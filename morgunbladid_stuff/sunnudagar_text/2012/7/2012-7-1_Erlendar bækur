David Downing - Lehrter Station * * ½ - David Downing hefur gert Þýskaland undir stjórn nasista og eftirstríðsárin að sögusviði bóka sinna um blaðamanninn John Russell og konu hans Effi .
Í Lehrter Station – bækurnar bera allar nafn lestarstöðva í Berlín – tekst Downing að draga upp trúverðuga mynd af ástandinu í Berlín eftir stríð og þeirri óvissu , sem þá ríkti um framhaldið .
Russell er dreginn inn í heim njósna og gagnnjósna og flækist um leið inn í svartamarkaðsbrask óprúttinna nasista og tilraunir gyðinga til að stofna eigið ríki fyrir botni Miðjarðarhafs .
Downing á ágætis spretti , en bókin hefur þann galla fyrir lesanda , sem ekki hefur fylgst með frá upphafi , að hann kemur inn í framahaldssögu miðja og við bókarlok eru flestir meginþræðir enn í lausu lofti .
Derek Haas - Dark Men * * ½ - Leigumorðinginn Columbus hefur fundið ástina í lífi sínu og er sestur í helgan stein , en verður vitaskuld ekki kápan úr því klæðinu .
Auðvitað kemur einnig í ljós að innst inni var Columbus alls ekki tilbúinn að draga sig í hlé og hann var farinn að sakna spennunnar og hasarsins úr sínu fyrra lífi .
Kannski ætti ekki heldur að koma á óvart að í hans heittelskuðu býr tígur , sem aðeins hefur beðið þess að honum yrði sleppt lausum .
Haas tekur sig hins vegar hæfilega alvarlega og hefur greinilega gaman af að segja sögur af sérvitrum leigumorðingjum , útsmognum hjálparkokkum þeirra og öðrum reköldum á úthafi mannlegs samfélags og spinna flókna þræði með óvæntum vendingum og viðburðum þannig að þegar upp er staðið er þessi ofbeldisfulla dægradvöl ágætis skemmtun á volgum sumardægrum .
Tom Bale - Terror ' s Reach * * ½ - John Clayton er á flótta undan fortíðinni og hefur fundið sér starf við að gæta konu og barns rússnesks auðkýfings og glæpamanns , sem býr á afskekktri eyju , Terror ' s Reach , þegar hóp rummunga með ískyggilegar fyrirætlanir ber að garði .
Og Clayton verður að grípa til sinna ráða .
Bale er ekki maður útúrdúra og gefur sér ekki mikinn tíma í heimspekilegar vangaveltur .
Fjandinn er laus strax í upphafi og veldur usla allt fram á síðustu blaðsíðu .
Höfundurinn stekkur á milli sögupersóna , sem eru misvel upplýstar um þau ósköp , sem á dynja , og tekst að búa til ágæta fléttu þar sem hinir svikulu eru sviknir og persónur flestar eru miður geðfelldar .
Terror ' s Reach , sem svo heitir vegna þess að ostrubáturinn Terror dreif ekki lengra , verður ekki lengi í minnum höfð , en reyndist ágætt stundargaman .
Karl blöndal kbl@mbl.is 