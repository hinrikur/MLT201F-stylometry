Af hverju borða þau ekki bara kökur ? " á Marie Antoinette að hafa sagt þegar franskur almenningur mótmælti brauðskorti og bágum kjörum árið 1789 .
Síðar hefur verið sagt að Frakklandsdrottning hafi ekki sagt þetta og örugglega ekki meint þetta en ummælin hafa samt lifað sem tákn um skilningsleysi valdhafa gagnvart aðstæðum , lífi og veruleika almennings .
Nú er það auðvitað fátíðara að bilið á milli valdhafa og almennings birtist þannig að þeir fyrrnefndu fitni á kökuáti og kampavíni á meðan fjöldinn sveltur .
Það þýðir þó ekki að vandinn sé horfinn .
Öðru nær , það virðist almenn og útbreidd skoðun að valdhafar séu í of litlum tengslum við almenning og skorti skilning á aðstæðum hans .
Þetta birtist með ýmsum hætti .
Þeir sem starfa í stjórnmálum skynja vantraustið daglega og allir þekkja umræðuna um gjána sem sögð er milli þings og þjóðar og hefur verið staðfest þar sem einungis 10% þjóðarinnar bera traust til Alþingis .
Svipuð staða birtist í öðrum könnunum þar sem trúin á lýðræðinu minnkar , meirihluti segir stjórnmálaflokka í litlum tengslum við almenning og minnihluti að landinu sé stjórnað í samræmi við vilja fólksins .
Á sama tíma og þessi skilaboð verða stöðugt skýrari , virðist fátt breytast á hinum opinbera vettvangi sem gefur fólki tilefni til þess að trúa því að stjórnmálin snúist raunverulega um það og líf þess .
Ekki svo að skilja að valdhafar viðurkenni ekki vandann .
Það hafa þeir gert í orði en sjaldan á borði .
Þannig gerði forsætisráðherra þessi mál að umtalsefni á þjóðhátíðardaginn þegar hún sagði : " Ábyrgðina berum við , kjörnir fulltrúar þjóðarinnar og enn sem komið er hefur okkur að miklu leyti mistekist í þessu mikilvæga verkefni , að endurvinna traust þjóðarinnar .
Þetta þykir mér mjög miður .
Úr þessu verðum við að bæta á næstu misserum ef ekki á illa að fara .
" Það er rétt að það hefur mistekist að vinna traust og það er líka rétt að þar bera allir kjörnir fulltrúar einhverja ábyrgð .
En forsætisráðherra gleymir að í krafti síns embættis ber hún mesta ábyrgð og það er því einfaldlega ekki nóg að segja að sér þyki það miður eða að úr því verði bætt .
Æðsti pólitískt kjörni fulltrúi þjóðarinnar þarf að sýna í verki að hann bæði hlusti á fólkið í landinu og heyri það sem sagt er .
Ef þannig væri stjórnað væri ekki löngum tíma eytt í átök um aðildarviðræður við Evrópusambandið , því valdhafar myndu skilja að það vinnur gegn hagsmunum almennings nú .
Löngum tíma yrði ekki eytt í átök um víðtækar breytingar á einni af grunnatvinnugreinum þjóðarinnar , því valdhafar skildu að slík óvissa væri ekki líkleg til að bæta hag almennings .
Breytingar á stjórnarskrá , stjórnskipan og stjórnarráði myndu einnig bíða og allt þetta karp um þinghlé , þingsköp og blessað þinghaldið myndi ekki heyrast í samfélagi þar sem brýnustu verkefni valdhafanna tækju mið af því sem helst brennur á fólkinu í landinu .
Ef stjórnmálamenn myndu leggja sig fram um að hlusta á fólkið og raunverulega heyra það sem það segir , myndi allur þessi tími frekar fara í lausnir þess vanda sem venjulegar fjölskyldur standa frammi fyrir .
Mestur tími færi í að skapa fyrirtækjunum og fólkinu tækifæri til að nýta það sem við eigum og höfum til að efla atvinnu , hagsæld og von .
Mikill tími og margar andvökunætur færu í aðgerðir til að draga úr skuldavanda heimilanna .
Umtalsverður tími yrði svo nýttur til að minnka yfirbyggingu og kostnað kerfisins , svo tryggja mætti lága skatta og sem besta nýtingu fjármagns .
Starfshópum opinberra starfsmanna og stjórnmálamanna um allt og ekki neitt yrði fækkað en öll áhersla lögð á að færa vald og val til almennings sjálfs .
" Að tala er silfur - að hlusta er gull " sagði amma sögupersónunnar í Binnubókunum þegar henni þótti sú stutta á rangri leið .
Stjórnmálamenn þurfa á slíkri leiðsögn að halda vilji þeir leysa raunveruleg viðfangsefni almennings og endurvinna traustið .
Núverandi valdhöfum hefur ekki tekist það og því bíður það verk þeirra sem er reiðubúnir að hlusta , heyra og hefjast handa í þágu fólksins í landinu .
