Í safni Morgunblaðsins má finna kynstur ljósmynda af skuttogurum .
Myndir þessar eru gjarnan teknar á árunum um og eftir 1980 og endurspegla vel þá grósku sem áberandi var í sjávarútvegi .
Raunar hófst skuttogaravæðingin sem svo var nefnd fljótlega upp úr 1970 með Spánartogurunum svonefndu – en síðar komu til landsins skip framleidd í Póllandi aukinheldur sem íslensk skipasmíði var gildur atvinnuvegur á þessum tíma .
Efling byggðar út um land var meðal áherslumála vinstri stjórnar Ólafs Jóhannessonar sem tók við völdum að viðreisnarstjórninni fallinni vorið 1971 .
Raunar mátti þræða ströndina hringinn í kringum landið ; sjálfsagt sanngirnismál þótti að hvert sjávarpláss fengi togara og þar væru öflugar fiskvinnslustöðvar ; annaðhvort reknar af sjálfstæðismönnum sem seldu afurðir sínar undir merkjum SH ella kaupfélögunum sem seldu í gegnum SÍS .
Veruleik viðskiptalífsins á þessum tíma var nánast svarthvítur og pólitískin ráðandi .
Heildaraflinn 460 þús. tonn Jafnhliða skuttogurum var gerður út fjöldi minni skipa ; gjarnan dagróðrabátar í kringum 100 tonn stærðin .
Sókn sjómanna flotans var afar stíf og þar má nefna sem dæmi að árið 1980 var heildaraflinn af þorski ríflega 460 þúsund tonn .
Áhrifa þessa sáust víða stað sem leiddi til þess að rétt þótti að takmarka veiðar , meðal annars með svonefndu skrapdagakerfi sem náði þó ekki til veiða á þorski .
Allt var þetta þó upptaktur að því sem verða vildi og árið 1984 var öll veiði á bolfiski , þar með talið á þorski , kvótasett .
Hefur stjórn fiskveiða í krafti kvótakerfisins æ síðan verið eitt af stærstu stóru málunum í umræðunni , enda þótti mörgum sem svo að ekki væri rétt gefið ; til dæmis með kvóta til skipstjóranna sem fengu persónulega aflahlutdeild eftir því viðmiði hvernig þeir höfðu fiskað árin á undan .
Fyrirkomulagi kvótakerfisins hefur síðan verið breytt ótölulega m.a. í ljósi þess að svipull er sjávarafli .
Fiskveiðiárið 2007 til 2008 var heimilaður heildarafli þorsks aðeins 130 þúsund tonn – og þó er sjávarútvegurinn allur með breyttum brag og skipin stórum færri en áður var á gullöld skuttogaranna um 1980 .
Arðsemi í þrjátíu ár En hvernig hefur svo til tekist með stjórn fiskveiða á þeim tæpu þrjátíu árum síðan kvótakerfinu var komið á laggirnar ? Málið var mikið rætt á Alþingi nú í vor þegar ríkisstjórnarflokkarnir komu á svonefndu auðlindagjaldi .
" Markaðsvæðingin , eins og raunar frjáls samkeppni jafnan , skapaði líka gríðarlega auðlegð sem við njótum og getum notið í enn ríkari mæli .
Mistökin voru að blanda saman kvótakerfi og frjálsu framsali , " sagði Helgi Hjörvar í þeim umræðum .
Annar þingmaður , Einar Kr. Guðfinnsson , var hins vegar á öndverðum meiði og sagði : " Kvótakerfið hefur leitt til þess að arðsemi í sjávarútvegi hefur aukist árlega um 0,5% núna í 30 ár ...
Við vitum að sjávarútvegurinn hefur borið þessa hagræðingu og auðvitað verður hann að hafa tóm til að borga niður skuldir sínar .
" Sigurður Bogi Sævarsson sbs@mbl.is 