Það er ekkert grín að klemmast milli hurða í neðanjarðarlest .
Það fékk ég að reyna í Róm á dögunum .
Lestarstjóranum lá þessi líka ósköp á og þegar ég ætlaði að stökkva inn á eftir fjölskyldunni af pallinum festist ég í gættinni þegar hurðunum var rennt saman .
Stóð þar pikkfastur .
Eðlileg viðbrögð við þessar aðstæður eru að brjótast um á hæl og hnakka til að leysa sig úr fjötrunum og það gerði ég .
Hurðirnar hrukku aftur upp og ég slapp tiltölulega ólaskaður inn í lestina .
Þegar inn var komið veitti ég athygli eldri Ítala sem stóð við hlið mér hálfur í keng .
Í augum brann undrun .
Ekki lá beinlínis vel á spúsu hans sem las mér pistilinn .
Ég skildi raunar ekki orð af því sem hún sagði en af látbragðinu að dæma var innihald pistilsins ekki fagurt .
Ég kom af fjöllum en sá samhengið þegar sonur minn upplýsti mig um að í atganginum hefði ég gefið aumingja manninum bylmingshögg í bringspalirnar með þeim afleiðingum að hann hrökk í kút .
" Segðu " mi scusi " við hann , " ráðlagði sonurinn mér en með þeim hætti biðjast Rómverjar afsökunar .
Í öngum mínum sneri ég mér vitaskuld beint að manninum sem heldur var að braggast .
Sagði auðmjúklega " mi scusi " við hann og klappaði honum vinalega á öxlina .
Hann kinkaði kolli á móti til marks um að hann hygðist ekki erfa þetta ódæði við mig .
Vont er að segja hvort sama máli gegnir um konuna hans ! Ég dvaldist í hálfan mánuð í Róm og þetta var í eina skiptið sem heimamaður hallaði á mig orði – réttilega .
Rómverjar eru þvert á móti alúðlegt og greiðvikið fólk , raunar með afbrigðum .
Á þriðja degi stefndi fjölskyldan sandölunum á ströndina sem ekki var langt frá húsinu sem við leigðum í úthverfi borgarinnar eilífu .
Þegar út fyrir hliðið var komið mættum við eldri nágranna á bíl sem heilsaði okkur með virktum enda þótt við hefðum við ekki séð manninn í annan tíma .
Héldum síðan sem leið lá út á lestarstöð .
Það var drjúg ganga .
Ekki höfðum við gengið lengi þegar téður nágranni birtist aftur á bílnum .
Í þetta skiptið nam hann staðar og ávarpaði okkur á ítölsku .
Var óðamála .
Við skildum síst meira í máli hans en reiðu konunnar í lestinni en eftir nokkurt spjall áttuðum við okkur á því að hann var að spyrja hvort við værum á leið niður á strönd .
" Mare , mare , " endurtók hann í sífellu og synti ákaft með höndunum .
Við kinkuðum kolli .
Færðist nágranninn þá allur í aukana og gaf okkur fyrirmæli um að setjast inn í bílinn .
Gilti þá einu þótt við værum fimm en laus sæti í bílnum aðeins fjögur .
Við sáum sæng okkur uppreidda og settumst inn .
Það óð á nágrannanum á leiðinni á ströndina , sem var um fimmtán mínútna keyrsla , en það eina sem ég skildi var að hann væri innflytjandi frá Brasilíu .
Þegar ég dró upp veskið á leiðarenda stirðnaði á honum brosið .
Greiðslunni var alfarið hafnað .
" Niente probleme , " gall bara í kappanum í kveðjuskyni .
Slíkur var slátturinn á honum að hann hefði örugglega sótt okkur líka seinna um daginn – hefðum við búið yfir orðaforða til að biðja um það ! Orri Páll Ormarsson orri@mbl.is 