Í sjálfu sér er hægt að nota nánast hvaða garm sem er til að hjóla í vinnuna , sér til skemmtunar eða í bæjarsnatti , en ef maður vill líka njóta ferðarinnar má mæla með hjóli eins og Specialized Source Seven .
Stellið er úr áli , en gaffallinn úr stálblöndu , sem tryggir sveigjanleika þar sem hann á við .
Létt og skemmtilegt stell og stílhreint ásýndar .
Víst skiptir þyngdin ekki höfuðmáli í borgarsnatti , en ef þarf að hjóla fimm til tíu kílómetra á dag eða jafnvel meira þá munar um hvert kíló .
Að ekki sé talað um það þegar maður þarf að teyma hjólið upp of brattar brekkur eða bera það upp tröppur .
Bremsurnar eru líka dálítið óvenjulegar , ekki púðabremsur / V-bremsur eða diskabremsur , heldur rúllubremsur , rollerbrake , eins og það kallast upp á ensku , Shimano BR-IM55 .
Allt sem skiptir máli er lokað inni í bremsuhúsinu og því duga bremsurnar í hvaða veðri sem er og eins þarf lítið viðhald .
Flóknara er þó að taka afturhjólið af .
Það sem flestir taka væntanlega strax eftir er að gírarnir eru í afturnöfinni , Shimano Nexus-7 skipting .
Gírarnir eru semsé 7 og svínvirka hvort sem maður er að hjóla upp Ártúnsbrekkuna eða eftir Sæbrautinni .
Mættu vera dálítið þyngri fyrir minn smekk , en frábær skipting og þægilegt að geta skipt hvort sem maður er kyrrstæður eða á ferð .
Smá lagni þarf til að kippa afturdekkinu af fyrir vikið , en það er auðlært .
Þegar skiptingin er í afturnöfinni er keðjan styttri , skröltið minna og hægt að nota keðjuhlíf þannig að engin hætta er á að buxurnar þvælist í keðjuna .
Hún er líka sterkari og endist lengur .
Hnakkurinn á hjólinu er þrælfínn BG Targa Sport og handföngin snilld , sem skiptir máli þegar hjóla á langt .
Specialized hjól eru seld í Kríu hjól á Hólmaslóð 4 .
Draumurinn um skiptingu í nöfina Allir sem þeir þekkja reiðhjól almennt þekkja væntanlega líka umstangið sem fylgt getur keðjunni og skiptingu .
Það er og flóknasti búnaðurinn á hjólinu og sá sem líklegastur er til að bila eða skapa vandræði .
Þegar við bætist að þar eru einmitt óhreinindin mest , olía og vegaryk í göróttri blöndu , er varla nema von að marga dreymi um að fá sér nafarskiptingu líkt og á hjólinu hér til hliðar .
Gírhlutfall er á skiptingum mismunandi á milli framleiðenda , en svo dæmi séu tekin þá er það 541% á hjólinu sem ég nota hversdags ; semsé : Hjólið fer 5,4 sinnum lengra á hverjum sveifarsnúningi í efsta gír en í neðsta gír .
Í Shimano Nexus-7 er það 244% .
Það skiptir líka máli hvernig þrepin eru í skiptingunni , þ.e. hvað er mikill álagsmunur á milli þrepa / gíra .
Þar skorar Shimano Nexus 7-skiptingin mjög hátt samanborið við álíka skiptingar , en eðlilega skiptir máli fyrir hvað skiptingin er ætluð ; hvort á að hjóla innanbæjar þar sem hæðarmunur er jafnan ekki mikill eða skyndilegur , eða stendur til að þræla sér upp fjallseggjar ? 