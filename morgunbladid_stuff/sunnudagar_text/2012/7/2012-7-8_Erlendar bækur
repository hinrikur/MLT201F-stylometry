Charles Todd - The Confession * * -- Löng hefð er fyrir því í heimi glæpareyfarans að söguhetjurnar séu smáskrítnar eða glími við óvenjuleg vandamál til að gera þær eftirminnilegri .
Lögreglumaðurinn Ian Rutledge , söguhetjan í bókinni The Confession , stendur föstum fótum í þeirri hefð .
Rutledge var liðsforingi í heimsstyrjöldinni fyrri og neyddist til að taka félaga sinn af lífi fyrir liðhlaup .
Þessi félagi tók sér síðan bólfestu í höfði Rutledge , talar þar stöðugt við hann og aðstoðar við lausn glæpamálanna .
Rutledge er hugarfóstur bandarískra mæðgina , Caroline og Charles Todd , sem skrifa glæpasögur undir nafninu Charles Todd en bækurnar gerast flestar á Englandi á millistríðsárunum .
Í The Confession glímir Rutledge við ráðgátu sem hefst þegar ungur maður , dauðvona af völdum krabbameins , kemur til hans og vill játa á sig morð sem hann segist hafa framið nokkrum árum fyrr .
Skömmu síðar finnst ungi maðurinn látinn og reynist hafa verið myrtur .
Í ljós kemur , að hann hafði villt á sér heimildir og einnig er óljóst hvort sá , sem hann sagðist hafa myrt , sé í raun allur .
Andi enskra glæpasagna frá öndverðri 20. öld svífur þarna yfir vötnum en fléttan er nokkuð flókin og lausnin satt best að segja ekki sérlega sannfærandi .
Sapper og Agatha Christie voru betri .
Hank Haney - The Big Miss * * * ½ Hank Haney er bandarískur golfkennari , sem starfaði í nokkur ár hjá kylfingnum Tiger Woods .
Haney hefur nú sent frá sér bók um þetta samstarf , bók sem er blanda af tæknilegri umfjöllun um golf og kjaftasögum .
Þessi blanda virkar bara nokkuð vel þótt Haney hafi fyrir vikið sætt gagnrýni fyrir að brjóta trúnað við Tiger og Elin Nordegren , fyrrum eiginkonu kylfingsins .
Góð golfsveifla er afrakstur afar tímafrekrar glímu við brot úr millimetrum og sekúndum .
Tiger býr yfir undraverðum viljastyrk og sjálfsaga í þeirri glímu og bókin er holl lesning fyrir þá sem stefna langt á hvaða sviði sem er og gera sér ef til vill ekki grein fyrir þeim fórnum sem þarf að færa .
Haney setur þó fram þá kenningu , og til þess vísar nafnið á bókinni , að Tiger óttist stöðugt að hitta ekki með drævernum .
Fjarri golfvellinum er Tiger hins vegar ekki sérlega geðfelldur heldur fjarrænn , kaldur , tillitslaus og sjálfhverfur eins og vinnuölkum hættir til .
Þessi hlið á golfsnillingnum var lengi vel falin á bak við leiktjöld sem hrundu fyrirvaralaust haustið 2009 og Tiger stóð skyndilega einn uppi , algerlega berskjaldaður .
Áhugafólk um þennan nútímaharmleik allan ætti að geta fundið sitthvað hnýsilegt í The Big Miss .
Guðmundur Sv .
Hermannsson gummi@mbl.is 