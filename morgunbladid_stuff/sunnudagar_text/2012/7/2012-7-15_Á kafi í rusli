6.15 Vakna og er alltaf jafn ótrúlega undrandi á því hvað vekjaraklukkan hringir snemma .
Reyni að kveðja betri helminginn , sem virðist reyndar ekki vita á hvaða plánetu hún er , og hoppa svo niður og í vinnugallann .
Hendi einhverjum mat í mig í snatri .
6.45 Þá er ég mættur út á horn þar sem ruslabíllinn kemur á hverjum morgni ( nema þegar það er helgi ) og sækir mig .
Fólk er mishresst í bílnum á leiðinni , enda mánudagur og tvöföld helgi að baki hjá einhverjum .
Leiðin liggur í hinn frábæra Vesturbæ , þar sem himinninn er alltaf blár og vindurinn blæs aldrei .
Vinnan sjálf er frekar mikið púl .
Við löbbum um hverfið , tökum tunnurnar fyrir almennt sorp og tæmum úr þeim í ruslabílinn .
Maður er stöðugt á ferðinni og því er tíminn oftast fljótur að líða .
Til gamans má geta að trillarar í ruslinu labba að meðaltali 15-20 kílómetra á hverjum vinnudegi .
10.00 Kominn tími fyrir matarhléið , sem er klukkutími að lengd .
Þá hittast allir ruslakarlar og -konur bæjarins , borða nestið sitt og ræða lífið og tilveruna .
Þar les Jason fyrir mig fyndnar fréttir úr blöðum dagsins og Gulla býður mér sólarvörn og segir að sólin sé svo sterk á Íslandi .
Ég hlæ að henni og afþakka , en sé eftir því um kvöldið þegar ég er eins og humar í framan ! 11.00 Þá er pásan búin og vinnan heldur áfram .
Sólin hátt á lofti og veðrið alveg frábært og allt gengur mjög vel og vinnan klárast frekar fljótt .
13.00 Allir greinilega mjög duglegir því vinnudagurinn klárast klukkan eitt .
Þá er okkur skutlað heim og sumir eru dauðfegnir því að geta farið að leggja sig einn tveir og þrír , en ég hef ekki tíma fyrir slíkt bull alveg strax .
13.30 Þýt út í banka að fá mér nýtt debetkort en ég týndi hinu í bíó á laugardeginum ( sorrí , mamma ) .
Þaðan fer ég svo beina leið upp í Kópavog að fá mér nýtt vegabréf .
Ég er greinilega ekki einn um það að þurfa nýtt vegabréf og þetta tekur allt saman dágóða stund .
15.15 Kominn aftur heim úr sveitinni , eftir stutt stopp á Bæjarins bestu þar sem ég fékk mér smá í gogginn .
Ég er orðinn alveg orkulaus á þessum tímapunkti og ákveð að halla mér í örlitla stund .
18.45 Vóóó ! ! Svaf óvart í þrjá og hálfan tíma , það tekur greinilega svona svakalega á að fara í ferðalag að sækja um vegabréf .
Drífa mig á fætur , slæ mig aðeins utan undir svo ég líti ekki út fyrir að vera nývaknaður .
19.00 Ég og Auður systir mætt í mat til ömmu , sem heitir Auður , og Siggu frænku .
Þar fáum við lambalæri og allt með , alltaf jafn gott að koma til ömmu í frábæran mat og spjall .
Amma fer eitthvað að tala um að hún sé að verða pínu gömul .
Ég hlæ nú bara að því ; hún er ekki einu sinni orðin 90 ára ! ! 20.30 Auður kærasta ( nei , ekki sú sama og systir mín og heldur ekki amma mín ) stingur upp á því að við röltum upp á Úlfarsfell .
Ég pissa næstum í mig af stressi , enda svimandi lofthræddur .
Reyni að virka voða svalur og segi já við þessu .
Það er gríðarleg svaðilför en við komumst bæði lífs af og útsýnið yfir bæinn er frábært ! 23.30 Komin heim og Auður vill endilega horfa á einn þátt af Girls fyrir svefninn .
Þar eru allir vælandi yfir því hver sé dekruðust og eigi minnst bágt .
Steinsofna svo á slaginu 12 eftir skemmtilegan dag ! 