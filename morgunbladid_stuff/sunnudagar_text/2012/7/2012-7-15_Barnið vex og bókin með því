Á fyrstu árum skólagöngu minnar stofnaði ég leynifélag með nokkrum bekkjarsystkinum mínum .
Við héldum einn eða tvo fundi þar sem við hittumst og reyndum að finna okkur glæpamál til að leysa .
Við komumst meira að segja einu sinni í feitt þegar við rákumst á hjólför í snjó og fannst það hljóta að vera hjólför sendiferðabíls sem notaður var til að flytja þýfi á milli felustaða óprúttinna glæpamanna .
Þessi uppátæki okkar voru algjörlega í boði Enid Blyton og þeirra fjölmörgu bóka hennar um hina misfjölmennu barnahópa sem leystu hverja ráðgátuna á fætur annarri .
Þetta var mín fyrsta alvöru lestrarupplifun .
Sú næsta kom örfáum árum seinna þegar ég fækkaði meðlimum rannsóknarteymanna niður í tvo bræður : Frank og Jóa .
Ráðgátur þeirra bræðra og háskaleg ævintýrin sem þeir lentu í trekk í trekk heilluðu mig gjörsamlega .
Ekki skemmdi fyrir tíð notkun orðasambandsins " að hleypa brúnum " og barnalegur – en á þeim tíma sprenghlægilegur – misskilningur minn á þessum sömu orðum .
En það voru þó aðallega ævintýri þeirra sem heilluðu mig .
Ég gat gleymt mér við lesturinn svo tímunum skipti – svo mikið að ég vissi í alvörunni ekkert hvað ég átti við tíma minn að gera þegar ég loksins lauk við seinustu Frank og Jóa bókina sem til var á skólabókasafninu .
En þetta gat í stundatöflu æsku minnar var aldrei lengi opið , því á næstu árum átti ég eftir að ferðast með hóp dverga í leit að drekagulli , berjast með barnungum töframönnum gegn illum öflum og reyna með hjálp höfrunga og tölvu á stærð við plánetu að átta mig svarinu við lífinu , alheiminum og öllu .
Með hjálp þeirra bóka og sagna sem fylgt hafa mér í gegnum árin hef ég komist nær svarinu en ég nokkurn tímann hefði gert án þeirra .
En það nagar mig samt ennþá að vita ekki sannleikann um hjólförin í snjónum .
