Áætlaðar breytingar á bótakerfi lífeyrisþega munu kosta ríkissjóð 2.600 milljónir strax á næsta ári og 9.600 milljónir þegar breytingin er að fullu komin í framkvæmd að fimm árum liðnum , að sögn Jónu Valgerðar Kristjánsdóttur , formannsLandssambands eldri borgara , en í vikunni var kynnt samkomulag um einföldun á bótakerfinu sem flestir eru sammála um að sé nauðsynleg en kostnaðurinn við einföldunina finnst mörgum heldur mikill .
Pétur H. Blöndal , alþingismaður , skilaði inn bókun við nýlegt samkomulag um bótakerfið , en þar lýsti hann áhyggjum sínum af því að breytingarnar gætu reynst vinnandi fólki of dýrar .
Í samtali við Morgunblaðið í vikunni sagði Pétur að hann hefði sjálfur lagt til að bótakerfið yrði sett í einn flokk og þannig einfaldað til muna en honum finnist að menn hafi verið nokkuð myndarlegir við að ákvarða upphæðina á lágmarkinu og að kostnaðurinn geti orðið vinnandi fólki þungbær .
" Nú er heimilisuppbótin felld inn í þennan eina lífeyri þannig að allir fá uppbót , líka þeir sem búa hjá maka og þeir sem búa hjá börnum sínum , " segir Pétur en hann bendir einnig á að nú sé stefnt að því að allir fái framfærsluuppbót með hefðbundnum skerðingum , jafnvel þeir sem eru tekjuhærri .
Breytingarnar á bótakerfi ellilífeyrisþega verða að öllu óbreyttu lagðar fram í velferðarnefnd Alþingis í haust og gætu þá tekið einhverjum breytingum .
Tekjutengingar of stífar í dag Helsti hvatinn til breytinga á núverandi kerfi er hversu stífar allar tekjutengingar eru .
Þær virka því letjandi fyrir fólk til að afla sér tekna og vegið er of þungt að hvötunum til að greiða í lífeyrissjóði .
Fjöldi eldri borgara er fær og hefur vilja til að sinna einhverjum störfum og því er núverandi kerfi letjandi fyrir það fólk .
Þeir einstaklingar myndu skapa verðmæti í samfélaginu og greiða af þeim skatttekjur sem koma þá á móti þeim kostnaði sem áætlaður er af núverandi kerfi .
Ekki liggur fyrir hversu mikill ávinningurinn gæti verið af aukinni atvinnuþátttöku eldri borgara en Lúðvík Geirsson , alþingismaður , segir að þegar málið komi inn í velferðarnefnd Alþingis verði þessir þættir og aðrir skoðaðir .
" Þetta snýst um krónur og aura og hvernig við útfærum nýtt kerfi .
Þessi mál verða því öll skoðuð næsta vetur , " segir Lúðvík en velferðarnefndin hefur ekki fengið málið inn á borð hjá sér enn .
Vilhjálmur Egilsson , framkvæmdastjóri Samtaka atvinnulífsins , segir mikilvægt skref tekið með einfölduninni og það sé til mikilla bóta fyrir kerfið .
" Þetta gerir allt kerfið skiljanlegra , " segir Vilhjálmur og hann óttast ekki aukinn kostnað sem skattgreiðendur þurfa að bera .
" Þetta kemur inn á allmörgum árum og við vonumst til þess að hagur þjóðarinnar og ríkisins muni batna á næstu árum og það sé þá hægt að mynda svigrúm til þess að gera þetta .
" Þóra S. Þórðardóttir , framkvæmdstjóri Landssamtaka lífeyrissjóða , segir að lífeyrissjóðirnir hafi ekki komið að þessu með beinum hætti .
Hún telur þó líkt og flestir aðrir að breytingin á kerfinu sé til bóta hvað varðar einföldunina .
Að hennar mati er mjög mikilvægt að fólk sjái sér hag í því að greiða í lífeyrissjóði en að hennar mati eru þær skerðingar sem nú eru við lýði óviðunandi .
Umsagnir frá lífeyrissjóðum og öðrum hagsmunaaðilum verða lagðar fram þegar málið er komið til velferðarnefndar .
Mesta breyting í 40 ár Gangi fyrirhugaðar breytingar á bótakerfi ellilífeyrisþegar í gegn óbreyttar er um að ræða mestu breytingar sem gerðar hafa verið á bótakerfinu í 40 ár að sögn Gylfa Arnbjörnssonar , forseta ASÍ , en hann telur að ekki hafi verið gerð önnur eins breyting á kerfinu frá því 1974 þegar núverandi tekjutenging varð til sem hann telur að hafi verið byggð upp á óþarflega flókinn hátt .
" Við erum mjög fylgjandi þessum breytingum og höfum talað mikið fyrir því að vera með frímark gagnvart greiðslum úr lífeyrissjóðum .
En þegar við fórum að skoða þetta í þaula þá var alveg ljóst að það að vera með frítekjumörk kallar á hærri skerðingahlutföll og á endanum töldum við að það skipti mjög miklu máli að lækka verulega þessi hlutföll en á sama tíma að reyna að verja það að við erum með tiltölulega háar grunnfjárhæðir samanborið við nágrannalödin , " sagði Gylfi við Morgunblaðið í vikunni , spurður um breytingatillögurnar .
Flestir virðast vera sammála um að einföldunin á kerfinu sé af hinu góða en búast má við að deilt verði um upphæðina á lágmarksbótunum .
