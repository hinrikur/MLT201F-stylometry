Næstkomandi þriðjudag , 31. júlí , hefði Milton Friedman orðið eitt hundrað ára , en hann lést í fullu fjöri 94 ára að aldri .
Það er óhætt að telja hann í hópi fremstu hagfræðinga 20. aldar og margur myndi freistast til þess að segja hann hinn fremsta þeirra , þótt það fari sjálfsagt nokkuð eftir stjórnmálaskoðun .
Andrés Magnússon Hvað sem stjórnmálaskoðunum líður er alveg óhætt að segja Milton Friedman með áhrifamestu hagfræðingum heims .
Fyrir frjálslynda menn var hann sjálfsagt sá mikilvægasti á síðari hluta liðinnar aldar .
Það er rétt að hafa í huga hvernig andrúmsloft eftirstríðsáranna var .
Ríkisumsvif á Vesturlöndum höfðu aukist stórkostlega meðan á heimsstyrjöldinni stóð og meðal gáfumanna var boðað að þangað lægi leiðin til framtíðarlandsins , að aukin ríkisafskipti af einstaklingum og atvinnulífi væru í senn æskileg og óumflýjanleg .
Friedman var einn þeirra , sem á hinn bóginn þreyttust ekki á að andæfa þessu .
Hann sagði og skrifaði , gersamlega óþreytandi , að frelsið – ekki síst einstaklingsfrelsið – væri eftirsóknarvert í sjálfu sér og einnig best til þess fallið að tryggja hagsæld og velferð manna , bæði einstaklinga og heildar .
Því má ekki gleyma að þessi stjórnlyndishneigð , sem Friedman barðist gegn , hvíldi ekki aðeins á gagnrýnisleysi á óbreytt ástand , tálsýn um öryggi hins alltumlykjandi ríkisvalds eða óskalöndum Sovét-kommúnismans , heldur þeirri viðteknu skoðun að Kreppuna miklu mætti rekja til markaðsfrelsisins sjálfs og því þyrfti hið opinbera að hafa víðtækt taumhald á athafnalífinu og beina stjórn efnahagslífsins með höndum .
Það var Friedman , ásamt stöllu sinni Önnu Jacobsen Schwartz , sem sýndi fram á að þetta væri rangt .
Þvert á móti mætti kenna hræðilegum mistökum hins opinbera , einkum Seðlabanka Bandaríkjanna , um að efnahagslægð varð að kreppu , sem síðan breiddist út um heimsbyggðina nær alla .
Um leið blés hann lífi í peningamagnskenningar hagfræðinnar , að framboð peninga hefði ekki aðeins áhrif á verðlag heldur einnig efnahagslega skilvirkni .
Fyrir þessar rannsóknir hlutu þau Nóbelsverðlaun í hagfræði , en þær reyndust lykillinn að uppreisn hins frjálsa markaðar .
Frjálshyggjan og fjármálaplágan Það er athyglisvert , jafnvel skemmtilegt , að bera þessa umræðu liðinnar aldar saman við orðræðu dagsins .
Í efnahagslegu ölduróti vorra daga er ekki óalgengt meðal stjórnlyndra manna að segja fjármálapláguna hafa afsannað efnahagskenningar Friedmans og kollvarpað frjálshyggju þeirri , sem hann boðaði .
Þá ganga þeir út frá því , líkt og skoðanabræður þeirra á liðinni öld , að orsaka óskapanna sé að leita í auknu frjálsræði á fjármálamörkuðum , að sjálft frelsið sé vandræðagepillinn .
Skoski sagnfræðingurinn Niall Ferguson vék að þessu í grein í breska vikuritinu Spectator á dögunum og sagði einkar varhugavert að halda því fram á opinberum vettvangi að atburðarásin hefði afsannað kenningar Friedmans .
Hann minnti á að áður en mönnum var fjármálaplágan ljós hefði nóbelsverðlaunahafinn Paul Krugman haldið því fram í langri grein sinni í New York Review of Books , að peningamagnskenningar Friedmans hefðu verið afsannaðar af því endalausa góðæri , sem seðlabankastjórar heims með hinn bandaríska Alan Greenspan í fararbroddi fóstruðu með peningainnspýtingu eftir hentugleikum .
Slíkt hefði verið eitur í beinum Friedmans .
Eftir á að hyggja er erfitt að benda á nokkra einstaka ástæðu fjármálaplágunnar , sem skipti meira máli en einmitt þessi tæra snilld Greenspans .
En hvað með frjálsræðið allt , hömluleysi á fjármálamörkuðum og værukærð í regluverki og eftirliti á þeim vígstöðvum ? Sumir hafa rifjað upp þekkt orð Friedmans um að stjórnendur fyrirtækja hafi engar skyldur aðrar en að hámarka arð hluthafa og talið til marks um að kenna megi hans kaldrifjuðu og siðlausu [ ný ] frjálshyggju um fjármálapláguna .
En þá sleppa þeir lykilatriði í tilvitnuninni , því hann tiltók sérstaklega að þetta ætti við , að því gefnu að menn héldu sig innan laganna .
Þar liggur vitaskuld stóri munurinn , því frelsi verður að fylgja ábyrgð .
Vanti upp á það er voðinn vís .
Að því leytinu gerði Friedman – líkt og Adam Smith forðum – sér ekki aðeins góða grein fyrir þeim gæðum , sem hljótast af frjálsum mörkuðum , heldur einnig því tjóni , sem breyskir menn geta valdið á þeim .
Hvort sem ásetningurinn er góður eða slæmur .
Hugmyndafræði frjálsræðis Þrátt fyrir að áhrif Friedmans byggðust á hagfræðirannsóknum hans voru áhrif hans almennara eðlis .
Áratugum saman dældi hann hugmyndum inn í opinbera umræðu , sem allar höfðu frelsið að leiðarljósi .
Hann lét sér ekki nægja að vísa til þess að þær hlytu að vera góðar einar og sér fyrst þær vörðuðu frelsið , heldur tók hann ævinlega til raunveruleg dæmi , öllum auðskiljanleg , um hvers vegna þær hlytu jafnframt að vera skynsamlegar og til almennra hagsbóta .
Þessar hugmyndir voru langt í frá allar vinsælar í upphafi , öðru nær .
Ekki svo að skilja að þær væru allar beinlínis óvinsælar heldur , margar þóttu skrýtnar , jafnvel broslegar : hugmyndir Friedmans kynnu að vera röklega réttar en óraunhæfar , ágætar á hinu akademíska plani en ótækar í mannheimum .
Eftir á að hyggja horfir þetta öðru vísi við , því langflestar af þeim pólitísku hugmyndum , sem Friedman barðist fyrir , hafa náð fram að ganga .
Hann var ákafur andstæðingur tollahindrana í alþjóðaviðskipum , taldi verðstýringu hins opinbera einkar skaðlega , landbúnaðarniðurgreiðslur rangar , talaði fyrir fjórfrelsi áður en nokkur nefndi það svo , rak áróður fyrir jöfnu en færanlegu framlagi á nemanda , hvatti til framseljanlegra mengunarkvóta áður en nokkur óttaðist hnattræna hlýnun og andæfði herskyldu eindregið .
Smám saman urðu þessar hugmyndir ofan á , ein af annarri , en sjálfur var hann ánægðastur með þann þátt , sem hann átti í að herskylda var aflögð vestanhafs .
Eina stóra málið , sem Friedman barðist fyrir og hefur ekki náð fram að ganga , var lögleiðing eiturlyfja .
Hann taldi bannið gagnslaust og beinlínis skaðlegt , rétt eins og áfengisbannið á sínum tíma .
Sígilt erindi Snilld Friedmans fólst í því að hann átti afar auðvelt með að orða flókna hluti á einfaldan hátt , svo hver maður skildi .
Hann gat því leyft rökunum að ná í gegn í annars flóknum og tyrfnum viðfangsefnum .
En hann sannfærði menn ekki um alla hluti og átti til að vera fullkappsamur .
Þannig fallast sjálfsagt fáir á að póstþjónusta hins opinbera sé frelsinu beinlínis hættuleg , þótt víða hafi menn fært það verkefni frá ríkisvaldinu af hagkvæmnisástæðum .
Arfleifð Friedmans felst enda tæplega í einstökum dæmum af því tagi , heldur fremur í því að menn tóku aftur að spyrja hvaða verkefni þyrftu að vera hjá ríkinu og hver ekki , það væri ekki sjálfgefið að hinu opinbera væri ekkert mannlegt óviðkomandi .
Og enn síður að því færust verkefnin betur úr hendi en öðrum .
Jafnvel fyrstu hreinu vinstristjórninni á Íslandi hefur ekki hugkvæmst að endurreisa skipaútgerð ríkisins eða taka upp beint verðlagseftirlit ! En Friedman benti einnig á að hið opinbera hefði ekki endilega gott eitt til málanna að leggja .
Það dygði ekki að dæma stefnumál og stjórnvaldsaðgerðir eftir yfirlýstum markmiðum þeirra , heldur yrðu menn að horfa til afleiðinganna , reynslan væri ólygnust .
Ætli það eigi ekki jafnvel við í dag , hvort sem horft er til þess vanda sem steðjar að efnahagslífi heimsins eða hér á litla Íslandi ? Lífshlaup Milton Friedman fæddist í Brooklyn í New York-borg , en foreldrar hans voru gyðingar , sem nýlega höfðu flust til Vesturheims frá Austurríki-Ungverjalandi .
Hann var góður námsmaður og lagði stund á tryggingastærðfræði uns tveir kennarar hans leiddu honum það fyrir sjónir að hagfræði , sem þá var í mikilli gerjun sem fræðigrein , kynni að vera leiðin út úr Kreppunni miklu , sem þá geisaði .
Chicago-skólinn Árið 1932 var honum boðinn námsstyrkur til framhaldsnáms við Chicago-háskóla , sem hann þáði , en það reyndist mikið örlagaspor .
Þar kynntist hann Rose eiginkonu sinni , velflestum vinum sínum og samstarfsmönnum , auk þess sem hann átti sinn þátt í mótun Chicago-skólans í hagfræði , sem er meðal helstu strauma í greininni .
Meðal annarra helstu meistara hans má nefna þá Eugene Fama , Frank Knight , Gary Becker , George Stigler , Richard Posner , Robert E. Lucas , Robert Fogel og Ronald Coase , sem flestir hafa hlotið Nóbelsverðlaun í hagfræði .
Nóbelsverðlaun Árið 1963 skrifaði Friedman fræðirit um peningastefnu Bandaríkjanna og peningamagnskenningu í félagi við Önnu J. Schwarz , en þar var sýnt fram á að peningastefna Seðlabanka Bandaríkjanna hefði mun beinni áhrif á efnahagslífið en áður var talið .
Sérstaka athygli vöktu ábendingar um að röng peningastefna og mistök við útfærslu hennar hefðu breytt hefðbundinni efnahagsniðursveiflu í Kreppuna miklu , sem gengu þvert á viðtekin sannindi fram að því .
Fyrir þetta rit deildi Friedman Nóbelsverðlaunum með Schwarz árið 1976 .
Frjálshyggjan Friedman sagði prófessorsstöðu sinni lausri ári síðar , en settist síður en svo í helgan stein .
Hann hafði um nokkurt skeið verið áhrifamikill akademíker í opinberri umræðu , eins og rík hefð er fyrir vestanhafs , en eftir að hann hætti kennslu má segja að frægðarsól hans hafi fyrst tekið að rísa .
Þar höfðu Nóbelsverðlaunin mikið að segja , en það var þó fremur fyrir frjálshyggjuskoðanir sínar en hagfræðirannsóknir , sem frægð hans jókst .
Friedman var m.a. fenginn til þess að gera 10 þátta sjónvarpsröð , Free to Choose , sem nutu gríðarlegrar hylli , og voru m.a. sýndir hér á landi , ekki allir þó .
Á Íslandi Árið 1984 kom Friedman til fyrirlestrahalds á Íslandi , en jafnframt var sýndur í Ríkissjónvarpinu fróðlegur kappræðuþáttur , þar sem Friedman svaraði þeim Ólafi Ragnari Grímssyni , Stefáni Ólafssyni og Birgi Birni Sigurjónssyni , sem gagnrýndu bæði frjálshyggjuskoðanir hans og hagfræðirannsóknir harðlega .
Horfa má á þáttinn á netinu á url.is / 60z Leiðarlok Friedman var virkur þátttakandi í opinberri umræðu beinlínis til síðasta dags , skrifaði sæg bóka og blaðagreina , og var duglegur við að veita viðtöl og halda fyrirlestra .
Hann og Rose kona hans lýstu lífi sínu í ágætri endurminningabók , Two Lucky People , sem út kom 1998 .
Milton Friedman lést af völdum hjartaáfalls hinn 16. nóvember 2006 , en kona hans lést 2009 .
Þau eignuðust tvö börn , dótturina Patri og soninn David .
David er þekktur heimspekingur , lögfræðingur og hagfræðingur , Íslandsvinur og áhugamaður um íslenska þjóðveldið .
