Einhvern tíma vitnaði ég í vísu þar sem reynt var að koma sem flestum t-um fyrir ( Eitt sinn þeyttust út um nótt / átta kettir hratt og létt / tuttugu rottur títt og ótt / tættu og reyttu á sléttri stétt ) .
Vel má hugsa sér að fá unga fólkið til að setja saman vísu í þessum anda ( má vera bullvísa en hún þarf að vera rétt ort ! ) .
En einnig má minna á þriggja samhljóða leikinn sem felst í því að finna eða búa til eins mörg orð og unnt er þar sem fyrir koma þrír eins samhljóðar í röð .
Dæmi : fullljóst , rasssæri , hrossskrokkur , illleysanleg ) .
Skemmtilegasti leikur með þetta efni er kvæði Þórarins Eldjárns , Klarinetttitttré í bókinni Grannmeti og átvextir .
Kvæðið hefst á þessum orðum : " Gunnnjáll um nammmálin rasssíður ræddi .
" Fáir hafa vísað börnum og fullorðnum skemmtilegar inn í leyndardóma orðanna en Þórarinn Eldjárn .
Jóhannes úr Kötlum lék sér einnig að málinu , m.a. með því að yrkja undir sérkennilegum bragarháttum .
Í afdráttarhætti er fyrsti stafur hvers orðs úr fyrri vísuhelmingi tekinn framan af því , og seinni hlutinn myndaður með þeim stöfum sem eftir verða , sbr. eftirfarandi : Drósir ganga , dreyrinn niðar , drjúpa skúrir .
Seinni hlutinn verður þá svona : Rósir anga , reyrinn iðar rjúpa kúrir .
Önnur vísa undir sama hætti gæti þá verið á þessa leið ( seinni vísuhelmingur fæst þegar svigastafurinn hefur verið tekinn brott ) : ( B ) rakar ( r ) ekkja , ( k ) rakkar ( k ) urra , ( k ) rjúpa ( s ) veinar .
Helsti vandinn við yrkingar af þessu tagi liggur í stuðlasetningunni .
Látum unglingana spreyta sig á þessu .
En fyrst ættu þeir kannski að glíma við aðeins léttara form , sem Jóhannes úr Kötlum lék sér einnig að , en það er svokallaður nýi háttur .
Eftirfarandi erindi birtist í fyrstu ljóðabók Jóhannesar , Bí bí og blaka , árið 1926 og er það hluti af kvæðinu Háttalykill , fimmtíu erinda kvæði þar sem hvert erindi er ort undir sínum sérstaka bragarhætti .
Fyrirmynd nýja háttar er í Háttatali Snorra Sturlusonar ( 73. vísu ) .
En í þessum hætti ríma saman orðapör hverrar ljóðlínu fyrir sig .
Rósa ljósa reita skreyta blóma ljóma blíðir lýðir .
Björtum hjörtum beinir reynir , vengi lengi víðir prýðir .
Þetta þarf að " taka saman " og er það góð æfing í því að setja í eðlilega orðaröð .
Það þarf að finna frumlagið og síðan sögnina ; og þá er auðvelt að eiga við það sem eftir er .
Í fyrri vísuhelmingi er ein setning , ein umsögn : Blíðir lýðir ( þ.e. menn ) skreyta ljósa rósareita [ rósareiti ] ( með ) blóma ljóma ( þ.e. með ljómandi blómum ) .
Í seinni vísuhelmingi eru tvær setningar ( ein sögn í hvorri ) : Reynir ( þ.e. reyniviðurinn ) beinir ( þ.e. leiðbeinir ) björtum hjörtum ; og : víðir prýðir vengi ( þ.e. landið ) lengi .
Valeyrarvalsinn er nýjasta bók Guðmundar Andra Thorssonar , mögnuð saga um lífið í þorpinu Valeyri .
Skáldlegasti , eða á ég að segja ljóðrænasti , kaflinn er um skáldið Smyril : " Hann heyrði óm .
Hann sat á steini og horfði á sendlingana hlaupa um í fjöruborðinu eins og orð sem Guð hefur misst .
Hugur hans var ómæli og allt sem til var á þessari stundu átti sér svörun þar í óravíddunum , hann gat numið allt sem átti sér stað , allt varð í vitund hans að línu ; svif mávsins var sonnetta , trítl sandlóunnar bragleysa hröð , bylgjuhreyfingin í grasinu hnígandi þríliðir , dumbrauður himinninn var hexametur .
Hann heyrði óm " ( bls. 116 ) .
Það er í þessu einhver undrataktur .
Guðmundur Andri nefnir hér nokkra bragarhætti og önnur hugtök úr bragfræði ; til dæmis má benda á að hátturinn bragleysa ( trítl sandlóunnar ) er það sama og háttleysa ( eða háttlausa ) sem Snorri beitir í 67. vísu Háttatals en þar er um að ræða dróttkvæðan hátt án innrímsins ( þ.e. án skothendinga og aðalhendinga ) .
Og tvennt í lokin : a ) Í virðulegu dagblaði stóð að menn hefðu komið að " kind á hvolfi " .
Sá sem skrifaði hefur ekki þekkt lýsingarorðið afvelta .
Þau eru skemmtileg þessi lýsingarorð sem enda á -a og taka ekki beygingu : agndofa , ráðþrota , klofvega o.s.frv. b ) Kunningi minn var orðinn leiður á orðasambandinu " það hálfa væri nóg " .
Þetta væri ofnotað , sagði hann .
En svo bætti hann við : " Lífið er svo stutt að það hálfa væri nóg .
" 