Hver man ekki eftir hinni stórkostlegu Tiffany ? Táningsstjarnan var aðeins 16 ára gömul þegar smellurinn I Think We ' re Alone Now gerði allt vitlaust í dægurmenningunni árið 1987 .
Lagið , sem reyndar er upprunalega eftir Tommy Jones and the Shondells , náði fyrsta sæti á hinum víðfræga Billboard-lista .
Í kjölfarið ferðaðist hún svo um Bandaríkin og spilaði í verslunarmiðstöðvum fyrir misstórum hópi áhangenda .
Hún fylgdi svo vinsældum lagsins eftir með endurgerð af Bítlalaginu I Saw Her Standing There sem varð því miður ekki eins vinsælt .
Því miður fyrir okkur öll setjast allar sólir einhvern tímann og í tilfelli Tiffany varð það sólarlag heldur snemma .
Við tóku deilur umboðsmanns stjörnunnar við móður hennar og stjúpföður en öll vildu þau fá að stjórna ferli gyðjunnar .
Upphaf tíunda áratugarins markaði því mikla lægð og hún svo gott sem hvarf af yfirborði dægurmenningarinnar .
Eins og stjörnuhrap fangaði hún heiminn með fágaðri framkomu sinni aðeins í örskamma stund áður en hún hvarf á braut annarra ævintýra .
Tiffany hefur þó á síðustu árum verið að klóra í bakkann .
Hún reyndi meðal annars að koma ferli sínum aftur í gang með því að sitja nakin fyrir í Playboy auk þess sem hún sneri sér að leiklist .
Hún lék meðal annars í meistaraverkinu Mega Python vs .
Gatoroid sem segir frá baráttu sterabættra krókódíla og slanga ; af óskiljanlegum ástæðum sló sú mynd ekki í gegn .
Hún er einnig orðin móðir en sonurinn Elijah Garcia fæddist árið 1992 .
Hún er ötul baráttumanneskja fyrir réttindum samkynhneigðra og platan Dust Off and Dance , sem kom út árið 2005 , var samin að hennar sögn fyrir dyggan stuðningshóp samkynhneigðra karlmanna sem hafa stutt hana í gegnum súrt og sætt .
Þessi fjölhæfi listamaður heldur því áfram að gefa af sér og spennandi verður að sjá hvaða ávexti hún mun bera á komandi árum .
davidmar@mbl.is 