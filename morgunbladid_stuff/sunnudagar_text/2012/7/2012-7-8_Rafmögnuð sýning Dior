Stemningin var í orðsins fyllstu merkingu rafmögnuð á hátískusýningu Dior í París í vikunni .
Þar voru saman komnir allir þeir sem skipta máli í tískuheiminum til að fylgjast með frumraun Raf Simons fyrir tískuhúsið .
Þessi belgíski fatahönnuður hefur verið ráðinn listrænn stjórnandi franska tískuhússins , sem hefur verið án fastráðins stjórnanda frá því að John Galliano var rekinn fyrir drykkjulæti og niðrandi ummæli á almannafæri .
Væntingar til þessarar fyrstu sýningar voru miklar en línan stóðst þær .
Marion Cotillard og Sharon Stone voru á meðal þeirra sem sátu í fremstu röð .
Aðrir hönnuðir , á borð við Alber Elbaz hjá Lanvin , Marc Jacobs og Donatellu Versace , voru líka á staðnum til að fylgjast með herlegheitunum .
Sýningarsalurinn var skreyttur með þúsundum blóma sem kallaðist vel á við sterka litina í fatalínunni .
Áhersla var á mittið og leitaði Simons í fortíðarbrunn tískuhússins ásamt því að setja mark sitt á það .
ingarun@mbl.is 