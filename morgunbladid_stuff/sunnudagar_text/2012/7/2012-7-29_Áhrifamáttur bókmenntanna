Flestir eru sammála um að bókmenntir hafi mikil áhrif á samfélag okkar .
Þær geta breytt sýn fólks á lífið og er ég engin undantekning frá þessum áhrifamætti þeirra .
Þegar ég var 15 ára og í uppreisn gerðist ég svo kræfur að stela Kommúnistaávarpinu af héraðsbókasafninu ( ég vona að forstöðumaðurinn sé ekki áskrifandi Morgunblaðsins ) .
Rit þeirra Marx og Engels hafði gríðarleg áhrif á mig , eftir orðin " öreigar allra landa , sameinist ! " var ég orðinn kommúnisti í húð og hár .
Arðrán auðvaldsins varð mér þyrnir í augum og þurfti að stöðva , jöfnuður manna ætti að vera sjálfsagður hlutur .
Framlag mitt til byltingarinnar miklu var þó ekki mikið , tíma mínum var aðallega varið í að leggja mig og horfa á sjónvarpið , og varð ég fljótlega afhuga hugsjón þessari .
Hin ýmsu rit um Sovétríkin studdu þessa ákvörðun , þá helst skrif Alexanders Solzhenitsyn um Gúlag-eyjarnar .
Skáldsögurnar Animal Farm og 1984 eftir George Orwell settu svo punktinn yfir i-ið enda sígild varnarrit gagnvart alræðistilburðum stjórnvalda .
Þá var ekkert í stöðunni nema að halda lengra á vit byltingakenndra hugmynda .
Pönkið átti stóran þátt í því að ég fór kynna mér hugmyndir anarkista .
Skrif Bakunins , Kropotkíns , Goldmans og félaga um samfélag án yfirvalds voru svo heillandi að ég gerðist anarkisti .
Eitthvað hefur slaknað á pólitískum hugsjónum mínum yfir árin , enda farinn að verja enn meiri tíma í að leggja mig og horfa á sjónvarpið .
Uppi í hillu fann ég þó nýlega Um anarkisma eftir Nicolas Walter sem ég keypti á einhverjum bókamarkaðinum .
Hef ég verið að glugga í hana af og til og verð að segja að það hljómar ennþá ágætlega að vera laus við tilgerðarlega stjórnmálamenn , tilgangslausa vinnu og ofuráhersluna á peninga .
Gallharðir anarkistar myndu þó líklega hrista hausinn yfir þessari afstöðu minni enda er hún lítið annað en orðin tóm .
Það mætti segja að ég sé anarkisti í orði en stjórnmálaleiður letingi á borði .
