Það hljómar kannski eins og öfugmæli að segja að það sé þægilegt að eiga mánuði þar sem lítið er um útgáfu nýrra bóka .
Það er nú samt einu sinni svo að þessir mánuðir veita gríðarlega gott tækifæri til að lesa gamlar bækur sem maður keypti á sínum tíma en hafði aldrei tíma til að lesa .
Um daginn fann ég eina slíka bók , The Children of Sanchez eftir Oscar Lewis .
Lewis var mannfræðingur og skrifaði nokkrar bækur á alltof stuttum ferli en hann lést 56 ára gamall , árið 1970 .
Flestar bækur hans eru sannar frásagnir af lífi fátæks fólks .
Bókin , sem ég greip úr hillunni , The Children of Sanchez , kom út árið 1961 .
Í henni segja fimm fjölskyldumeðlimir Sanchez fjölskyldunnar í Mexíkó sögu sína .
Þetta eru fjölskyldufaðirinn og fjögur fullorðin börn hans , en öll bjuggu þau við fátækt .
Lewis náði undragóðu sambandi við þetta fólk sem hvert í sínu lagi segir honum sögu sína .
Þetta eru sögur um heimilisofbeldi þar sem karlar berja konur og börn og konur berja börn og framhjáhald , glæpir og dauði koma mjög við sögu .
Semsagt nöturleg bók , myndi margur ætla .
Hún er það á vissan hátt en frásagnirnar eru um leið svo einlægar og ríkar af þrá eftir betra lífi að lesandinn getur ekki annað en haldið áfram að lesa .
Þeir sem segja frá virðast ekki sérlega geðþekkar manneskjur , enda ekki auðvelt að hafa samúð með fólki sem lemur annað fólk og sér lítið athugavert að beita börn ofbeldi .
Þessar persónur þrá hins vegar betra líf og harma oft að hafa orðið þær manneskjur sem þær eru .
" Slæmur sonur , slæmur eiginmaður , slæmur faðir , " segir ein persónan um sjálfa sig og bætir við : " Líf mitt hefur verið svo ófrjótt , tilgangslaust og óhamingjusamt að stundum óska ég þess að deyja .
" Þessi sama persóna segir síðan að sig langi til að yrkja ljóð .
Í The Children of Sanchez sér maður persónur sem þekkja ekki annan heim en þann þar sem fólk lemur frá sér .
Systkini eiga í innbyrðis stríði strax á barnsaldri og samskipti kynjanna einkennast af mikilli baráttu .
Það getur varla farið vel fyrir fólki sem hagar lífi sínu á þennan hátt .
Einstaklingurinn er því ansi umkomulaus .
Þessi undragóða bók hefur margoft verið endurprentuð og því er fremur auðvelt að nálgast hana .
Sem er vel því hún er sláandi lesning og gleymist ekki auðveldlega .
