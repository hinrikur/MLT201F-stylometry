Sagt er að oft velti lítil þúfa þungu hlassi og upphaf atburða getur verið með ýmsu móti .
Um nokkurra ára skeið , það er um miðjan níunda áratuginn , var undir merkjum Héraðssambandsins Skaphéðins haldin útihátíðin í Þjórsárdal um verslunarmannahelgina sem framan af var fjölsótt og þótti lukkast vel .
Forystumenn Skarphéðins voru því alls óhræddir þegar blásið var leiks sumarið 1987 .
Undirtektir þá voru hins vegar öllu dræmari en verið hafði .
Áður höfðu þúsundir mætt á Gaukinn , en svo var hátíðin nefnd , en nú lá straumurinn í aðra átt – af ýmsum ástæðum .
Seint á föstudagskvöldi helginnar þegar sautján gestir höfðu greitt sig inn var ekki annað að gera í stöðunni en aflýsa öllu , pakka niður og fara heim .
Stóð þá eftir að greiða tveggja milljóna króna kostnað vegna hátíðarinnar og það var stór biti að kyngja .
En þá gerðist hið óvænta .
Á Skaphéðinsþingi fyrr þetta ár hafði Árni Johnsen reifað fyrir fólki þá hugmynd sína að halda tónleika í Kerinu í Grímsnesi .
Undirtektir voru strax jákvæðar .
Og enn betri hljómgrunn fékk málið eftir hina mislukkuðu Gauksgleði , enda varð nú að bjarga fjárhag héraðssambandsins alveg í grænum hvelli .
Því var neglt niður að halda tónleikana á þessum óvenjulega stað ; og skyldu þeir haldnir sunnudaginn 16. ágúst .
" Tónlistarflutningurinn fer fram á tveimur stórum gúmmíbátum sem verða á vatninu og áhorfendur munu raða sér í brekkuna austan megin í Kerinu .
Vel hefur gengið að fá tónlistarmenn til þátttöku í tónleikunum og þeir sem reynt hafa hljómburðinn í Kerinu telja hann undraverðan , " sagði í frétt Morgunblaðsins .
Og nú kom annað hljóð í strokkinn .
Landslið tónlistarmanna mætti galvaskt í Grímsnesið .
Ásgeir Steingrímsson trompetleikari hóf tónleikana , síðan söng Kristinn Sigmundsson við undirleik Jónasar Ingimundarsonar .
Hljómsveit Magnúsar Kjartanssonar og Erna Gunnarsdóttir komu fram og einnig Björgvin Halldórsson sem meðal annars söng lög með Elvis Presley en þennan dag voru liðin rétt og slétt tíu ár frá andláti rokkkonungsins mikla .
Að þessu var gerður góður rómur meðal þeirra 5.000 gesta sem mættu .
" Hin léttleikandi lög Magnúsar Kjartanssonar og félaga gerðu að verkum að sjá mátti fólk dilla sér þar sem það stóð og sumir tóku dansspor .
Á meðan hljómsveit Magnúsar var ferjuð í land stjórnaði Árni Johnsen fjöldasöng og var vel tekið undir , " sagði í pistli Sigurðar Jónssonar , fréttaritara Morgunblaðsins á Suðurlandi .
Útkoman var líka fín ; Skarphéðinn komst á réttan kjöl og allir fóru glaðir heim .
Ruslið sem eftir varð á svæðinu komst í lítinn innkaupapoka .
Við þetta er svo því að bæta að aftur voru haldnir tónleikar í Kerinu sumarið 2004 , sem tókust vel rétt eins og sautján árum fyrr .
Sigurður Bogi Sævarsson sbs@mbl.is 