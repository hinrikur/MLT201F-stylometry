Mitt í grillmatnum og góðum sumardrykkjum er ágætt að muna líka eftir hollustunni .
Gott finnst mér að byrja daginn á góðum hristingi af ávöxtum og grænmeti .
En nú í sumar er skemmtilegt að breyta dálítið til .
Nota t.d. melónur og jafnvel jarðarber og fleira góðgæti .
Góð ber eru líka tilvalin sem snarl og snakk í garðinn eða útileguna .
Til að sturta í sig sem mestri hollustu er afar hentugt að eiga safavél .
Í hana hendi ég gjarnan appelsínum , eplum , gúrku , gulrótum og góðum bita af engifer .
Úr þessu verður hinn fínasti safi og vilji maður gera blönduna aðeins matarmeiri þá er bara að skella henni í blenderinn með banana eða smá avókadó og frosnum ávöxtum .
Þetta dugar manni ágætlega yfir daginn og er gott að eiga til að grípa í ef maður vill t.d. minnka við sig í brauðáti .
Ekki er verra ef maður getur tekið græjurnar með sér í sumarbústaðinn en ef ekki þá er um að gera að búa til ferskt og gott ávaxtasalat og fá sér eitt og sér eða með smá grískri jógúrt .
