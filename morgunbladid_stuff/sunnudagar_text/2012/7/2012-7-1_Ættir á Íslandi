Jón Baldvin Hannibalsson hélt því eitt sinn fram , að " fjölskyldurnar fjórtán " ættu Ísland .
Hann skýrði ekki nánar , hverjar þær væru , enda tók hann orðið traustataki frá El Salvador , þar sem iðulega var talað um " Las catorce familias " .
Greining Jóns Baldvins er ekki eins einföld og danska þjónsins á einni Kaupmannahafnarkránni á nítjándu öld .
Hann skipti íslenskum stúdentum í tvo hópa , Briemere og Bløndalere , og sagði hin fleygu orð : " Briemerne , de er gode betalere , men dårlige sangere .
— Bløndalerne , de er gode sangere , men dårlige betalere .
" Sjálfur var Jón Baldvin raunar af einni af valdaættum Íslands á tuttugustu öld .
Faðir hans , Hannibal Valdimarsson , var formaður þriggja stjórnmálaflokka , forseti Alþýðusambands Íslands og ráðherra .
Föðurbróðir Jóns Baldvins var bankastjóri og þingmaður .
Bróðir Jóns Baldvins er faðir forsetaframbjóðandans Þóru Arnórsdóttur .
Líklega var ein ættin , sem Jón Baldvin hefði getað nefnt , Thorsararnir , afkomendur stórútgerðarmannsins Thors Jensens .
Meinlegt var svar Steins Steinarrs , þegar hann var spurður , hvað honum fyndist um skáldskap Thors Vilhjálmssonar , sonarsonar Thors Jensens : " Það veit ég ekki , en það er gaman , að Thors-ættin skuli vera farin að yrkja .
" Ekki var það síður meinlegt , sem ónefndur maður sagði í samkvæmi í Reykjavík , þegar maður af Gautlandaætt raupaði af ætterni sínu , en tveir menn af þeirri ætt voru ráðherrar á öndverðri tuttugustu öld : " Gautlandaættin er eins og kartöflugras .
Hið besta af henni er neðanjarðar .
" Er þessi fyndni líklega komin frá enska skáldinu Sir Thomas Overby , sem skrifaði í Characters ( Manngerðum ) árið 1614 : " Maður , sem getur ekki hrósað sér af öðru en merkum forfeðrum , er eins og kartöflugras , — hið besta úr honum er neðanjarðar .
" Athugasemdir og leiðréttingar vel þegnar Hannes H. Gissurarson hannesgi@hi.is 