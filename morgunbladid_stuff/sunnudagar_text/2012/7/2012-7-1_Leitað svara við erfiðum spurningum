Stuttmyndin Kameldýr o.fl. er mynd þar sem spurt er erfiðra spurninga og leitað svara við þeim .
Myndin er hluti af röð stuttmynda sem Mbl. Sjónvarp sýnir á sunnudögum í samvinnu við Kvikmyndaskóla Íslands .
" Kameldýr o.fl. er stuttmynd um Aron þar sem verið er að rýna í spurningar sem er sjálfsagt að spyrja en fáir kjósa að gera það .
Einn daginn opnast augu Arons fyrir allskonar hlutum sem hann gerði án þess að spyrja af hverju ? " segir í tilkynningu um efni myndarinnar .
Hégómi heimsins Gunnar Ingi Gunnarsson skrifaði handritið , leikstýrði , tók upp og sá um alla eftirvinnslu á myndinni , bæði hljóð- og myndvinnslu .
" Eftir að hafa hent þessu verkefni í framkvæmd komst ég að því að það sem ég var að reyna segja er eitthvað sem hefur verið í Biblíunni allan tímann , í bók sem heitir Prédikarinn .
Þar er Salómon konungur Ísraels að skrifa syni sínum um hégóma heimsins .
Þessi bók lýsir vel því sem ég var að hugsa , " segir Gunnar Ingi .
" Ég held að innst inni viljum við öll spennandi líf og tilgang sem er þess virði að gefa upp sitt líf fyrir en oftar en ekki sættum við okkur við að horfa á sjónvarpið , lesa um eða horfa á bíómyndir um fólk sem er að gera það sem við vildum óska að við værum að gera .
Það er það sem þessi mynd reynir að koma til skila , " segir hann .
Þakklátur fyrir stuðning bekkjarins Atli Snorrason leikur aðalhlutverkið í myndinni .
" Hann er æðislega skemmtileg persóna og mjög hæfileikaríkur leikari .
Ottó Gunnarsson var þulurinn og hentaði röddin hans vel í það hlutverk .
Ottó sjálfur er algjör snillingur og hafði ég einnig mjög gaman af að vinna með honum .
Bekkurinn minn var til staðar fyrir mig í gegnum þessa mynd og væri hún ekki til í dag nema fyrir stuðning hans .
Bekkurinn minn sem aðstoðaði mig við myndina á gott hrós skilið , því með góðu samstarfi tókst honum að gera hið ómögulega , að koma hugmyndinni sem ég hafði í framkvæmd .
Þetta er allt æðislegt fólk og get ég sagt að ég er reynslunni ríkari eftir þessa mynd .
" 