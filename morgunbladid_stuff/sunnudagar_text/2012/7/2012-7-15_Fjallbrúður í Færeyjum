" Karlar ráða of miklu , " segir Arnfrid Vestergaard Hentze sauðfjárbóndi í Sumba , þorpi á syðsta odda Færeyja .
Nam grautargerð og búfræði á Íslandi og lauk bændaskólaprófi fyrst færeyskra kvenna .
Nú berst Arnfrid , verkalýðsleiðtogi og skátaforingi , fyrir sjálfstæði Færeyja en þykir landar sínir þar vera hikandi .
Texti og ljósmyndir : Sigurður Bogi Sævarsson sbs@mbl.is Upphaf sögu þessarar gæti verið kyrralífsmynd ; staðarlýsing í íslenskri skáldsögu .
Bærinn stendur í fjörunni undir hárri hlíð , það er sígild upphafslína í sveitaróman .
Frásögn af fallegu mannlífi í byggð á ystu nesjum .
Og staðarlýsingin gæti sannarlega átt við um marga staði , heima og heiman .
Nú erum við stödd í Færeyjum .
Í Sumba , sjávarþorpi sem stendur á fremstu tá Suðureyjar sem er syðst eyjanna átján .
Hér búa um 240 manns ; margir hafa viðurværi sitt af sauðfjárbúskap en aðrir sækja vinnu út í frá .
Hér eru gömul hús og grónir garðar , kirkja og skóli og dansurhús eins og Færeyingar segja um höllina þar sem fólk kemur saman og tekur sporið í alls konar vikivökum og hringdönsum .
Nýtum landsins gæði " Hér í Færeyjum þarf nýjar áherslur og áhrifafólk sem setur málefni fjölskyldnanna á oddinn ; kvenna , barna og eldra fólks sem margt lifir við afskaplega bág kjör og aðstæður .
Karlarnir ráða alltof miklu .
En fyrst og síðast þurfum við meiri atvinnu , " segir Arnfrid .
" Síðustu árin hefur fiskveiði hér við eyjarnar verið mjög dræm og atvinnuleysið talsvert .
Við því þarf að bregðast ; það gæti skapað mörgum vinnu ef við ynnum betur til dæmis úr makrílnum og eins laxinum úr eldisstöðvunum hér .
Við þurfum og verðum að búa betur að okkar ; nýta gæði lands og sjávar eins og kostur er , " segir Arnfrid .
Hún undirstrikar þetta sjónarmið raunar ágætlega á fésbókarsíðu þar sem kjörorð hennar er á færeysku sagt : Landsins mat fyrir landsins fólk .
Auðlindin og sjálfstæðið Raunar er Arnfrid ekki bara bóndi .
Hún er formaður Fjallbrúðarinnar , verkakvennafélagsins í nágrannabænum Vogi .
Jafnframt skátahöfðingi í sinni sveit .
Lætur til sín taka og vill hafa áhrif á samfélagið .
Tekur þátt í starfi Sjálfstýriflokksins , sem berst með öðru fyrir því að skorið verði á bönd við Dani svo Færeyjar verði sjálfstæð þjóð og lýðveldi .
Í kosningum á sl. ári fékk flokkurinn 7,2% greiddra atkvæða og hefur nú tvo fulltrúa af 33 á Lögþinginu í Þórshöfn .
" Færeyinga skortir kannski fyrst og fremst sjálfstraust þannig að stærri skref í átt til sjálfstæðis verði tekin .
Þessu hefur miðað hægt og meðal annars ber fólk kvíðboga fyrir því að ef við segjum skilið við Dani missum fjárhagslegan stuðning þeirra .
Við náum hins vegar ekki langt með slíku viðhorfi .
Sem sjálfstæð þjóð myndum við sækja fram af meiri þunga .
Huga frekar og betur að auðlindum okkar hér í lögsögunni , til dæmis olíunni .
Hér myndi allt gjörbreytast ef hún fyndist og fengist , " segir Arnfrid sem hefur verið áberandi í Færeyjum .
Meðal annars sem reglulegur viðmælandi í þáttunum Fólksins rödd í færeyska sjónvarpinu .
Þættirnir eru einskonar tilsvörun við Landann á RÚV á Íslandi , frásagnir af áhugaverðu fólki og fróðleikur víða úr byggðum landsins .
Ólafsvík , Varmaland og Hvanneyri Það var vorið 1983 sem Arnfrid útskrifaðist frá Bændaskólanum á Hvanneyri í Borgarfirði .
Í Færeyjablöðum á þeim tíma var þess og sérstaklega getið að hún væri fyrsta færeyska konan sem aflað hefði sér búfræðimenntunar .
" Ég átti góð ár á Íslandi og hef alltaf haft þangað sterk tengsl .
Foreldrar mínir sem bæði eru Færeyingar kynntust á vertíð vestur í Ólafsvík og þar var ég víst búin til , " segir Arnfrid kímin á svip .
Bætir við að býsna margt af eldra fólki í Suðurey hafi einmitt farið Íslands um og eftir 1960 þegar afabrögð í Færeyjum brugðust og þungt var fyrir fæti .
Raunar er áberandi , eins og blaðamaður kynntist vel í Færeyjum , að flest eldra fólk hefur einhver tengsl við Ísland og áranna þar er minnst sem einhvers mesta ævintýris lífsins .
" Ég var einn vetur í Húsmæðraskólanum á Varmalandi í Borgarfirði og í framhaldi af því var ég tvo vetur á Hvanneyri , " segir Arnfrid sem að námi loknu snéri aftur til Færeyja .
Settist að í Vogi þar sem þau Albert Hentze heitinn eiginmaður hennar stofnuðu heimili og eignuðst þrjú börn .
Þau eru nú um tvítugt og komin að því að fljúga úr hreiðrinu .
Tírur í einstaka húsum " Við vorum búin að koma okkur ágætlega fyrir í Vogi þegar allt bankakerfið hrundi árið 1993 , segir Arnfrid .
" Samfélagið fór bókstaflega um koll eins og síðar gerðist á Íslandi .
Fyrirtæki fóru í þrot í stórum stíl , unga fólkið flykktist til Danmerkur og tekjur sveitarfélagsins drógust mikið saman .
Ég man enn vetrarkvöldin þegar við horfðum yfir byggðina þar sem við sáum tírur í einstaka húsum þegar fátækur bæjarsjóður hafði ekki lengur efni á götulýsingu .
Það voru ömurlegir tímar .
Og við fundum sannarlega fyrir þessum þrengingum á eigin skinni , þegar járnsmiðjan sem Albert rak fór í þrot .
Ég er enn að borga af skuldunum eftir það ævintýri .
" Ætlaði alltaf í sveit Sveitin kallaði á búfræðinginn .
Þótt Arnfrid og fjölskylda yndu sér í Vogi var sveitabúskapur draumur og hann rættist .
" Ég ætlaði mér alltaf í sveit og sótti um þær ríkisjarðir sem losnuðu úr ábúð .
Karlarnir höfðu alltaf forgang uns kom að því að jarðalögum var breytt .
Þá fyrst var ég jafnsett körlunum og fékk jörð hér í Sumba vorið 1993 ; hér í þorpinu þar sem faðir minn ólst upp og rætur mínar liggja , " segir Arnfrid .
Jafnhliða búskap með rösklega 100 fjár starfaði hún lengi í fiski í Vogi auk þess að sinna öðrum störfum .
Eiginmaðurinn Albert varð bráðkvaddur í janúar 2005 og býr Arnfrid nú ein í Sumba með börnum sínum .
Heill heimur út af fyrir sig Færeyjar eru allar utan ein í byggð .
Í eðli eyjabyggða liggur að vera heill heimur út af fyrir sig .
Gildir það meðal annars um Suðurey þar sem búa um 5.000 manns .
Þar eru Vogur og Þvereyri fjölmennustu byggðirnar .
Á fyrrnefnda staðnum starfa margir við t.d. laxeldi .
Á Þvereyri snýst hins vegar allt um sjávarútveginn , meðal annars vinnslu á uppsjávarfiski í verksmiðju sem íslenskir iðnaðarmenn eru þessa dagana að smíða og setja upp .
" Ég bind vonir við starfsemina á Þvereyri eins og alla aðra græðlinga í atvinnulífinu hér .
Allar leiðir hér á Suðurey eru góðar og greiðfærar og auðvelt að sækja vinnu milli staða , " segir Arnfrid .
Hún telur mikilvægt að byggð og mannlíf í eynni nái viðspyrnu til vaxtar og sóknar .
Sú staðreynd sé sláandi að á uppvaxtarárum sínum hafi verið um það bil 600 íbúar í Sumba en þeir séu í dag um 240 .
Eitt sinn hafi verið nærri 100 börn í grunnskólanum en séu nú aðeins sextán .
Aðrar tölur sem endurspegli hnignun byggðarinnar séu á þessu róli .
Þjóðdansar og messa Staðreyndasúpa með hagtölum segir harla lítið þegar lýsa skal landi og þjóð .
Vitur maður sagt einhverju sinni að hagur og staða samfélagsins endurspeglaðist stundum best í lífi æskunnar .
Og það má sjá blik í augum barnanna færeysku sem leika sér áhyggjulítil í umhverfi sem lýtur um margt eigin lögmálum .
Suðurey er nefnilega býsna vel til þess fallin að þar sé hægt að lifa glaðværu og notalegu lífi , eins og hvarvetna þar sem skipulagshyggja og reglustrikuhugsun eru ekki allsráðandi .
" Félagslífið hér er öflugt þrátt fyrir fámennið .
Yfir veturinn komum við saman vikulega hér í Sumba á þjóðdansaæfingum , hefðin fyrir slíku er óvíða jafn sterk og hér í Suðurey .
Svo eru spilakvöld hér alltaf öðru hvoru og messa á hverjum sunnudagsmorgni , segir Anrfrid um helgihaldið í sóknarkirkjunni í Sumba – þangað sem presturinn í Vogi kemur bara einu sinni í mánuði .
Trúaðir og kirkjuræknir þorspbúar láta sig slíkt þó einu gilda ; meðhjálparinn les bæn og guðspjall dagsins og svo syngur hver með sínu lagi – af innlifun með heitu hjarta .
Þá nú er verið að koma upp fugla- og byggðasafni í Sumba og einhvern næstu daga opnar kaupmaðurinn í Vogi útibú verslunar sinnar í þorpinu .
Kaupmaðurinn á höfuðbólinu gleymir ekki hjáleigunni .
Heimsendi við þjóðbraut þvera " Ég vil búa hérna .
Þetta er minn staður .
En við Færeyingar þurfum að setja markið hærra ætlum við virkilega að ná árangri .
Megum samt ekki gleyma rótum okkar og menningu – eða einangra okkur , " segir Arnfrid hvar við sitjum á heimili hennar í húsinu við ysta hafið .
Við getum kallað þetta Turninn á heimsenda , svo vitnað sé til hinnar frægu bókar Williams Heinesen ; öndvegisskáldsins færeyska .
Sá hafði meiri áhrif á samtíð sína en flestir aðrir ; hugsaði stórt og hafði heiminn undir .
Og í raun og sann er Suðurey ekki afskekkt lengur og fjarlægðir afstæðar .
Á sjónvarpsskjánum í Sumba birtast okkur fréttir frá öllum heimshornum ( meðal annars úrslit í forsetakosningum á Íslandi ) , í færeyska útvarpinu kynnir þulurinn Bítlalög og fréttamaðurinn góðkunni , Elis Paulsen spilar allskonar fínirí .
Á samskiptasíðum netsins er Arnfrid í sambandi við fjölda fólks ; í Færeyjum , á Íslandi , í Danmörku og víðar .
Og svo sendir hún sínu fólki skilaboð á rafrænum öldum út í nóttina sem breiðist yfir hlíðina háu og þorpið – sem tækni nútímans hefur fært í þjóðbraut þvera .
