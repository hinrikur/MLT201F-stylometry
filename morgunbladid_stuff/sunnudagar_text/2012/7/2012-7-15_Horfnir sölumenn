Heildarverk Halldórs Laxness , Þórbergs Þórðarsonar , Gunnars Gunnarssonar , Guðmundar Kamban og Jóns Trausta skipa veglegan sess í bókasafni mínu .
Þessi verk eignaðist ég rúmlega tvítug á þeim árum þegar sölumenn bönkuðu upp á og buðu bækur til sölu .
Þeir drógu fram sýnishorn og tunguliprir útskýrðu þeir fyrir manni að þeir sem vildu skapa sér menningarheimili yrðu að eignast einmitt þessar bækur , sem þar að auki byðust á kostakjörum með þægilegum afborgunum .
Það myndi reyndar taka bókaorminn nokkur ár að greiða þær upp , en að þessum árum loknum myndi honum verða ljóst að kaupin hefðu margborgað sig .
Hann væri kominn með lífstíðareign .
Árin liðu og svo kom að því að búið var að borga bækurnar .
Þá var ljóst að þarna hafði ekkert skrum á verið ferð .
Sölumennirnir höfðu einfaldlega haft á réttu að standa .
Áratugum seinna eru bækurnar á fínasta stað í stofunni , enda fallega innbundnar og þannig frá þeim gengið að þær njóta sín einkar vel í bókahillunum .
Sölumennirnir eru löngu horfnir .
Ekki veit ég hvernig þeim gekk að lifa af sölunni .
Ég veit ekki heldur hvort þeir höfðu lesið þær bækur sem þeir auglýstu svo vel og rækilega .
Ég veit bara að þeir gegndu mikilvægu hlutverki og það var alltaf gaman að fá þá í heimsókn .
Enginn bankar lengur upp á og býður til sölu heildarsöfn skálda og reyndar er það nú svo að lítið er um útgáfu á slíkum verkum .
Sem er synd því það er verulega ánægjulegt að eiga heildarútgáfur í fallegu bandi .
Þær bækur njóta sín í bókahillum og þegar maður lítur á þær eru þær eins og góðir kunningjar sem maður heilsar vinalega .
Ég get með sanni sagt að ef ég hefði ekki kynnst sölumönnunum á sínum tíma þá hefði ég ekki eignast heildarverk Jóns Trausta og Guðmundar Kamban , en sennilega megnið af bókum Laxness , Þórbergs og Gunnars , en þó alls ekki allar .
Það eru fyrst og fremst sölumennirnir sem sáu til þess að þessir höfundar eiga sess á heimilinu .
