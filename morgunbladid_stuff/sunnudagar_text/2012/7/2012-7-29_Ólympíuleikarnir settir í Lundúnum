Ólympíuleikarnir , þeir fyrstu sem haldnir voru að sumarlagi , eftir hörmungarnar sem seinni heimsstyrjöldin kallaði yfir þjóðir , ekki síst í Evrópu , voru settir í Lundúnum á þessum degi fyrir 64 árum .
Næstu leikar á undan fóru fram í Berlín sumarið 1936 .
Ólympíuleikarnir 1940 voru slegnir af vegna stríðsins en fyrst átti að halda þá í Tókíó og síðar Helsinki .
Lundúnum hafði verið úthlutað leikunum 1944 en einnig var hætt við þá .
Þrátt fyrir að vera í sárum eftir hildarleikinn sóttust Bretar eftir leikunum 1948 og fengu þá .
Ekki voru allir á eitt sáttir um þá ráðstöfun og lögðu einhverjir til að leikarnir yrðu framseldir til Bandaríkjanna .
Georg konungur VI tók hins vegar af skarið og sagði leikana tilvalið tækifæri til að reisa gamla heimsveldið úr öskustónni .
Lundúnir urðu þar með önnur borgin í sögunni á eftir París til að halda Ólympíuleikana tvisvar , fyrst fóru þeir þar fram árið 1908 .
Fyrir helgi urðu Lundúnir síðan fyrsta borgin til að setja þriðju leikana .
Bretland , eins og álfan öll , var að byggja sig upp eftir stríðið og synd væri að segja að íburður hafi verið mikill á Ólympíuleikunum í Lundúnum 1948 .
Þvert á móti ganga þeir jafnan undir nafninu " meinlætaleikarnir " vegna efnahagsástandsins og skömmtunarinnar sem var við lýði .
Venjulegu fólki í Bretlandi voru skammtaðar 2.600 kaloríur á dag á þessum tíma en keppendur á leikunum voru settir í sérflokk , ásamt námamönnum og hafnarverkamönnum , og fengu fyrir vikið 5.467 kaloríur í sinn hlut .
Ekkert ólympíuþorp var reist árið 1948 , þess í stað gistu keppendur í húsnæði sem þegar var til staðar .
Karlarnir fengu inni hjá konunglega flughernum á Uxabryggju en konurnar á stúdentagörðum í Lundúnum .
Engir vellir voru heldur byggðir sérstaklega fyrir leikana , aðeins notast við eldri velli .
Þetta mótlæti kom ekki í veg fyrir metþátttöku á leikunum , 59 þjóðir sendu samtals 4.104 keppendur til leiks , 3.714 karla og 390 konur .
Vegna framgöngu sinnar í stríðinu var hvorki Þjóðverjum né Japönum boðið að vera með og Sovétmenn ákváðu , þrátt fyrir boð um þátttöku , að senda enga íþróttamenn til Lundúna .
Bandaríkjamenn báru , eins og svo oft , höfuð og herðar yfir aðrar þjóðir á leikunum , unnu alls til 84 verðlauna , þar af 38 gull .
Heimamenn unnu til 23 verðlauna , þar af voru þrjú gull .
Georg konungur setti leikana í björtu og fallegu veðri á Wembley-leikvanginum að viðstöddum 85 þúsund gestum .
Burghley lávarður flutti ávarp og sagði þar meðal annars að leikarnir væru vonarglæta fyrir heim sem hefði orðið illa úti .
Opnunarhátíðin var sýnd í beinni sjónvarpsútsendingu í breska ríkissjónvarpinu , BBC , og jafnframt sextíu klukkutímar frá keppninni sjálfri .
Mörg frækin afrek voru unnin í Lundúnum sumarið 1948 en stjarna leikanna var " húsmóðirin fljúgandi " , Fanny Blankers-Koen frá Hollandi sem vann fern gullverðlaun í frjálsum íþróttum .
Blankers-Koen , sem var þrítug tveggja barna móðir , sigraði í 100 og 200 metra hlaupi , 80 metra grindahlaupi og 4 x 100 metra boðhlaupi .
Reglur komu hins vegar í veg fyrir að hún ynni til fleiri verðlauna en Blankers-Koen , sem var heimsmethafi í bæði langstökki og hástökki , var meinað að taka þátt í þeim greinum þar sem hver keppandi mátti aðeins keppa í þremur einstaklingsgreinum .
Medalíukóngur leikanna varð finnski fimleikamaðurinn Veikko Huhtanen sem vann þrjú gull , eitt silfur og eitt brons og Bandaríkjamaðurinn Bob Mathias varð yngsti gullverðlaunahafinn á Ólympíuleikum þegar hann bar sigur úr býtum í tugþraut aðeins sautján ára gamall .
Þegar Mathias var spurður hvernig hann hygðist halda upp á áfangann varð honum að orði : " Ætli ég byrji ekki bara að raka mig ! " orri@mbl.is 