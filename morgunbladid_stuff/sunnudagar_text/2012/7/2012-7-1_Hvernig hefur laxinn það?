Nú eru laxveiðar hafnar , eða um það bil að hefjast , þetta er skemmtilegur tími .
Flestir veiðimenn hafa beðið með óþreyju eftir að hefja veiðarnar og setja í fyrsta fiskinn .
Þó svo að veiðin sé stundum treg fyrstu daga veiðitímans , þá ganga oft stærstu og kraftmestu fiskarnir í árnar í byrjun sumars .
Þá er netafiskurinn kominn í verslanir , vissulega er hér um takmarkað framboð að ræða og aðeins örfáar verslanir hafa villtan lax til sölu .
Nýr villtur lax er öndvegis matur , talsvert betri til átu en eldislaxinn .
Auðvitað er besti laxinn sá sem maður veiðir sjálfur .
En nú eru breyttir tímar , í mörgum ám landsins er gerð sú krafa að öllum veiddum laxi sé sleppt en 40% af veiddum laxi á stöng á Íslandi er sleppt aftur .
Í þessu sambandi er það umhugsunarefni að það er ekki ýkja langt síðan , kannski 30 til 40 ár að aðeins var villtur lax á markaðnum , í verslunum og á veitingahúsum .
Eldislax var ekki til , netaveiðar voru stundaðar víða og oft gátu laxveiðimenn greitt fyrir veiðileyfin fyrir aflann .
Á þessum tíma var miklu meiri veiði í ám landsins , laxinn stærri og öll meðul notuð við veiðarnar , maðkur og spúnn , þá þekktist ekki að sleppa veiddum laxi aftur í ána .
Þrátt fyrir að nokkuð hafi dregið á laxgengd í íslenskar ár og laxinn minni en hann var áður er staða íslenskra laxveiðiáa betri en víðast hvar annarstaðar vestan hafs og austan .
Það ber að þakka framsýnu starfi landeigenda og góðu samstarfi þeirra við veiðimenn .
Þá má ekki gleyma starfi djarfra eldhuga eins og Orra Vigfússonar sem rætt var við hér í blaðinu fyrir hálfum mánuði síðan .
Kjarni nútíma veiðistjórnunar eða nýting villtra dýrastofna er að veiðarnar séu sjálfbærar .
Hér er átt við að veiðar teljast sjálfbærar ef stofn nær að endurnýja sig reglulega og viðhalda þeirri stofnstærð og útbreiðslu sem náttúruleg takmörk setja , að teknu tilliti til veiðistjórnunarmarkmiða .
Í dag er staðan sú að veiðar á Atlantshafslaxi eru ekki lengur sjálfbærar .
Vestan hafs er Atlantshafslaxinn á lista yfir dýr í útrýmingarhættu , í Bandaríkjunum er öllu veiddum laxi sleppt aftur .
Af 400 ám í Noregi hefur verið lokað fyrir veiði í 124 ám .
Á áttunda áratugnum skilaði laxveiði úr laxastofnum heimsins um 12.000 tonnum , 2011 var veiðin hinsvegar komin niður í 1.600 tonn .
Það má því segja að laxastofnarnir hafi hrunið .
Um 2.600 ár renna í Atlantshafið og hefur stangveiði í nánast öllum þessum ám snarminnkað á seinustu 30 árum .
Ekki er nein einhlít skýring á þessari öfugþróun ef svo má að orði komast .
Ein skýringin er mengun ánna , aðallega frá landbúnaði og iðnaði , ofveiði , fiskeldi í sjó , breytingar á veðurfari og í hafinu .
Á síðari árum hefur víða dregið talsvert úr mengun í ám og vötnum , netaveiðar í sjó hafa dregist verulega saman og farið er að sleppa veiddum laxi .
Rússar sleppa 80% af veiddum laxi , Englendingar 65% , Írar 40% , Norðmenn hinsvegar innan við 10% .
Þrátt fyrir þetta ná laxastofnarnir ekki að rétta úr kútnum , enn minnkar veiðin .
Flestir sérfræðingar eru nú orðnir sammála um að stórfellt laxeldi í sjó hafi slæm áhrif á vöxt og viðgang Atlantshafslaxins , það hefur sannast í Noregi þar sem eins og áður sagði að ekki er lengur veitt þar í 124 ám sem fyrir daga laxeldis voru góðar veiðiár .
Þær kröfur verða því æ háværari að á næstu árum eigi að draga úr laxeldi í sjó en auka það á landi .
Með þessu móti yrði laxinn talsvert dýrari en ekki er ólíklegt að samtök veiðimanna og ýmis umhverfissamtök hefji baráttu gegn laxeldi í sjó og efni til herferða þar sem neytendur eru hvattir til að kaupa ekki eldislax úr sjó .
Sem betur fer er staða þessara mála enn góð hér á landi og við verðum að kappkosta að svo verði áfram .
Á Íslandi eru 120 veiðiár og hver þeirra einstök .
Til þess að tryggja vernd ánna þarf eins og verið hefur umsjón þeirra og umönnun að vera áfram í höndum landeigenda en ekki stjórnvalda .
Forða þarf því með öllum ráðum að stjórnsýsla stangveiða fari undir Umhverfisráðuneytið , en þar á bæ sælast menn stöðugt eftir meiri völdum , samanber tillögu um að takmarka verulega nytjarétt landeigenda .
Strangt eftirlit þarf að hafa með laxeldi í sjó og helst takmarka það eins og hægt er .
Enn þarf að draga úr veiðinni , sleppa fleiri löxum aftur í ána .
Æskilegt væri að 70% veiddra laxa væri sleppt , laxinum í Evrópu líður nefnilega ekki vel .
