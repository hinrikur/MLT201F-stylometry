Sá ánægjulegi atburður átti sér stað hér í Hádegismóum einn góðviðrisdaginn í sumar , að þegar nokkrir misjafnlega geðprúðir og innilokaðir starfsmenn létu það eftir sér að líta eitt augnablik af tölvuskjám sáu þeir útundan sér einhverja taktfasta hreyfingu í grænni lautu utan við gluggann .
Þegar betur var að gáð reyndust þetta vera elskendur að eðla sig undir heiðum himni .
Og nutu þess í hvívetna að láta sólina verma beru bossana sem höfðu komið svona líka skyrhvítir undan vetri .
Einhverjum flaug í hug að þarna væru þau lifandi komin , Adam og Eva nútímans , enda gróðursældin slík hér í umhverfi Rauðavatns að líkja má við Paradís .
Eitthvað er minnst á blygðunarkennd parsins í sköpunarsögunni , en þessum tveimur við Moggahúsið á tuttugustu og fyrstu öldinni var sýnilega slétt sama þó að þau væru berskjölduð fyrir augum almættis og mannfólks .
Og hvur veit nema það hafi einmitt verið ástæða þess að þau tóku til við að tæta sig úr tötrunum og iðka kynlíf , hún getur verið kitlandi prakkaraánægjan sem fylgir því að láta sjá sig við forboðna iðju á almannafæri .
En kannski voru þau bara alfarið á valdi lostans og gáfu því ekki nokkurn gaum hvar þau voru stödd .
Eðlunarfýsnin á það jú til að hellast yfir fólk af slíkum fítonskrafti og svo fyrirvaralaust að fólk getur með engu móti hamið sig og veit vart af fyrr en það er komið á fullt við að maka sig .
Enginn þeirra , sem stóðu hér innandyra og nutu útsýnisins , lét sér detta í hug að fjargviðrast vegna þessa uppátækis utandyrafólksins , enda afar skemmtilegt krydd í hversdaginn að verða vitni að því að hún er enn til staðar í tölvuvæddum mannheimum þessi gamla taug sem á það til að æra okkur þegar við erum stödd úti í guðsgrænni náttúrunni .
Þetta ágæta náttúruvæna par minnti okkur á að láta eftir okkur við fyrsta tækifæri að njóta þess að finna rispandi lyng eða mjúkan mosa uppi við holdið bert , að fylla hverja lungnaberkju af ilmi jarðar á meðan við gleypum í okkur hvort annars safa .
Æ , að við mættum verða eitt með sverðinum sem iðar af lífi og fá að brosa framan í köngulló sem trítlar yfir brjóstið bert og hlæja með ánamaðkinum sem skríður kitlandi milli tánna .
Enn er andvökubjart og um að gera að sleppa dýrinu lausu sem lúrir undir skinninu .
Taka kannski kanínurnar sér til fyrirmyndar og hamast hvort á öðru hömlulaust hvenær sem því verður við komið .
