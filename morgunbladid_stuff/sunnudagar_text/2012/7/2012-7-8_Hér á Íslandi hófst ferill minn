" Nú er ég orðinn áttræður og það má segja að ég endi ferilinn líka á Íslandi , með því að koma með allt þetta myndefni hingað , " segir þýski ljósmyndarinn og kvikmyndagerðarmaðurinn Hermann Schlenker .
Hann kom hingað á dögunum með 60 kíló af ljósmyndum og filmum sem hann tók hér á árunum um 1960 .
Í safni hans eru merkar heimildir um listamenn , mannlíf og náttúru landsins fyrir hálfri öld .
Einar Falur Ingólfsson efi@mbl.is Í Ljósmyndasafni Reykjavíkur standa opnar öskjur á borðum .
Í sumum eru vandlega merktar og númeraðar ljósmyndir og filmur í öðrum , svarthvítar og í lit , en sjá má á merkingunum að myndirnar eru teknar á árunum kringum 1960 .
Þegar blaðað er í þessum myndum birtist Ísland fyrir hálfri öld ; þarna eru sumir kunnustu myndlistarmenn þjóðarinnar , veiðimenn og fólk í fiskvinnslu , myndir af fuglum í íslenskri náttúru , af hrauni og fossum , en líka myndir af blómlegum stúlkum sem sitja fyrir í þvottaefnisauglýsingum .
Þetta eru allt verk eftir Hermann Schlenker , þýskan ljósmyndara og kvikmyndagerðarmann , sem kom í liðinni viku til landsins og færði Ljósmyndasafninu 60 kíló af myndum og filmum .
" Hér á Íslandi hófst ferill minn og það var mjög mikilvægur tími í lífi mínu , " segir Hermann .
" Hér naut ég í fyrsta skipti velgengni í starfi og varð viðurkenndur sem snjall atvinnumaður í mínu fagi ; hér gerði ég líka mína fyrstu kvikmynd , um íslenska fugla , og einnig mína fyrstu bók en hún var líka um fuglana hér .
Nú er ég orðinn áttræður og það má segja að ég endi ferilinn líka á Íslandi , með því að koma með allt þetta myndefni hingað – þetta eru allar myndirnar sem ég tók hér á sínum tíma .
Ég þurfti að borga mikið fyrir yfirvigtina , " segir þessi snaggaralegi maður , hlær , og virðist mun yngri en hann segist vera .
Hann endurtekur síðan að sér finnist ferillinn nú vera á enda , og það er ekki að heyra að hann sé ósáttur við að loka hringnum á þennan hátt .
En hvers vegna kemur Schlenker með myndirnar sem hann tók hér á þessum árum og færir Ljósmyndasafninu ? Hann ypptir öxlum .
" Ég á afskaplega marga kassa fulla af ljósmyndum og heima í Þýskalandi getur enginn nýtt þessi verk héðan , áhuginn er eflaust meiri hér á landi .
Ekki vildi ég henda öllum þessum myndum , þetta eru mikilvægar heimildir fyrir Íslendinga .
" Hann hugsar sig um og bætir svo við : " Ég vildi vera góður Íslandsvinur og færa Íslandi aftur til baka það sem landið gaf mér .
Þetta er í fyrsta skipti sem ég sný aftur eftir allan þennan tíma , fimmtíu ár , en öll þessi ár hef ég haft afar sterkar tilfinningar til Íslands .
Það er ótrúlega merkilegt að koma aftur eftir allan þennan tíma , allt hefur breyst svo mikið .
" Og þar sem við sitjum við sjóinn úti á Granda rennir Hermann augum eftir strandlengjunni með uppfyllingum , hafnarmannvirkjum , nýju tónlistarhúsi og háhýsum .
Hann kannast þar við Þjóðleikhúsið , það var risið nokkru áður en hann kom hingað síðast .
Beint í fiskvinnslu í Reykjavík Þegar formhreinar og fjölbreytilegar ljósmyndir Hermanns Schlenkers eru skoðaðar , kemur ekki á óvart að hann hafi átt jafn glæstan og gifturíkan feril sem kvikmyndagerðarmaður og raun ber vitni .
Í þessum myndum er hann ætíð að segja sögur af landi og mannlífi , af atvinnuháttum sem og listamönnum sem eru meðal okkar þekktustu frá þessum tíma .
Enda var hann fenginn hingað nokkur sumur í röð til að taka myndir og þær birtust víða : í bókum um listamenn , í ýmiss konar landkynningarefni og auglýsingum .
Ragnar Jónsson í Smára var sá sem fékk Schlenker í vinnu hér en að Íslandsferðum loknum starfaði hann víða um heim og þá einkum við að gera heimildarkvikmyndir um mannlíf í afskekktum kimum jarðar , iðulega með vísindamönnum til að nota í kennslu .
Hann gerði meðal annars kvikmyndir í Afganistan , Taílandi , Malí , Kamerún og á Papúu Nýju-Gíneu , með Dalai Lama í Indlandi og í Bandaríkjunum .
Dvaldist hann iðulega í meira en ár á hverjum stað við vinnu sína .
En Schlenker lærði ljósmyndun þar sem hann fæddist og ólst upp , í bæ einum í Svartaskógi í Suður-Þýskalandi þar sem hann segir allt hafa snúist um úr og klukkur , en annað hafi vart verið framleitt þar meðan hann var að alast upp .
Og hann vildi ekki verða brúðkaups- , passamynda- og klukkuljósmyndari , hann hafði mikinn áhuga á ferðalögum og vildi ferðast og geta sér nafn sem heimildaljósmyndari .
" Ég þráði að ferðast , " segir Hermann og augun ljóma þegar hann minnist á ferðalög .
" Ég vildi aðgreina mig frá öðrum ljósmyndurum og gera eitthvað sérstakt .
Ég lét mig dreyma um að ferðast langt í burtu og snúa aftur með myndir frá fjarlægum slóðum og vekja áhuga fólks með þeim .
Sá hængur var hinsvegar á að öll áhugaverðu löndin voru svo langt í burtu og ég átti engan pening til að komast þangað – en þá fékk ég áhuga á Íslandi .
Það var ekki of fjarlægt og ég taldi mig ráða við að fara þangað .
Ég vissi ekki um neinn sem hafði komið til Íslands .
" Í Stuttgart hitti Hermann fyrir tilviljun tvo íslenska námsmenn sem tóku honum vel og lofuðu að hjálpa honum ef hann kæmi til Íslands .
Heima í bænum sínum fékk hann síðan vinnu við að mynda fyrir arkitekt nokkurn og tókst með því að vinna sér inn nægilegan farareyri .
" Þessir peningar dugðu fyrir lestarferð til Kaupmannahafnar sumarið 1958 og siglingu með Gullfossi til Íslands og sömu leið til baka , " segir hann og brosir .
" Þegar ég hafði greitt fargjaldið átti ég tuttugu mörk eftir , það varð að duga fyrstu dagana í Reykjavík .
Á þessum tíma voru ferðatöskur ekki til á hverju heimili en amma mín og mamma höfðu farið til Bandaríkjanna og áttu stórt trékoffort frá þeirri ferð .
Ég pakkaði í það sumum ljósmyndunum og blaðagreinum sem ég hafði gert , framköllunarboxum og framköllunarefnum , og þeim myndavélum sem ég átti – og allt kom þetta með mér á Gullfossi .
Ég ferðaðist auðvitað á ódýrasta farrými og hitti þar vitaskuld Íslendinga en sá fyrsti sem sýndi mér verulega vinsemd ferðaðist á fyrsta farrými og sagðist vera skáld .
Þetta var Thor Vilhjálmsson .
Þegar ég kom til Reykjavíkur hitti ég námsmennina tvo frá Stuttgart , og þeir reyndust mér vel .
Þeir höfðu fundið herbergi fyrir mig heima hjá fjölmenntaðri konu , Guðnýju að nafni , skammt frá höfninni ; hún væri til í að leyfa mér að gista í þessu litla herbergi undir súð .
Ég spurði hvað ég ætti að borga en hún vildi ekki greiðslu .
Það var afar höfðinglegt .
Námsmennirnir hjálpuðu mér síðan að finna vinnu við fiskvinnslu og ég var byrjaður þar innan nokkurra daga .
Ég átti bara þessi 20 mörk þegar ég kom og þurfti vinnu .
Auðvitað var þetta óþrifalegasta vinna sem ég hef lent í .
Ég stóð í móttökunni með gogg og þurfti að gogga í þorskana sem var sturtað inn og henda þeim upp á færiband .
Lyktin var ekki alltaf góð og ég var skítugur upp fyrir haus .
En þetta var ágætlega launað .
" Ráðinn af Ragnari í Smára Hermann var ekki lengi í fiskvinnslu , því hann fékk fljótlega vinnu við ljósmyndun .
Fyrsta sunnudaginn í Reykjavík átti hann frí og fór þá í gönguferð um miðbæinn .
Við Tjörnina rakst hann á Thor Vilhjálmsson sem var þar ásamt syni sínum að gefa ungunum brauð .
" Hann var á bíl , sagðist hafa nógan tíma og vildi sýna mér bæinn og kynna mig fyrir listamönnum .
Við ókum meðal annars út í Laugarnes til Sigurjóns Ólafssonar myndhöggvara .
Sigurjón var heima og tók vel á móti okkur .
Hann sýndi mér meðal annars ljósmyndir af verkum sínum og mér þóttu þær óvandaðar , gráar og úr fókus .
Mér datt í hug að þarna gæti verið tækifæri fyrir mig til að vinna mér inn pening .
Niðri í bæ hafði Thor meðal annars sýnt mér eina höggmynd Sigurjóns , af séra Friðriki Friðrikssyni með ungum pilti .
Hjá Sigurjóni sá ég mynd af þessari styttu sem var alls ekki nógu góð .
Ég ákvað því að mynda styttuna því verið gæti að Sigurjón vildi kaupa betri mynd af henni .
Og sú var raunin , þegar ég fór með nýja mynd til Sigurjóns vildi hann strax kaupa hana .
Á þessum tíma seldi ég verkin mín ódýrt og bað um jafngildi 15 marka í íslenskum krónum .
Fyrir það mætti kaupa einhvern mat og ég var ánægður þegar Sigurjón féllst á það .
Ég borðaði aðallega skyr og vínarbrauð hérna , " segir hann og hlær .
" Ég var fátækur á þeim tíma .
Daginn eftir fór ég að vinna í fiskinum en um kvöldið þegar ég kom heim , beið húsmóðirin eftir mér og sagði spennt að mjög merkilegur maður hefði komið og spurt eftir mér .
Hvað hefurðu gert ? spurði hún .
Ég átti að fara strax á skrifstofuna hans .
Hún vísaði mér til vegar og ég fann skrifstofuna .
Þar sat þessi maður með dökk gleraugu bak við skrifborð og hann talaði fljúgandi þýsku .
Á borðinu fyrir framan hann lá ljósmyndin sem ég hafði selt Sigurjóni .
Gerðir þú þetta ? spurði hann og benti á myndina .
Já , svaraði ég .
Þá spurði hann hvort ég gæti tekið fleiri .
Vitaskuld gat ég það .
Þarna var ég kominn með afar spennandi verkefni , því maðurinn sagðist vera með bók um Sigurjón myndhöggvara í bígerð .
Það væri búið að taka myndir fyrir hana , en ef ég gæti tekið nýjar myndir af öllum verkunum vildi hann frekar nota þær .
Þetta var frábært upphaf og ég tók verkið að mér , það fjármagnaði uppihaldið á Íslandi þetta sumar og ég gat líka ferðast nokkuð um landið og myndað fyrir mig .
Þetta var Ragnar Jónsson í Smára .
Næstu árin var hann yfirmaður minn hér á Íslandi .
Ég kom aftur næstu þrjú sumur því hann var með vinnu fyrir mig .
Ég gat líka tekið myndir af landinu og notað þær í fyrirlestra sem ég hélt víða í Þýskalandi á veturna .
Ragnar vildi líka gera bók um Ásmund Sveinsson og hann fór með mig til margra annarra listamanna að mynda , meðal annars til Þorvaldar Skúlasonar .
Ég eignaðist góða vini hér og leið mjög vel .
Það var ekki skynsamlegt að fara í fjögur ár í röð til sama landsins að mynda , ef hugsað er um ferilinn , ég hefði kannski átt að reyna fyrir mér víðar , en Íslandi togaði í mig .
Það var Ragnar sem vildi fá mig hingað , og greiddi mér aðallega fyrir vinnuna , en ég myndaði til dæmis líka fyrir Selmu Jónsdóttur í Listasafni Íslands .
En svo var ég beðinn um að fara til Afganistans að kvikmynda og þá hætti ég að koma hingað .
Það síðasta sem ég gerði hér var bók um íslenska fugla sem Ferðaskrifstofa ríkisins gaf út nokkrum árum síðar .
Þorleifur Þórðarson annaðist það verk og fékk mig líka til að mynda fyrir ferðaskrifstofur , á póstkort og í allskyns bæklinga .
Það tók mikinn tíma að mynda fuglana .
Þegar ég vann að því verki var ég mikið í Vestmannaeyjum og kynntist þar meðal annars Páli Steingrímssyni kvikmyndagerðarmanni , sem varð góður vinur minn .
Stærstu verkefnin mín hér voru í raun myndatökur af listamönnum , fuglabókin og fuglakvikmyndin en síðan ég var ungur piltur hafði ég látið mig dreyma um að verða kvikmyndatökumaður , þótt ég lærði ljósmyndun .
Ég kom oft í vinnustofur sumra þessarra listamanna en ég kynntist Sigurjóni og fjölskyldu hans fyrst og best .
Ég fór oft með rútu út í Laugarnes og myndaði allt sem hann var að gera .
Ég heimsótti líka Ásmund og marga aðra listamenn .
" Ragnar í Smára lét Hermann mynda mikið af listaverkum fyrir sig , til endurprentunar ýmiss konar , og í einni öskjunni sem ljósmyndarinn færði Ljósmyndasafni Reykjavíkur er umslag með litskyggnum af listaverkum úr safni Ragnars , hans eftirlætisverkum , sem hann ætlaði að birta saman í bók .
Aldrei varð af því en nú kann að vera lag , verkin eru í gjöf Ragnars til Listasafns ASÍ .
Á íslenskum hestum í Þýskalandi Eins og sjá má í safni Hermanns var hann æði afkastamikill hér á landi og lá leið hans alla leið norður til Raufarhafnar og um hálendið , með ýmsum viðkomustöðum .
Hann fékk greitt fyrir verk sín hér en það var ekki hlaupið að því að taka launin með sér úr landi .
" Nei , það var ekki auðvelt , " segir Hermann , brosir og greinir frá því hvernig þeir Ragnar fóru að .
" Ragnar í Smára greiddi mér alltaf fyrir hverja ljósmynd sem ég skilaði af mér en það var ekki hægt að skipta íslenskum krónum í þýsk mörk .
Ég hafði ekkert með krónur að gera í Þýskalandi .
Eftir fyrsta sumarið keypti ég tvo íslenska hesta fyrir það sem ég hafði unnið mér inn , en ég vildi leggja upp í ævintýraferð á hestum um Þýskaland og gerði mér vonir um að geta selt blaðagrein um ferðalagið .
" Hermann fór til Grænlands að mynda síðsumars og hélt síðan beint til Antwerpen í Belgíu en þar átti að skipa upp hestunum tveimur sem hann keypti á Íslandi .
Þegar til átti að taka neitaði dýralæknir að hleypa hrossunum frá borði , óttaðist smit en vissi ekki að engar hrossasóttir hafa verið í íslenskum hestum .
Skipstjórinn sá aumur á Hermanni og bauð honum að sigla áfram með skipinu til Hamborgar , þar sem hrossunum var hleypt í land gegn því að Hermann færi með þau beint í sóttkví .
" Hestarnir voru settir á innsiglaðan pallbíl og ég lét hann aka með okkur hestana út í þorp í útjaðri borgarinnar , eins og ég vissi vel hvert við værum að fara , og þar lét ég setja okkur út við haga nokkurn og lét eins og ég ætti hann , " segir hann .
" Ég var þá að koma frá Grænlandi og var með sítt skegg , í furðulegum fötum og með skíði með mér , tjald og svefnpoka , og svo þessa hesta .
Ökumennirnir töldu greinilega að ég gæti ekki greitt þeim , þannig að ég varð að sýna þeim féð fyrirfram .
Þeir féllust síðan á að hleypa mér af með hestana við hagann , þar sem ég rauf innsiglið og greiddi þeim fyrir .
Ég hafði lært að verða frakkur á Íslandi , " segir hann , hlær og bætir við : " Ég virti yfirvöld ekki mjög mikils á þeim tíma .
" Stríðnisglampi er í augunum .
" En nú var ég frjáls og gat riðið af stað .
Börn hlupu á eftir mér , enda var komið inn í nóvember og með mitt síða skegg töldu þau mig vera jólasveininn .
" Aftur hlær hann .
" Fólk fór strax að bjóða mér að beita hrossunum í görðum sínum á kvöldin og tjalda , ég naut gríðarlegrar gestrisni og færðist smám saman suður Þýskaland .
Á öðrum hestinum reiddi ég tjaldið , svefnpokann og bakpokann – meðal annars var ég með harðfisk og kex að borða , og ég keypti epli af fólki .
Á Lüneborgarheiði fékk ég martröð í tjaldinu eina nóttina , dreymdi að hrossin væru farin .
Ég vaknaði og sá að þeir höfðu losað sig frá járnstönginni sem ég batt þá við .
Það var kolniðamyrkur og ég varð að hlaupa og finna þá , en hvert átti ég að hlaupa ? Sem betur fer valdi ég réttu leiðina og fann þá .
Þurfti síðan að fella tjaldið og pakka og halda áfram í myrkri .
Það slæma við þetta ferðalag var að af þessum 23 dögum sem ég var ríðandi þá rigndi í 19 daga .
Það var kalt og á kvöldin var tjaldið blautt og svefnpokinn líka og það var alls ekki notalegt .
Ég var líka með gæruskinn frá Íslandi að vefja um mig en engu að síður var alltaf kalt .
" En Hermann hélt ferðinni áfram .
" Já , ég varð að halda áfram .
Einn daginn , þegar rigndi , nam ég staðar til að beita hrossunum á góðum stað .
Þá nam flutningabílstjóri staðar hjá mér og var forvitinn um ferðalagið .
Við spjölluðum og ég sagðist vera á leið heim í Svartaskóg .
Hann vorkenndi mér og sagðist vera með tóman bíl og bauðst til að flytja okkur hrossin til Stuttgart , hann væri á leið þangað .
Í rigningunni var það freistandi hugmynd að sitja í þurrum og hlýjum bílnum , en ég hafði ætlað að ríða heim .
Þá stöðvaði hjólreiðamaður hjá okkur og þegar hann hafði heyrt söguna , sagði hann við mig : Ef ég væri þú , gæfist upp núna og færi með bílnum , þá myndi ég sjá eftir því alla mína ævi .
Ég sagði að hann hefði rétt fyrir sér og hélt áfram .
Í Stuttgart beið vinur sem var líka umboðsmaður minn .
Hann vildi kaupa hestana en vildi að ég kæmi með þá á skrifstofuna hans í miðborginni ! Ég þurfti því að ríða inn í miðborg , niður margar tröppur og eftir hellulögðum götum en hestarnir létu það ekkert á sig fá , þeir voru svo traustir .
Það var mikil umferð og ég reið milli bíla og sporvagna og allir námu staðar og vildu fylgjast með okkur .
Það var í raun mjög fyndið .
Vinur minn hafði látið fjölmiðlana vita og þarna beið hópur blaðamanna eftir mér , meira að segja Bild Zeitung , og þeir tóku myndir og ég lagði hestunum við stöðumæli .
Ég reið líka inn á skrifstofuna og hestarnir skemmdu ekki nokkurn hlut ! " Hermann heimsótti hrossin reglulega á býli vinar síns og naut þess að fara í reiðtúra þar í Svartaskógi .
Fékk útborgað í hestum " Næsta sumar fór ég aftur til Íslands og fékk fyrir laun frá Ragnari í Smára , " segir hann .
" Ég ræddi við hann hvernig ég ætti að koma peningunum heim því enn var ekki hægt að skipta íslenskum krónum .
Átti ég að kaupa fisk og flytja út , eða hvað ? Ragnar var alltaf með fullt af hugmyndum , hann var snilingur , og lagði til að við keyptum hesta .
Í Þýskalandi væri fólk brjálað í íslenska hesta , sagði hann , og ef ég kæmi þeim til Evrópu gæti ég auðveldlega selt þá .
Ragnar hjálpaði mér við að kaupa hestana , enda þekkti hann alla .
Ég flutti hesta út tvisvar fyrir laun frá honum .
Þetta var besta leiðin til að flytja peninga úr landi , ég hafði ekki val um annað .
" En að selja hrossin var ekki eins auðvelt og Ragnar hafði talið .
" Ég hafði vitað um marga sem höfðu áhuga á íslenskum hestum , þeir sögðust endilega vilja hest ef ég gæti komið með hann .
En þegar á reyndi og hrossin voru komin , þá sá fólk að það útheimti mikla vinnu að vera með hesta ; það þurfti hesthús og góða aðstöðu , og það var alls ekki auðvelt að selja þá .
En sem betur fer áttu ættingjar mínir bóndabýli þar sem ég gat haft hrossin og eftir að hafa auglýst þau í dagblöðum náði ég loks að selja þau .
" Það var enginn hægðarleikur að flytja hrossin úr landi og suður í Þýskaland á þessum tíma .
Það var meira að segja erfitt að koma þeim í skip í Reykjavík , segir Hermann .
" Þegar hrossin höfðu verið keypt úti á landi átti þau að vera komin í bæinn á tilskildum tíma til að fara um borð í flutningaskipið .
En þegar skipið átti að sigla voru hestarnir ekki komnir til Reykjavíkur og það var verulegt áhyggjuefni .
Skipstjórinn vildi ekki bíða en Ragnar fullyrti að hrossin væru alveg að koma – venjulega er ekki mögulegt að tefja fyrir stóru flutningaskipi en Ragnari tókst það .
Skipið beið í næstum tvo tíma en þá komu hrossin loksins .
Þegar hrossin komu til Kaupmannahafnar var ég kominn að taka á móti þeim , að sjá um tollamál og koma þeim í járnbrautarvagn .
Þetta voru tólf hestar í það skiptið .
Ég var með sérútbúinn vagn með tréstíum og nóg hey , og svo var smá skot þar sem ég gaf sofið í svefnpokanum mínum .
Hvar sem lestin stöðvaði þurfti ég að stökkva út til að sækja vatn fyrir hrossin .
Einu sinni var ég of lengi og lestin lagði af stað , ég þurfti að hella vatninu niður og hlaupa , taka á öllu mínu ; mér rétt tókst að ná í aftasta vagninn .
Á næstu stöð birtist löggan og hélt ég væri umrenningur sem hefði verið að stelast um borð .
Þetta var mikið ævintýri .
Eina nóttina kom einhver æsingur í hrossin og þau brutu stíuveggina niður og stóðu allt í kring um mig – þau tröðkuðu ekki á mér en tókst að opna bakpokann minn og átu allt nestið mitt .
" Skrásetti menningu þjóða Eins og Hermann sagði var honum boðið að vinna að kvikmyndum í Afganistan og því kom hann ekki aftur til Íslands eftir sumarið 1962 , fyrr en nú hálfri öld síðar .
Það er forvitnilegt að fræðast um kvikmyndagerðina sem dró þennan ferðaglaða mann yfir jarðarkringluna þvera og endilanga .
" Ég var í eitt og hálft ár í Afganistan að gera kvikmyndir , " segir hann .
" Fyrst ætlaði ég að gera dýralífsmyndir , eins og ég byrjaði að gera hér , en í Afganistan áttaði ég mig á því að það var mikilvægara að skrásetja lífshætti og menningu þjóða og ættbálka sem voru að hverfa .
Þar voru sífellt átök og erjur og lífshættir að breytast .
Megináhersla starfsævi minnar varð því á að gera mannfræðilegar og þjóðfræðilegar kvikmyndir .
Í fyrstu leiðöngrunum vann ég mikið með vísindamönnum á því sviði og hreifst mjög af .
Ég helgaði líf mitt því vísindalegum rannsóknum á fjarlægum þjóðum , auk kvikmyndagerðar í menningarkimum sem voru ekki eins framandi .
Í þessari fyrstu ferð til Afganistans þurfti ég að takast á við ýmislegt fleira en kvikmyndagerð ; ég dró meira að segja tennur úr fólki , " segir hann og sýnir mér ljósmynd úr þýsku dagblaði þar sem hann fæst við slíkar tannlækningar .
" Í Norður-Indlandi vann ég síðan nokkrar kvikmyndir með Dalai Lama um tíbetsk trúarbrögð , og hér er ég að gera mynd um vinnufíla í Assam .
" Hermann sýnir mér ljósmynd þar sem hann stendur með tökuvélina á baki fíls , " og hér er ég að elda mat í Malí " .
Á þeirri mynd hrærir kvikmyndagerðarmaðurinn í potti fyrir framan strákofa .
" Vinnan hefur leitt mig víða um heim , mikið til hitabeltislanda , sem var ekki alltaf þægilegt eða auðvelt .
Tvisvar eyddi ég hálfu ári í Papúu Nýju-Gíneu , og þar vann ég sum af mínum mikilvægustu verkum , meðal annars myndir um vígsluathafnir ungra manna .
Í allt gerði ég 33 stuttar heimildarmyndir um menningu og ættbálka þar , en ég vann árum saman fyrir stofnun í Göttingen í Þýskalandi sem framleiddi vísindakvikmyndir og kennslumyndir .
Síðar stofnaði ég mitt eigið fyrirtæki og framleiddi myndir sjálfur , bæði fyrir þessa stofnun og sjónvarpsstöðvar , t.d. fyrir BBC í London og þýsku sjónvarpsstöðvarnar .
Ég gerði líka nokkrar kennslumyndir fyrir Bandaríkjamarkað .
" Naut alltaf erfiðrar vinnunnar Hermann segir að alla ævi hafi hann valið sér erfið verkefni að vinna ; það hafi oft verið æði erfitt að vinna í þessum löndum .
" Ekki síst var þetta erfitt sökum þess hve kvikmyndabúnaður var þá þungur .
Þungir tréþrífætur , þungir þrífótahausar , þungar tökuvélar , og ljósbúnaður og jafnvel díselrafstöðvar til að knýja ljósin .
Einu sinni vorum við í Norður-Indlandi með 60 kílóa rafstöð sem fjórir menn þurftu að bera með okkur upp í fjöllin , í þorpin , og það tók marga daga .
Fyrir utan þorpin var grafin gryfja fyrir rafstöðina og hún þakin laufi , til að dempa hávaðann frá henni .
Þetta var nauðsynlegt til að geta lýst upp inni í húsunum þar sem ég kvikmyndaði .
Í einni ferðinni var hljóðmaðurinn svo kærulaus að hann setti snúrurnar sínar ekki í stálkistu um nóttina og rottur nöguðu vírana sundur .
Ég gat því aðeins gert þöglar myndir í þeirri ferð .
" Hann hlær en bætir við að sér hafi ekki þótt það fyndið þá .
Samhliða kvikmyndagerðinni tók Hermann Schlenker iðulega mikið af ljósmyndum , til að mynda í Taílandi en í fyrra stóð Goethe-Institut fyrir sýningu þar í landi á myndum sem hann tók þar fyrir meira en fjórum áratugum .
" En ég naut alltaf vinnunnar og gerði margar góðar og áhugaverðar kvikmyndir .
Ég gat líka tekið mikið af ljósmyndum og þær hafa ratað á margar sýningar , " segir hann .
Og nú hafa Íslandsmyndir Hermanns ratað aftur hingað heim , hálfri öld síðar , og þær veita okkur allrahanda upplýsingar um veröldina sem hér var .
