John Scalzi - Redshirts : A Novel with Three Codas * * * * John Scalzi skrifar alla jafna harðar vísindaskáldsögur þar sem alvara og dramatík drýpur af hverju strái , nefni sem dæmi þá framúrskarandi bók Old Man ' s War , en hann skemmtir sér líka við að skrifa skelmislegar sögur eins og Android ' s Dream og þá bók sem hér er tekin til kosta .
Bókin hefst þar sem ungur maður , Andrew Dahl , kemur til starfa í geimskipi , en hann er sérfróður í framandlegum geimverutrúarbrögðum .
Hann áttar sig snemma á því að ekki er allt sem sýnist , eða hvernig má skýra það hve margir láta lífið í stórundarlegum átökum við geimófreskjur , en aðrir komast alltaf af , sama hvað á gengur .
Ýmsir aðrir um borð hafa áttað sig á hvað er á seyði og kunna að forða sér , en Dahl sættir sig ekki við það , hann vill komast að því hvað veldur og ná þannig að forða sjálfum sér , og félögum sínum , frá hræðilegum örlögum , eins og til að mynda því að vera étinn af borgovískum kjötætuormum , andsetinn geimsníkjudýri , verða fyrir banvænni geislun eða farast í sprengingu í brúnni svo fátt eitt sé talið .
Ég spilli vonandi ekki ánægju tilvonandi lesenda þegar ég ljóstra upp um það að Redshirts gerir mikið grín að Star Trek-sjónvarpsþáttaröðinni , en það grín er góðlátlegt og sagan að stórum hluta hylling þáttanna .
Þeir sem þekkja þá þætti geta líka skemmt sér við að rekja þá ótal þræði sem liggja um alla bókina , en í henni eru líka ótal vísanir í vísindaskáldsagnasöguna .
Endir bókarinnar er líka skemmtilega snúinn enda er hann þríeinn og kannski meira en það .
Aðdáendur " harðra " vísindaskáldsagna Scalzis hafi á sér vara , en skemmtunin er ósvikin .
Allison Gaylin - And She Was * * ½ - Söguhetja þessarar spennusögu er einkaspæjarinn Brenna Spector sem glímir við þá raun að muna allt og þá meina ég allt ; hún getur þannig rakið hvað hún fékk sér í morgunmat tiltekinn dag , í hverju hún var , farið með það frá orði til orðs sem hún las viðkomandi dag og rakið það sem hún heyrði .
Þetta tiltekna heilkenni er þekkt í sjúkdómafræðunum , en víst sjaldgæft og skapar iðulega slík vandamál að mannleg samskipti eru þeim ofviða sem þjást af því .
Spector er svo lánsöm að geta alla jafna ráðið við sífelldar endurminningar sínar , búin að þjálfa með sér tækni til að glíma við minnið , og líka svo lánsöm að minnið kemur að góðum notum við að upplýsa sakamál .
Hún tekur að sér að rannsaka hvarf konu , sem snýst fljótlega upp í morðmál .
Þegar morðmálið tekur að skarast við hvarf stúlkubarns áratug áður fer líkunum að fjölga og Spector kemst í hann krappan .
Ekki ósnotur saga , fléttan er snúin og spennan helst út söguna .
Víst eru á henni ýmsir gallar , til að mynda eru samskipti Spector og lögreglumanns sem liðsinnir henni ósannfærandi .
arnim@mbl.is 