Rúmenía er í pólitísku uppnámi .
Victor Ponta forsætisráðherra og Train Basescu forseti berjast um völdin .
Landið er í greipum spilltrar yfirstéttar .
Ponta var á fimmtudag í Brussel þar sem hann reyndi að sannfæra leiðtoga Evrópusambandsins um að tilraun sín til að koma forsetanum frá ógnaði ekki lýðræði í Rúmeníu .
" Mér er mjög annt um ímynd Rúmeníu sem lýðræðisríkis , að leysa innri pólitískar deilur með pólitískum og almennum atkvæðagreiðslum , " sagði hann á blaðamannafundi í Brussel .
Ponta átti fund með Herman Van Rompuy , forseta leiðtogaráðs Evrópusambandsins , í Brussel .
Var til þess tekið að Rompuy hafði á borði sínu regluverk sambandsins , Lissabon-sáttmálann , líkt og hann vildi minna á nauðsyn þess að virða lög og reglur ESB .
Ponta ítrekaði að rúmensk stjórnvöld myndu afturkalla allar aðgerðir , sem reyndust stangast á við regluverk ESB .
Hann varði einnig tilraun samsteypustjórnar sinnar til að koma Basescu frá og benti á að stjórnlagadómstóll landsins hefði staðfest ákvörðun þingsins í atkvæðagreiðslu um að víkja forsetanum tímabundið frá störfum .
Síðan yrði ákveðið í þjóðaratkvæði 29. júlí hvort hann yrði settur af .
Átökin milli Pontas og Basescus hófust þegar Ponta komst til valda eftir að fyrri stjórn var felld í vantraustsatkvæðagreiðslu í maí .
Eftir hægri stjórnina tók við þriggja flokka samband , USL , sem kennir sig við sósíalisma og frjálslyndi , með Ponta í broddi fylkingar .
Frá því að Ponta tók við hefur stjórn hans gefið út hátt á þriðja tug skynditilskipana , sem hafa lagagildi og þurfa ekki staðfestingu þings fyrr en eftir á .
Þegar Rúmenar gengu í Evrópusambandið 2007 komu fram áhyggjur af því að þeir væru ekki tilbúnir vegna ólýðræðislegra stjórnarhátta , ósjálfstæðra dómstóla og rótskotinnar spillingar .
Í fréttaskýringu á vef vikuritsins Die Zeit segir að nú , fimm og hálfu ári síðar , virðist sem þær áhyggjur hafi síst verið of miklar .
Í átökunum við Basescu hafi Ponta beitt aðferðum , sem kalla megi valdaránstilburði , og lýðræðisleg og evrópsk grunngildi hafi verið virt að vettugi .
Margar skynditilskipananna hafa þjónað þeim tilgangi að tryggja að það tækist að svipta Basescu embætti forseta .
Þar hefur þó ekki verið látið staðar numið og hefur ríkisstjórnin til dæmis einnig gefið út tilskipun um að stjórnlagadómstóllinn hafi ekki lengur lögsögu yfir ákvörðunum þingsins .
Die Zeit bendir á að í samanburði við það séu það smámunir að með stjórnartilskipun hafi verið komið í veg fyrir að Ponta yrði sviptur doktorsnafnbót sinni eftir að í ljós kom að stórir kaflar í doktorsritgerð hans voru stolnir .
USL kveðst vilja koma Basescu frá til að verja réttarríkið og sakar forsetann um að hafa tekið sér meiri völd en stjórnarskráin kveður á um að hann hafi og skipta sér um of af störfum stjórnar og þings .
Basescu dregur heldur ekki dul á að hann sé virkur forseti og athafnasamur , en fæstar ásakanirnar standast gegn honum .
Það var að minnsta kosti niðurstaða stjórnlagadómstólsins .
Hins vegar hafa komið fram efasemdir um heilindi núverandi stjórnar .
Tekið er til þess að í USL séu sérlega margir sem hafi verið allt frá yfirmönnum úr hinni illræmdu öryggisþjónustu Ceausescus , Securitate , til fyrrverandi forstjóra úr röðum kommúnista , vellauðugra óligarka og dæmdra fjárglæframanna .
Í áðurnefndri fréttaskýringu í Die Zeit er því haldið fram að þar sé á ferð yfirstétt , sem reyni að verja sitt góss , hafi orðið rík og voldug með því að misnota embætti , með hálf- eða ólöglegum viðskiptum , glæpsamlegri einkavæðingu og spillingu og líti á völdin sem umboð til rána og gripdeilda .
Þrýst á réttarkerfið ? Gagnrýnendur Victors Pontas , forsætisráðherra Rúmeníu , segja að harka dómstóla í spillingarmálum hafi komið stjórn hans í uppnám .
Stjórnvöld segjast ekki vera að reyna að hræða dómstóla og saksóknara .
" Réttarkerfið fer sína leið óháð því hver er við völd , " sagði Titus Corlatean dómsmálaráðherra .
Barist um völd Adrian Nastase , fyrrverandi forsætisráðherra Rúmeníu , sem er táknmynd spillingar í stjórnkerfinu í Rúmeníu , er pólitískur uppeldisfaðir Victors Pontas forsætisráðherra .
Nastase var dæmdur í tveggja ára fangelsi í júní fyrir ólöglega fjármögnun flokks síns .
Í fréttaskýringu Die Zeit segir að sá dómur hafi haft áhrif : " Hann var lokaviðvörun stéttar spilltra rúmenskra stjórnmálamanna og athafnamanna : Valdbarátta stjórnar Pontas er þegar öllu er á botninn hvolft tilraun þessarar valdastéttar til að undanskilja sig leikreglum lýðræðisins og réttarríkisins .
" 