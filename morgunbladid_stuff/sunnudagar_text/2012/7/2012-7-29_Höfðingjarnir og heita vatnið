Erlendir gestir sem til landsins koma róma gjarnan sundlaugar landsins og segja þær einstakar .
Víst eru fágæt hlunnindi að geta komist í sund ; taka sprett í lauginni eða láta vöðvaspennuna líða úr sér í snarpheitum potti og ræða þar við menn um landsins gagn og nauðsynjar .
Segja má að í laugunum blómstri sjaldgæf alþýðumenning ; þær eru algjör lukkupottur sem allir sækja og fáklæddir á sundfötunum eru allir því sem næst jafnir – hver fyrir öðrum .
Það er því ekki að ófyrirsynju að erlendum gestum sem til landsins , tignarfólki sem almúganum , hafi gjarnan verið boðið í laugarnar .
Í safni Morgunblaðsins er að finna svona sundlaugamyndir og má þar til dæmis nefna myndir úr heimsókn Karls Gústafs Svíakonungs sem heimsótti Ísland snemma sumars árið 1975 og brá sér þá í Laugardalslaugina með borgarstjóranum í Reykjavík , Birgi Ísleifi Gunnarssyni .
Hittu þeir þar fyrir einn af fastagestum lauganna , Bessa Bjarnason , stórleikann sem svo margir dáðu , ekki síst yngri kynslóðin , fyrir snilldarleik hans á Mikka ref í leikritinu um Dýrin í Hálsaskógi .
" Gekk konungur um og skoðaði mannvirkin , en fékk síðan léða sundskýlu og brá sér í gufubað og síðan í laugina ásamt þeim Birgi borgarstjóra , Bertil Daggfeldt kommendörkapten og dr. Sigurði Þórarinssyni , sem er sérstakur fylgdarmaður konungs í heimsókninni .
Tóku þeir sér sundsprett , en settust síðan í einn heita pottinn um stund .
Síðan smelltu þeir sér aftur í laugina , en fóru svo og klæddu sig .
Á meðan drukku forseti Íslands og aðrir í fylgdarliðinu kaffi og horfðu svo á sundkappana , " segir í hnyttinni frétt Morgunblaðsins um konungskomuna .
Í heimsóknum erlendra gesta hingað til lands er þeim gjarnan sýnt það besta sem landið hefur uppá að bjóða .
Heita vatnið er eitt af því .
Þegar Winston Churchill kom í skyndiheimsókn til Íslands árið 1941 , í kjölfar fundar síns við Franklin D. Roosevelt Bandaríkjaforseta , var brunað með hann upp í Mosfellssveit og að Reykjum " ...
og skoðaði þar hverina og gróðurhúsin og fannst mikið til um að sjá þarna fullþroskuð vínber og suðræn aldini , " eins og segir í hinu gagnmerka annálariti , Öldinni okkar .
Og þetta hefur ekki breyst ýkja mikið .
Eitt af því sem vekur mestan áhuga erlendra ferðamanna á Íslandi er enn í dag og einmitt hvernig við nýtum jarðhitann .
Nesjavallavirkjun hefur verið fjölsóttur staður og sama má segja um Hellisheiðarvirkjun , þar sem framleitt er rafmagn og heitt vatn – sem flýtur þaðan til Reykjavíkur og fyllir hana af birtu og yl .
Hafa vísir menn komist svo að orði að heita vatnið eigi stóran þátt í velmegun Íslendinga – aukinheldur sem veiturnar víða um land séu í raun félagslegt framtak fólksins sem með samtakamættinum hefur gert landið bláa að grænum reit .
Sigurður Bogi Sævarsson sbs@mbl.is 