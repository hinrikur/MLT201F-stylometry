Ég rek áhuga minn á líffræði beint á Kvísker , en þar var ég í sveit í tíu sumur frá 6 ára aldri , " segir María Ingimarsdóttir nýútskrifaður doktor í líffræði .
" Þar vann ég þessi hefðbundnu sveitastörf en alltaf þegar færi gafst fórum við í leiðangra til að skoða og rannsaka .
Kvískerjabræður sýndu okkur krökkunum allt mögulegt , bentu m.a. á breytingar í umhverfinu og ég lærði að þekkja margar tegundir blóma og fugla .
" María ólst upp í Kópavogi , lauk MS-prófi í líffræði árið 2004 og starfaði í kjölfarið hjá Náttúrufræðistofnun auk þess að sinna stundakennslu við Háskóla Íslands .
Landnemar á jökulskerjum Doktorsverkefni Maríu fólst í að rannsaka landnám í jökulskerjum en það eru fjallstoppar sem standa upp úr jökli .
Fjöldi jökulskerja hefur farið vaxandi síðustu áratugi þar sem jöklar hafa minnkað vegna hlýnandi lofslags .
Jökulskerin stækka svo smám saman eftir því sem jökullinn umhverfis þau lækkar .
Eyþór Einarsson , grasafræðingur á Náttúrufræðistofnun , hóf að fylgjast með landnámi gróðurs á jökulskerjum Breiðamerkurjökuls árið 1961 með leiðsögn og aðstoð bræðranna á Kvískerjum .
Starri Heiðmarsson á Náttúrufræðistofnun og Bjarni Diðrik Sigurðsson hjá Landbúnaðarháskólanum hafa haldið áfram með þær rannsóknir .
Tilgangur rannsóknar Maríu var að bæta við þekkingu á smádýrum og framvindu þeirra í jökulskerjum .
Sáralítið var vitað um smádýralíf í jökulskerjum í heiminum áður en rannsóknir Maríu hófust .
" Til þess að dýr og plöntur geti numið land í jökulskerjum þurfa þau að komast nokkurra kílómetra leið yfir jökulinn .
Við rannsökuðum hve langan tíma það tekur fyrir lífverur að berast í jökulskerin auk þess að skoða í hvaða röð þær nema land .
Í rannsókninni kom í ljós að smádýr t.d. köngulær , stökkmor og mítlar nema land í jökulskerjunum mjög fljótt eða innan þriggja ára .
" Hinsvegar kom á óvart að smádýrin nema land á undan gróðrinum andstætt því sem áður var talið því gróður myndar fæðu fyrir smádýrin .
Jafnframt leiddi rannsóknin í ljós að fyrstu landnemarnir , smádýrin , lifa hvert á öðru .
" Niðurstöður sýndu fram á að gróður fer ekki að þrífast fyrr en aðeins seinna .
Auðvitað er það misjafnt eftir stöðum en allajafna hefur einhver gróðurþekja myndast innan tíu ára .
Fyrst vaxa háplöntur en mosar og fléttur koma seinna , " segir María .
Krefjandi og erfiðar aðstæður Samtals voru til rannsóknar sex jökulsker , fjögur sker í Breiðamerkurjökli sumarið 2008 og tvö sker í Suðvestur-Vatnajökli sumarið 2009 .
" Þetta var mjög krefjandi ferli .
Samtals vorum við meira eða minna upp á jöklinum við rannsóknir í sex vikur sumarið 2008 , " segir María .
" Til að rannsaka smádýrin tókum við jarðvegssýni og settum upp gildrur .
Við rannsökuðum líka gróðurþekjuna og tegundasamsetningu gróðurs ásamt því að taka sýni til að rannsaka magn lífrænna efna í jarðvegi .
Vinnudagurinn gat verið allt að 17 tímar , þetta var mikið púl og maður var í góðu formi eftir þessar tarnir .
" Eins og nærri má geta voru veður oft válynd á jöklinum og þeir ansi erfiðir yfirferðar þó að leiðangrarnir hafi verið farnir yfir hásumarið , frá lokum júní fram í ágústbyrjun .
María segir aðstæður hafi stundum verið erfiðar , ískuldi í norðanvindi eða svartaþoku svo vart mátti sjá út um augu en þess á milli oft hið besta sumarveður .
" Fyrra sumarið voru með mér Ólöf Birna Magnúsdóttir frá Háskóla Íslands og Tancredi Caruso , ítalskur jarðvegsdýrafræðingur .
Seinna sumarið voru aðallega vinir og ættingjar dregnir með .
Það var mun auðveldara en þá notuðum við þyrlu okkur til mikilla þæginda .
Dvöl mín á Kvískerjum ásamt aðstoð frá Kvískerjabræðrum færði mér mikla vitneskju um svæðið s.s. staðsetningu sprungusvæða , ákjósanlegar gönguleiðir og veðurfar .
" María segir leiðangrana hafa gengið mjög vel þrátt fyrir erfiðar aðstæður .
Hún lagði áherslu á að fylgjast vel með veðurspám og farsímasamband var með ágætum á jöklinum og því hægt að vara leiðangursmenn við slæmu veðri .
María og samstarfsmenn hennar fóru ýmist í dagsferðir á jökulinn eða lengri ferðir og þurftu því stundum að finna sér næturstað á framandi slóðum .
" Í Esjufjöllum á Jöklarannsóknafélagið ágætan skála sem við nýttum vel , " segir hún .
" En þegar við unnum í Káraskeri þurftum við að tjalda og það voru ekki beint hefðbundnar útilegur , þá þurfti að tína í burtu steina og hnullunga til að koma tjaldinu fyrir .
" Tileinkuð Kvískerjabræðrum Eins og áður segir dvaldi María mikið á Kvískerjum í æsku og segir hún þá dvöl hafa mótað hennar áhuga á líffræði .
Hún segir framlag Kvískerjabræðra til rannsókna á sviði náttúrfræði , líffræði , jarðfræði og sögu sé fræðimönnum gríðarlega mikilvægt .
Jafnframt tileinkaði hún doktorsverkefni sitt Kvískerjabræðrum .
" Bræðurnir vita allt mögulegt um náttúruna á Suðausturlandi .
Þeir hafa rannsakað og skrásett dýralíf , fuglalíf , farfugla , plöntur , jarðfræði og auðvitað jökla og jökulsker svo eitthvað sé nefnt .
" María bætir við að þeir hafi veitt fræðimönnum aðgang að mikilvægum upplýsingum um öræfin og Suðausturland .
Kvískerjabræður eru margfrægir fyrir framlag sitt til rannsókna á hinum ýmsu sviðum náttúrufræðinnar en þeir eru allir sjálfmenntaðir .
Systkinin á Kvískerjum eru fædd á árunum 1906-1927 og María kynntist fimm þeirra á Kvískerjum .
Tveir yngstu bræðurnir Helgi og Hálfdán eru á lífi og búa enn á Kvískerjum .
Á milli systkinanna skapaðist verkaskipting að sögn Maríu : " Flosi var elstur , hann lærði bæði þýsku og ensku , m.a. með því að hlusta á málakennslu í útvarpi , ásamt því að einbeita sér að jöklafræði .
Sigurður einbeitti sér m.a. að sagnfræði .
Rúna var mikil hannyrðakona .
Hálfdán sérhæfði sig í líffræði .
Helgi er síðan listasmiður og aðstoðaði mig mikið , útbjó verkfæri og önnur tól til að auðvelda mér rannsóknina .
" María segir að rannsóknin hefði aldrei orðið að veruleika ef ekki væri fyrir Kvísker og bræðurna .
Hún segist hafa lært mikið af þeim , hvernig eigi að horfa á náttúruna og fylgjast með þróun hennar .
" Það hefði ekki hvarflað að mér að fara upp á jökul í þessar rannsóknir ef ekki væri fyrir þá .
Þeir hafa stutt við bakið á mér með sinni þekkingu , meðal annars á jöklum og jökulskerjum .
Auk þess fylgdust þeir með veðrinu fyrir mig og hjálpuðu mér á allan mögulegan hátt .
" Það er vegna þeirra að miklu leyti að jökulskerin og líffræði þeirra er rannsökuð í dag , að sögn Maríu .
" Skráning þeirra á hvenær jökulsker koma undan jökli og lífríki þeirra hefur gríðarlega þýðingu fyrir rannsóknirnar .
Hálfdán hefur t.a.m. skráð niður hvaða smádýr og plöntur hafa fundist í skerjunum þegar hann hefur farið þangað í gegnum tíðina .
" María segir dásamlegt að vinna með Kvískerjabræðrum , þeir séu ótrúlega duglegir að miðla þekkingu sinni og geri það á þægilegan hátt svo auðvelt sé að taka það til sín .
Rannsóknir framundan María segist hafa frekari áhuga á rannsóknum og segir það í raun draum sinn að fá að starfa áfram á þeim vettvangi .
Hún tekur fram að þó doktorsverkefninu sé lokið þá sé hún ekki búin að vinna úr nema hluta af þeim gögnum sem hún safnaði .
" Ég hef áhuga á því að halda áfram með sömu rannsókn og taka hana lengra m.a. til að nýta þau gögn sem ég viðaði að mér við doktorsrannsóknina " Rannsóknin tók um það bil fimm ár en María skrifaði doktorsritgerðina við Háskólann í Lundi í samvinnu við Náttúrufræðistofnun Íslands .
María segist kunna vel við sig í Svíþjóð .
" Lífið hér er mjög ljúft .
En ég verð samt að viðurkenna að ég sakna náttúrunnar á Íslandi og auðvitað fjölskyldu og vina .
" María hefur þó ekki hug á því að leggjast í rannsóknir á náttúru Svíþjóðar enda segist hún hafa mun meiri áhuga á heimskautaumhverfi og náttúru Íslands .
Margir velta því eflaust fyrir sér hvað doktorar í líffræði taka sér fyrir hendur en það stendur ekki á svörunum hjá Maríu .
" Það er mjög misjafnt , doktorar halda margir áfram að starfa við rannsóknir en það eru ekki allir sem gera það .
Doktorar ganga í ýmis störf því doktorsnám veitir mikla reynslu í verkefnastjórnun og meðhöndlun stórra gagnasafna svo eitthvað sé nefnt .
Minn draumur er að halda áfram frekari rannsóknum en hvort sá draumur verði að veruleika verður að koma í ljóst .
" 