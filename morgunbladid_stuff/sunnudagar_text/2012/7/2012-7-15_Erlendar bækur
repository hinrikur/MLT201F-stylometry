Fyodor Dostoyevsky - Fávitinn * * * * ½ Fávitinn segir sögu hins 26 ára gamla Prince Lev Nikolaevich Myshkin .
Myshkin snýr í upphafi bókar heim frá Sviss þar sem hann hefur verið í læknismeðferð í nokkur ár .
Hann er fátækur og er kominn af ætt sem hefur mátt muna fífil sinn fegri .
Hann hittir fyrir frænku sína , sem er auðug , í Pétursborg og með þeim tekst vinskapur .
Sagan segir síðan frá því þegar hinn einfaldi Myshkin verður ástfanginn af tveimur stúlkum ; slík óskynsemi veit ekki á gott .
Einfeldnisleg góðmennska hans kemur honum í klandur og úr verður heimspekilegur vandræðagangur .
Dostoyevsky er einn merkasti rithöfundur 19. aldar og ber viðkomandi bók þess merkis .
Bókin er löng og strögl að koma sér í gegnum ákveðna kafla en það er vel þess virði þar sem bókin er einkar rík af tilvistarspeki .
Richard Matheson - I Am Legend * * * -- Nokkuð margar kvikmyndir hafa verið gerðar eftir bókinni I Am Legend sem er að margra mati einn mikilvægasti hlekkurinn í vinsældum svokallaðrar uppvakningastefnu .
Þar má nefna samnefnda kvikmynd sem þó er töluvert frábrugðin efnivið bókarinnar .
Það er lítið um flóknar persónur eða dýpt og verkið sem slíkt er mjög langt frá því að vera meistaraverk .
Það má þó finna góðar pælingar í bókinni sem ganga út á það hver sé í raun og veru eðlilegur , eða hvort hægt sé að tala um slíkt .
Aðalpersónan , sem lesandinn fylgir út bókina , er til að mynda frávikið í þessu tilfelli .
Bókin er ágætis afþreying sem skilur þó ekkert svo mikið eftir sig að lesningu lokinni .
Viktor Frankl - Man ' s Search for Meaning * * * * - Viktor Frankl var austurrískur geðlæknir og taugafræðingur sem bjó einnig yfir þeirri reynslu að hafa verið í útrýmingarbúðum nasista , meðal annars í Auschwitz .
Í viðkomandi bók lýsir hann reynslu sinni úr búðunum og hvernig fórnarlömbin fundu nær alltaf eitthvað til að lifa fyrir þrátt fyrir eymdina .
Fróðlegt er að lesa frásögnina með það til hliðsjónar að Frankl var geðlæknir .
Það má finna hvert gullkornið á fætur öðru í bókinni þó svo að frásögnin sé jarðbundin .
Bókin er góð samblanda af eins konar fræðiriti , þar sem Frankl útskýrir lógómeðferðina sem hann er upphafsmaður að , og svo hjartnæmri frásögn fórnarlambs nasista .
Bókina má einnig finna á íslensku í góðri þýðingu Hólmfríðar K. Gunnarsdóttur ; Leitin að tilgangi lífsins .
Davíð Már Stefánsson davidmar@mbl.is 