Árið 2000 gerði Miðbaugs-Gíneubúinn Eric Moussambani garðinn frægan á sumarólympíuleikunum í Sydney .
Állinn Eric , eins og hann var gjarnan kallaður , keppti í 100 metra sundi með frjálsri aðferð og vakti mikla athygli .
Hana fékk hann þó ekki sökum þess hversu góður sundmaður hann var heldur varð hann frægur fyrir að vera einhver slakasti keppandi Ólympíuleikanna frá upphafi .
Eric , sem lá við drukknun í lauginni , lauk 100 metrunum á einni mínútu og 52 sekúndum sem er meira en helmingi lengri tími en heimsmetið var á þeim tíma .
Hann vann þó keppnina sem hann tók þátt í þar sem þeir tveir sundmenn sem áttu að keppa við hann voru dæmdir úr leik sökum þjófstarts .
Ekki nóg með það heldur bætti hann sitt eigið persónulega met og setti nýtt landsmet í Miðbaugs-Gíneu .
Eric fór fremur óhefðbundna leið á Ólympíuleikana en hann komst í gegnum niðurskurð án þess að ná tilsettu lágmarki .
Hann komst á leikana sökum átaks sem lagst var í þetta árið og gekk út á það að fá fólk í vanþróuðum ríkjum til að taka þátt í Ólympíuleikunum og þannig stuðla að uppbyggingu íþróttastarfs og aukinni alþjóðavæðingu þar í landi .
Eric hóf að æfa sund aðeins átta mánuðum áður en keppnin var haldin og hafði til að mynda aldrei séð 50 metra ólympíska sundlaug þar sem hann hafði aðeins æft sig í 20 metra sundlaug í hótelgarði í höfuðborg Miðbaugs-Gíneu , Malabo .
Það er því engin furða þótt Eric hafi ekki verið háll sem áll þrátt fyrir viðurnefnið .
Aðeins einn annar keppandi frá Miðbaugs-Gíneu var á leikunum , sundkonan Paula Barila Balopa .
Eftir frammistöðu Erics beindist kastljósið að henni .
Hún keppti í 50 metra sundi með frjálsri aðferð og átti erfitt með að klára sundið .
Hún komst þó í mark á einni mínútu og þremur sekúndum og setti þar met : hægasta sund allra tíma á leikunum .
Eric var neitað um þátttöku á Ólympíuleikunum árið 2004 þrátt fyrir stórfellda framför en met hans var þá komið niður undir 57 sekúndur .
Eric hefur þó ekki sett sundskýluna í þurrkarann og syndir enn þann dag í dag .
Hann hefur þjálfað aðra sundmenn í heimalandi sínu og fyrir skemmstu var hann skipaður aðalþjálfari sundliðs Miðbaugs-Gíneu fyrir Ólympíuleikana sem voru að hefjast í Lundúnum á dögunum .
davidmar@mbl.is 