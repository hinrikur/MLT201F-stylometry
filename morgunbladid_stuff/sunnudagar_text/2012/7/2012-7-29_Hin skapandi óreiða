Kristján Davíðsson listmálari heldur upp á 95 ára afmæli sitt í dag , laugardag .
Þrátt fyrir háan aldur er hann enn að mála og það sem meira er , marktæk verk sem eru í rökrænu framhaldi af hans ferli .
Aðalsteinn Ingólfsson listfræðingur hallast að því að þetta sé heimsmet .
Myndir : Kristinn Ingvarsson kring@mbl.is Texti : Orri Páll Ormarsson orri@mbl.is Það er kyrrð yfir vinnustofu Kristjáns Davíðssonar á heimili hans þennan morgunn .
Skapandi óreiðan blasir við .
Meistari hinnar ljóðrænu abstraktlistar er tímabundið fjarverandi en fingraför hans eru út um allt á vinnustofunni , ekki síst á olíuverkunum sjálfum , stórum flekum , en Kristján hefur í seinni tíð notað fingurna sífellt meira í listsköpun sinni .
Fingur og tuskur , enda þótt hann hafi ekki sleppt gamla góða penslinum alveg .
Kristján verður 95 ára í dag , laugardag , en eigi að síður hafa afköst hans verið mikil á þessu ári , á bilinu tuttugu til þrjátíu olíuverk liggja fyrir , auk fjölda teikninga .
Það hlýtur að sæta tíðindum ! " Sannarlega , " segir Aðalsteinn Ingólfsson listfræðingur sem stefnt hefur verið á vinnustofuna til að skoða nýju verkin .
" Ég þekki engin dæmi þess að listmálari á þessu kaliberi hafi ennþá verið að mála 94 ára gamall , hvorki innanlands né utan .
Þetta er líkast til heimsmet , " bætir hann við en Kristján lauk við nýjustu myndina fyrir hálfum öðrum mánuði .
" Finnur Jónsson varð 101 árs en ég hef engar heimildir fyrir því að hann hafi málað eftir nírætt .
Sama máli gegnir um erlenda málara , sumir þeirra komust yfir nírætt , Picasso varð til dæmis 92 ára en þá var hann hættur að mála , gerði það um nírætt .
" Málar af miklu öryggi Það sem meira er , Kristján Davíðsson er ekki bara ennþá að mála , hann er að mála af miklu öryggi , að dómi Aðalsteins .
" Hann er ennþá að mála marktæk verk sem eru rökrétt framhald af hans ferli .
Það eru stærstu tíðindin í þessu öllu saman .
Nú þegar hann veldur penslinum ekki lengur með sama hætti og áður notar hann bara tuskuna og fingurna til að koma tilfinningunni til skila , " segir Aðalsteinn .
Í tilefni af þeim orðum dregur gestgjafinn , Svanhildur Björnsdóttir , eiginkona Kristjáns , fram forláta trjágrein sem Kristján var lengi þekktur fyrir að nota á strigann .
Það er töggur í fleiru en penslinum .
Við þetta færist Kári Stefánsson , tengdasonur Kristjáns og Svanhildar , sem staddur er á vinnustofunni , allur í aukana .
" Ég hef nagað ófáar svona greinar fyrir Kristján , " upplýsir hann .
" Er þá tryggt að þitt DNA sé á þeim ? " flýtir Aðalsteinn sér að spyrja .
Kára er skemmt .
Aðalsteinn veltir því upp að listmálarar virðist halda starfsorku lengur en flestar , ef ekki allar , aðrar stéttir manna .
Margir máli fram í rauðan dauðann , meðan fingurnir virka .
Þó fatist geómetrískum málurum flugið fyrr en þeim sem aðhyllast abstraktlist , af tæknilegum ástæðum .
Lúnum fingrum getur eðli málsins samkvæmt reynst erfitt að halda beinni línu .
Sköpunin situr lengst Kári segir það heldur engan þröskuld þótt rökhugsunin sé farin .
Innsæið sé henni hvort eð er æðra .
" Rökhugsunin leiðir sjaldnast til þess að við finnum eitthvað nýtt , " segir hann .
" Það er mikið til í þessu , " bætir Björn Davíð Kristjánsson , sonur listamannsins , við .
" Sköpunin virðist sitja lengst í okkur .
Í tilviki pabba hefur flæðið verið hindrunarlaust .
" Spurður hvort nýju verkin eigi erindi á sýningu svarar Aðalsteinn stutt og laggott : " Á því leikur enginn vafi .
" Höfundarverkið leynir sér ekki .
" Í þessum verkum er rými , hrynjandi og músík , eins og Kristján hefur alltaf verið þekktur fyrir .
Hann er mjög næmur á tónlist enda hljóðfæraleikari sjálfur .
Spilar á fiðlu .
" Þegar Aðalsteinn horfir yfir nýju málverkin veitir hann því athygli að græni liturinn er áberandi .
" Það er merkilegt , " segir hann .
" Ég minnist þess nefnilega að hafa heyrt Kristján segja að hann hataði græna litinn .
Maður veltir fyrir sér hvort náttúran sé orðin honum hugleiknari á síðari árum .
Annars ræðir Kristján aldrei svoleiðis hluti .
Færi maður þetta í tal glottir hann bara og heldur áfram að mála .
" Strúktúrinn tók völdin Kári vill ekki blanda sér í þessa umræðu en bendir á að blái liturinn sé líka fyrirferðarmikill sem fyrr hjá Kristjáni enda hafi hann löngum haft dálæti á fjörunni .
" Annars hættu litirnir að skipta máli hjá Kristjáni fyrir um tuttugu árum , strúktúrinn tók alfarið völdin .
" Björn segir að faðir sinn myndi eflaust hleypa brúnum yfir þessum vangaveltum , hann hafi aldrei látið umræður um list sína trufla sig .
Hann hafi bara haldið sínu striki – og geri enn .
" Meðan geómetrían gekk yfir dró hann sig bara þegjandi og hljóðalaust í hlé og byrjaði svo bara þegar hans tími var kominn aftur .
Pabbi eyðir hvorki tíma né kröftum í nöldur og leiðindi .
" Já , geómetrían átti aldrei við Kristján Davíðsson .
Og þó ? Aðalsteinn upplýsir að nýverið hafi fundist geómetrískt verk eftir hann í heimahúsi í Reykjavík .
Björn hefur séð ljósmyndir af því .
" Hann var ekki alveg saklaus , " segir Aðalsteinn kíminn .
" Það er rétt en ég held hins vegar að hann hafi fljótt áttað sig á því að geómetrían var ekki hans , " segir Björn .
" Það held ég líka , " segir Aðalsteinn .
" Hann vissi alveg hverju hann var að afneita .
" Bara klessa á striga Kristinn Ingvarsson ljósmyndari gerir sig nú líklegan til að taka myndir af verkunum á vinnustofunni og mikil rekistefna fer fram um það hver þeirra séu best til þess fallin að koma fyrir augu lesenda Sunnudagsmoggans .
Einhugur ríkir um stórt verk á trönunum en Kári stígur skyndilega í veg fyrir annað verk á gólfinu .
" Kristján er alls ekki nægilega sáttur við þessa mynd , " segir hann og kveðst sjálfur vera sama sinnis .
" Þetta er bara klessa á striga sem meikar engan sens .
Ég veit að Svanhildur er sammála mér , " segir hann og gjóar augunum á tengdamóður sína .
" Nei , nei , nei .
Hvaða vitleysa , " flýtir hún sér að segja .
" Nú , jæja , " segir Kári sposkur .
" Það hefði þá verið í fyrsta skipti í 43 ár sem við erum sammála ...
" Síðasti septembermaðurinn Kristján Davíðsson er síðasti eftirlifandi meðlimur Septemberhópsins sem stofnaður var 1947 og hafði það markmið að ryðja nýjum viðhorfum í myndlist braut .
Fyrsta sýning hópsins markaði tímamót í íslenskri listasögu þar sem sýnd var ný og tilraunakennd myndlist , á skjön við þekkjanlegan veruleika og var fylgt úr hlaði með sérstakri stefnuskrá eftir Kjartan Guðjónsson .
Þátttakendur í fyrstu sýningum hópsins voru , auk Kristjáns og Kjartans , Jóhannes Jóhannesson , Nína Tryggvadóttir , Snorri Arinbjarnar , Gunnlaugur Scheving , Valtýr Pétursson , Tove Ólafsson , Þorvaldur Skúlason og Sigurjón Ólafsson .
Síðar bættust við Guðmunda Andrésdóttir , Karl Kvaran og Sverrir Haraldsson .
Aðalsteinn Ingólfsson bendir á að einn annar núlifandi málari hafi tengst þessum hópi síðar , Eiríkur Smith .
Hann verður 87 ára í næsta mánuði og mun vera sestur í helgan stein .
