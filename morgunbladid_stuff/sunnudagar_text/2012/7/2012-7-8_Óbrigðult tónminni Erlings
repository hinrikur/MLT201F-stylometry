Það hefur verið fjallað um Erling Blöndal Bengtsson sellóleikara í íslenskum dagblöðum allt frá árinu 1936 , er sagt var frá því í fyrsta sinn er hann kom fram á jólatónleikum dagblaðsins Politiken 25. nóvember það ár .
Hann kom síðast fram sem einleikari á Íslandi árið 2007 en þá hafði hann leikið opinberlega á selló í um 70 ár og verður hér greint frá mörgum atriðum virðburðaríks ferils hans .
Tónlistarfélagið með Ragnar Jónsson , Björn Jónsson og Ragnar Þorgrímsson í fararbroddi styrkti Erling til náms í Bandaríkjunum í tvö ár .
Það var árið 1948 að Erling fór í fylgd föður síns til Bandaríkjanna , að stunda nám hjá hinum heimsþekkta rússneska sellóleikara Gregor Piatigorsky .
Hann var þá kennari við Curtis-tónlistarháskólann í Philadelphia sem stofnaður var og rekinn af Mary Louise Curtis Bok sem var einkadóttir eiganda tveggja mest seldu tímarita Bandaríkjanna í 3. áratug 20. aldar , The Satuday Evening Post og The Ladie ' s Home Journal .
Markmið hennar með stofnun skólans var að gefa sérlega efnilegum börnum með tónlistarhæfileika tækifæri til að stunda ókeypis tónlistarnám .
Allt til dagsins í dag komast aðeins bestu nemendur heimsins í þennan skóla , námið er frítt en kröfurnar gífurlegar .
Skólinn státar af því að Leopold Stokowski hafi sagt á bernskuárum skólans að hann " myndi verða mikilvægasta tónlistarstofnun landsins , jafnvel heimsins " og af því að sjötíu árum síðar hafi sellóleikarinn Mstislav Rostropovich sagt að " Curtis væri einstakur skóli , ekki aðeins í Bandaríkjunum heldur heiminum öllum " .
Sellóið sjaldgæft einleikshljóðfæri Það var því ekki ráðist á garðinn þar sem hann var lægstur þegar valin var námsstofnun fyrir Erling Blöndal .
Á þeim árum var sellóið sem einleikshljóðfæri afar sjaldgæft .
Heimurinn hafði átt einn stórkostlegan sellóleikara , Pablo Casals , en við stöðu hans á tindinum tók einmitt kennari Erlings , Gregor Piatigorsky .
Fljótlega eftir að Erling og faðir hans komu út heyrði Erling kennara sinn leika á hinni stóru Tangelwood-tónlistarhátíð , en hún er sumarhátíð Boston-sinfóníuhljómsveitarinnar .
Erling átti síðar sjálfur eftir að leika á þessari hátíð með hljómsveitinni .
Þeir feðgar komu snemmsumars til Bandaríkjanna og dvaldi faðir hans með honum fyrstu þrjá mánuðina .
Eftir það hófst námið hjá þessum mikla sellóleikara .
Það sóttist strax vel og var ekki síður á heimspekilegum nótum , hlutirnir ræddir og orðaðir þannig að nemandinn skildi hvað átt var við .
Erling man ekki eftir nema sjö eða átta stöðum í nótum sínum þar sem kennarinn skrifaði einhverjar fingrasetningar eða athugsemdir .
Verkið skyldi þroskast af sjálfu sér , með nemandanum ( nóturnar hefur hann nú gefið Listaháskóla Íslands til varðveislu ) .
Þegar haft er í huga að Erling var á 17. ári þegar hann kom til Curtis má það undrum sæta að aðeins ári síðar réð Piatigorsky Erling sem aðstoðarkennara sinn .
Sjálfur var hann á stöðugum ferðalögum við að leika á tónleikum , og því sjaldan til staðar .
En menn treystu Erling .
Og það svo , að hann útskrifaðist eftir aðeins tveggja ára nám ( í stað fjögurra ) og var ráðinn kennari við stofnunina árið 1950 , um leið og fjölskyldan Piatigorsky fluttist til Los Angeles í Kaliforníu .
Þar bjuggu þá " leikfélagar " hans , fiðluleikarinn Jascha Heifetz og píanóleikarinn Anton Rubinstein .
Þó svo Erling væri orðinn kennari við þessa virtu stofnun leit Piatigorsky enn á hann sem nemenda sinn og bauð hann því honum til sín á sumrin til Los Angeles , þar sem hann bjó á heimili hans og naut kennslu .
Leikur á fugla- og kattaspítala Erling bjó um tíma í New York .
Þar tókst honum að leigja herbergi fyrir ofan dýraspítala , en hvorki þá né nú var auðvelt fyrir nemendur að finna íbúð sem hægt var að æfa sig í daglangt .
Kvöld eitt var honum boðið til kvöldverðar í danska klúbbnum í New York , en þar hitti hann hinn fræga Grænlandsfara Peter Frauken , sem á þeim tíma sendi fréttir til Politiken í Danmörku .
Skömmu síðar kom frétt í Politiken með stórri fyrirsögn : " Erling Blöndal Bengtsson leikur á fugla- og kattaspítala í New York " .
Erling telur að þessi fyrirsögn hafi verið einhver besta auglýsing sem hann hafi fengið í Danmörku .
Tengslin við kennara sinn og síðar kennslan gáfu Erling tækifæri til að umgangast marga af helstu tónlistarmönnum samtímans .
Hann sat kvöldverðarboð hjá Anton Rubinstein í Los Angeles og á löngum ferli sat hann boð eða lék með helstu tónlistarmönnum síðari hluta 20. aldar .
Árið 1951 fékk Erling einstakt tækifæri í Frakklandi .
Árið áður hafði " sellóleikari heimsins " á þeim tíma , Pablo Casals , samþykkt að koma fram á tónlistarhátíð til minningar um Johann Sebastian Bach .
Hátíðin fór fram í bænum Perpignan í Suður-Frakklandi .
Það var enginn annar en Rudolf Serkin , píanóleikarinn frægi , sem kom því í kring að Erling komst þar að , en Serkin kenndi við Curtis .
Sá sem dreif hátíðina áfram var Alexander Schneider , fyrrverandi fiðluleikari í Budapest-strengjakvartettinum ( sagt er frá þessari hátíð í tímaritinu Líf og list 1. ágúst árið 1950 - sjá Timarit.i s ) , en Serkin og hann voru vinir .
Erling hefur sagt frá ferð sinni á þessa hátíð á þann hátt að hann gisti fyrstu nóttina í París , hjá Roschilde barónessu ( tengdamóður Piatigorsky ) en hún bjó svo stórt , að Þjóðverjar höfðu gert hús hennar að aðalskrifstofu sinni í stríðinu .
Við kvöldverðinn stóð þjónn við hvern stól og í svefnherberginu hékk Rembrandt .
Þá var séð til þess að nóg væri af súkkulaði fyrir alla ferðina en fjölskyldan var annálaður súkkulaðiaðdáandi .
Hljómsveitin á hátíðinni var skipuð nokkrum þekktustu hljóðfæraleikurum heimsins og vakti hún mikla athygli um heim allan .
Erling fékk tækifæri til að leika fyrir meistara Casals .
Hann bjó þá í íbúð garðyrkjumannsins við landareign mikla .
Lítil en snotur íbúð .
Þeir sátu hvor við sinn borðendann en Erling sneri stól sínum fram í stofuna .
Eftir að hafa leikið Bach-prelúdíu fyrir Casals sagði hann : " Þú ættir að vera hér .
" Byggði kennsluna upp frá grunni Árið 1953 , þegar Erling var orðinn 21 árs gamall og var að stíga inn í heiminn sem einn af " hinum stóru " nýrrar kynslóðar á hljóðfæri sitt , losnaði prófessorsstaða í sellóleik við Konunglega tónlistarháskólann í Kaupmannahöfn , sem Erling sótti um og fékk .
Tími var kominn til að líta nútímalegri augum á sellókennsluna við skólann , en þar voru í rauninni engir sellónemendur lengur .
Erling varð að byrja á því að byggja allt upp frá grunni fyrir sitt hljóðfæri .
Í fyrstu hafði hann aðeins fjóra nemendur .
Danska ríkið hafði tekið yfir rekstur skólans árið 1948 og byggja þurfti starfið upp að nýju eftir stríðið .
Kennararnir fengu smánarlaun – voru " bara " músíkantar .
En smám saman varð Erling Blöndal " sellisti norðursins " .
Meðan Erling dvaldi í Bandaríkjunum kom hann reglulega heim til Danmerkur á sumrin og lék á tónleikum .
Hann var því orðinn þekktur þegar hann tók við starfinu í Kaupmannahöfn og við tóku tíðar tónleikaferðir um öll Norðurlönd .
Sellóið var enn ekki orðið svo útbreitt einleikshljóðfæri um miðja 20. öldina og var því á vissan hátt framandi sem einleikshljóðfæri .
Og svo fór að hróður hans breiddist víðar og eftir að hafa um hríð leikið á fjölda tónleika með danska píanóleikaranum Hermann D. Koppel á Norðurlöndum tók við ferð þeirra til Sovétríkjanna .
Þeir komu einnig fram á tónleikum í Eystrasaltslöndunum , í Armeníu og víðar .
Erling hefur rifjað upp eina frásögn af þessari ferð sinni til Sovétríkjanna , en í henni hitti hann föður lærimeistara síns , Piatigorsky en sá hafði ekki komið heim frá því hann flutti burt , tæplega tvítugur .
Með því að beita diplomatískum tengslum tókst Erling að koma því við að hann fékk að heimsækja föðurinn , og tvo aðra syni hans sem Piatigorsky hafði aldrei hitt því þeir voru fæddir eftir að hann flutti frá Sovétríkjunum .
Vegur Erlings óx ár frá ári eftir að hann flutti heim .
Hann fékk tækifæri til að leika með nokkrum helstu tónlistarmönnum heimsins á þessum tíma , píanóleikurum , fiðluleikurum , hljómsveitarstjórum og í samspilshópum .
Löngu er þekkt hið óbrigðula tónminni Erlings .
Hann lék öll sín verk , gömul og ný , utan að .
Fræg saga er frá því þegar hann lék ásamt fiðluleikaranum David Oistrakh í Ósló þegar þeir fluttu " Triple Concerto " eftir Beethoven .
Oistrakh var að flytja verkið í fyrsta sinn og vildi því hafa nótur .
Erling gerði það sama , hafði nótur fyrir framan sig .
En þegar umsögnin um tónleikana kom í norskum blöðum skrifaði gagnrýnandinn , sem kunnugt var um hið óbrigðula minni Erlings , að hann hefði tekið eftir því að nóturnar hefðu staðið á hvolfi á nótnastatífinu og að hann hefði aðeins flett einu sinni .
Skondin saga , en segir ýmislegt um Erling Blöndal .
Ári eftir að Erling flutti til Kaupmannahafnar til að kenna kom Mstislav Rostropovich í fyrsta sinn til borgarinnar – í sinni fyrstu utanlandsferð .
Þeir urðu nánir vinir í þessari heimsókn og bauð Erling honum m.a. heim til sín .
Erling hefur rifjað það upp að við þá heimsókn hafi Rostropovich dregið upp lítinn brúnan poka eins og um gull væri að ræða .
Þessi fátæki , en síðar heimsfrægi og vellauðugi sellóleikari , hafði keypt sér hálsbindi fyrir vasapeningana sem honum hafði verið skenkt .
Rostropvich átti áratugum síðar eftir að bjóða Erling á sína eigin sellóhátíð í Moskvu , eftir að Berlínarmúrinn féll .
Þáttur Ingmars Bergmans Árið 1958 var Erling ráðinn sem kennari við tónlistarskóla sænska útvarpsins sem rekinn var á Edsberg Slot við Stokkhólm og ferðaðist því á milli í nokkur ár .
Síðar átti Köln eftir að bætast við sem kennslustaður og var Erling stöðugt á ferðinni í fjögur ár milli Kaupmannahafnar , Stokkhólms og Kölnar .
Auk þessa kenndi hann oft á sumarnámskeiðum , þar að meðal í Sviss um árabil .
Þá varð það þekkt á sínum tíma þegar hann lék sarabönduna úr d-moll svítu Bachs í einni af kvikmyndum Ingmars Bergmans , Såsom i en spegel frá árinu 1961 en upptakan var gerð á einum degi í kvikmyndaveri Svensk Filmindustri í Stokkhólmi .
Tónlistardeild Univeristy of Michican hafði samband við Erling og bauð honum prófessorsstöðu við deildina árið 1989 .
Þá hafði hann starfað við Tónlistaraháskólann í Kaupmannahöfn í 37 ár og tími kominn til breytinga .
Þar starfaði Erling til loka síðasta áratugar er hann hætti kennslu og að leika á hljóðfæri sitt vegna aldurs og veikinda .
Erling sýndi Íslandi þakklæti sitt í verki í september 2011 þegar hann færði Tónlistarsafni Íslands að gjöf fyrsta sellóið sitt , sem var smíðað handa honum þegar hann var fjögurra ára gamall , ásamt nokkrum persónulegum munum .
Er þeim komið fyrir í sérstökum skáp í safninu til sýningar .
