Þótt Jónas Jónsson frá Hriflu sæist stundum ekki fyrir , var hann ritfær og mikilhæfur stjórnmálamaður , sem kunni að velja hugmyndum sínum nöfn .
Hafði hann hér mikil áhrif og jafnvel stundum víðtæk völd árin 1916-1944 .
Frjálslyndir nútímamenn geta ekki verið samþykkir því , hvernig Jónas dró taum landbúnaðar á kostnað sjávarútvegs , en útgerðarmenn kallaði hann " Grimsby-liðið " , enda var íslenskum fiski þá oft landað í Grimsby í Norður-Englandi .
Nokkrar aðrar hugmyndir Jónasar eru merkari .
Ein er " Leifslínan " , en svo kallaði hann nauðsynina á nánu samstarfi við Bandaríkin .
Hún hét að sjálfsögðu eftir Leifi heppni , sem fann Vesturheim .
Jónas var sannfærður um , að Íslendingum kæmi best að leita skjóls hjá Bretum og Bandaríkjamönnum , enda dáðist hann að engilsaxneskri menningu .
Jónas áttaði sig einnig snemma á hættunni , sem stafaði af ítökum kommúnista í listum og bókmenntum .
Hann blandaði kommúnismanum þó saman við ýmsar tilraunir , sem listamenn gerðu til að brjóta upp lögun , snið og hrynjandi verka sinna og heppnuðust misjafnlega .
Fræg urðu ummæli Jónasar um " hvíldartíma í listum og bókmenntum " , sem hann skrifaði í Tímann í árslok 1941 : " Í bókmenntum og listum samtíðarinnar má greina fjórar kvíslir sömu elfu .
Í bókmenntum er það kynóra- eða klámstefnan , í húsagerðarlist kassastíllinn , í höggmyndagerð klossastefnan , en í málaralist klessugerðin .
Hér á landi má sjá dæmi um kynórastefnuna í ritum kommúnista og nokkurra annarra viðvaninga , sem tekið hafa þá til fyrirmyndar .
" Hér er hressilega að orði komist .
Í fagurfræði var Jónas rómantískur íhaldsmaður , sem taldi listina eiga að vera leit að hinu fagra .
Jónas varaði líka við opinberri forsjá í atvinnulífinu , þegar atvinnurekendur hirða gróðann , en tapið er þjóðnýtt .
Þótt sumir hafi talið þetta kunna orðalag fengið frá öðrum ritfærum manni , Vilmundi Jónssyni landlækni , er það úr ræðu , sem Jónas hélt á Alþingi 1946 .
• Athugasemdir og leiðréttingar vel þegnar Hannes H. Gissurarson hannesgi@hi.is 