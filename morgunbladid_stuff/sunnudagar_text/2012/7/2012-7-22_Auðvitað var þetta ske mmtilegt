Mér líður afskaplega vel , " segir Þóra Arnórsdóttir í sófakróknum á Holtinu , þar sem alltaf má treysta á næði fyrir skarkala sumars í miðborginni .
Hér er næðið líka meira en heima , þar sem krakkarnir þrír og stundum sex hafa síst minna vægi en foreldrarnir og sú yngsta er einungis tveggja mánaða gömul , eins og alþjóð veit .
Heyra má að Þóra er ánægð með að hafa boðið sig fram , þó að hún hafi ekki náð kjöri í forsetakosningunum 30. júní .
Hún fékk rúm 33% atkvæða , Ólafur Ragnar Grímsson hélt velli með tæp 53% og aðrir frambjóðendur fengu undir 10% .
Það mættu því yfir 50 þúsund manns á kjörstað til að kjósa Þóru .
" Og það er það sem gerir þetta allt þess virði , " segir hún .
" Ég fékk sterkan stuðning frá ofboðslega stórum hópi , sem var stoltur af því að hafa tekið þátt og segir : " Ég veit að ég var í rétta liðinu .
" Það var svo mikil gleði 30. júní hjá öllu þessu fólki , sem hafði unnið baki brotnu .
Auðvitað voru úrslitin vonbrigði , en ekki hvað ! En samt get ég vel við unað .
Þó að Ísland hafi ekki verið tilbúið í þessa breytingu núna , þá er gott að hafa tekið þátt .
Upplifunin var sterk að horfa yfir salinn og sjá allt þetta fólk sem hafði tekið þátt af lífi og sál , hafði barist fyrir breytingum á samfélaginu .
Þarna voru til dæmis gamlar handboltavinkonur mínar sem hafa aldrei skipt sér af kosningum , ekki einu sinni í nemendafélögum í menntaskóla ! Þegar ég leit yfir hópinn hugsaði ég með mér : " Þetta skilaði einhverju .
" " Hún hallar sér fram til áherslu : " Pétur , auðvitað var þetta skemmtilegt .
Það var gaman að ferðast og hitta fólk um allt land .
Það vita allir sem hafa tekið þátt í svona baráttu að þetta er ævintýri .
Einn strákur á Selfossi átti flugvél og spurði hvort hann ætti ekki að fljúga okkur vestur , þannig að við fórum til Patreksfjarðar og Ísafjarðar síðasta kvöldið ! Það var ótrúlegt að koma inn í kosningamiðstöðina og sjá allt þetta fólk vinna , alla að sama marki , og aldrei þannig að það væru öskur eða óp eða skellt hurðum – allt var gert af gleði .
Og fólk flykktist inn í júní , sagðist komið í sumarfrí og spurði hvort það gæti ekki lagt eitthvað af mörkum .
Gunni rafvirki , æskuvinur Svavars [ Halldórssonar , eiginmanns Þóru ] , lofaði upp í ermina á konunni sinni að hún myndi baka , en hún var á næturvöktum , svo hann dró fram matreiðslubók Mikka Mús og bakaði muffins í fyrsta skipti á ævinni .
" Hún þagnar .
" Jú , þetta var mikil reynsla og tvímælalaust nokkuð sem ég sé ekki eftir .
Dóttir mín á eftir að heyra endalausar sögur um fyrstu vikur ævi sinnar , sem hún er alls ómeðvituð um .
Og hún hefur þegar ferðast vítt og breitt um landið .
" Hefðum mátt bregðast harðar við Þóra fór vel af stað og lengi framan af voru skoðanakannanir jákvæðar .
En svo fór að halla undan fæti .
" Þessi byr sem við fengum í upphafi þýddi líka að Ólafur Ragnar Grímsson , sem er að nálgast sjötugt og búinn að vera forseti í 16 ár og vildi halda áfram , varð auðvitað óttasleginn , " segir Þóra .
" Hann dró fram allt sem hann mögulega gat og var alveg sama hvaða ráðum var beitt .
Að því leytinu er ekki gott að fá svona góða byrjun , því þá er ógnin orðin svo mikil .
Það var magnað að fylgast með því hvernig hann brást við .
Hann tímasetti fyrsta viðtalið þannig að ég var komin fimm daga fram yfir og beið eftir því að dóttir mín kæmi í heiminn á mæðradaginn .
Svo var hann búinn að kortleggja mína styrkleika , að ég hefði verið í fjölmiðlum , væri fjölskyldumanneskja og hefði engar pólitískar tengingar , og hann tók það kerfisbundið fyrir .
Hann hjólaði svo rækilega í fjölmiðlana að við höfum varla heyrt frá þeim síðan .
Svo réðst hann á Svavar á ótrúlegan hátt .
Ég sé fyrir mér ráðabruggið , þar sem það hefur verið rætt , að fólk væri ósátt við að hann ætlaði ekki að sitja út kjörtímabilið : " Já , kennum Svavari um það ! Frábær hugmynd ! " Og viðbrögðin hjá RÚV þegar forseti lýðveldisins sakaði stofnunina um misnotkun og starfsmenn um óheilindi – öh , ekki svaravert .
Mér fannst það lélegt og undarlegt að stofnunin skyldi ekki bregðast við .
Og svo voru það pólitísku tengingarnar : Tökum Samfylkinguna og ESB og smyrjum því á hana , þá er þetta komið .
Sá áróður var ofboðslega sterkur , heyrði ég frá sjálfstæðismönnum , sem unnu fyrir mig víða .
Ég tala nú ekki um þegar blað eins og Morgunblaðið gefur því lögmæti í Staksteinum , grínmyndum og ritstjórnargreinum .
Þar sagði að Ólafur Ragnar hefði " upplýst " , og vísað var í viðtalið við hann , að Jóhanna Sigurðardóttir hefði leitað að forsetaframbjóðanda í tvö ár og niðurstaðan hefði verið Þóra Arnórsdóttir .
Orð hans voru tekin trúanleg um það .
Ég var meira að segja nefnd fulltrúi annars stjórnarflokkanna , sem er mikil vanvirðing við þann fjölbreytta hóp sem studdi mig .
Þannig að eitthvað gengur mönnum til .
Ég viðurkenni hins vegar það vanmat að mér datt aldrei í hug að nokkur tæki mark á þessu , þetta var svo augljós leið til að reyna að láta kosningarnar snúast um annað en þær ættu að gera .
En stuðningsmenn mínir og ég vorum ekki tilbúin að fara inn á þennan völl .
Ég veit ekki hvernig hefði farið ef við hefðum tekið leðjuslaginn .
Auðvitað á að leiðrétta lygar , það sem rangt er farið með , og áreiðanlega hefði mátt ganga lengra í því .
Það er ekki hægt að reka svona baráttu óháð sitjandi forseta eftir svona langa setu á Bessastöðum .
Fólk þekkir hann og á að geta metið hann af verkum hans .
En af viðbrögðum hans að dæma , hefðum við mátt bregðast harðar við .
" Hún verður íhugul .
" Svo játa ég líka , að þrátt fyrir að ég sé hress og allt það , þá er ég ekki ofurmanneskja .
Ég fann alveg að ég var ekki á fullum krafti fyrstu vikurnar eftir fæðinguna .
Ég tók tíu daga hvíld eftir að barnið fæddist og fram í júní var ég að safna kröftum og komast af stað .
Ég var komin á fljúgandi ferð þegar kom að kjördegi , hefði þegið mánuð í viðbót , þá hefði þetta náðst ! Þá hefði ég verið búin að ná vopnum mínum .
" Baklandið ekki flokkspólitískt Hún þvertekur fyrir að framboð sitt hafi átt upptök innan Samfylkingarinnar og segir bakland sitt ekki flokkspólitískt .
" Á fundinum í Hafnarborg voru 300 manns , vinir frá því í barnaskóla , fjölskyldur okkar og annað samferðafólk sem vildi sýna stuðning .
Auðvitað eigum við vini með pólitískar tengingar , ég úr Alþýðuflokknum í gamla daga , sumir hverjir eru enn í Samfylkingunni , og Svavar úr Sjálfstæðisflokknum .
Við vildum endilega hafa sem breiðast pólitískt litróf .
En herferðin gegn okkur gekk út á að tengja okkur því sem er verulega óvinsælt , Jóhönnu Sigurðardóttur og ríkisstjórninni , sem nýtur jú ekki mikilla vinsælda .
Ég hef hitt Jóhönnu , en ekki oft á ævinni .
Ég tók viðtal við hana fyrir tveimur árum og var gagnrýnd fyrir að vera dónaleg við hana ! Fólkið í baklandinu kom alls staðar að , en hinsvegar sýndu skoðanakannanir að stór hluti stuðningsmanna Samfylkingarinnar styddi mig , rétt eins og meirihluti framsóknarmanna ætlaði að kjósa Ólaf Ragnar .
Þá spyr maður : Er hann handbendi Sigmundar Davíðs Gunnlaugssonar ? " Þóra segir að hópur sem myndaðist á facebook , Betri valkost á Bessastaði , hafi gert óflormlega skoðanakönnun þar sem hún hafi orðið efst .
" Þá var ég spurð hvort nafnið mætti vera með í Gallup-skoðanakönnun , sem þau ætluðu að gera , en ellefu nöfn voru athuguð .
Ég sagði : " Jú , jú , af hverju ekki ? " Það voru mín tengsl við hópinn , allt og sumt .
Annað er hrein og klár lygi .
Ef þú hugsar þetta skrefi lengra , þá er verið að gera ráð fyrir því að ég , 37 ára manneskja , ófrísk og í frábæru starfi , sé tilbúin að umsnúa mínu lífi og starfi og Svavar og allt okkar fólk taki þátt í því , í einhverjum annarlegum pólitískum tilgangi .
Þetta er alveg fáránlegt .
Ég veit að þetta er nokkuð sem konur upplifa oft þegar þær sækjast eftir stöðum : " Já , þessi er á bakvið hana .
" Eins og þær geti ekki verið sjálfs sín ráðandi .
Það hljóti alltaf vera annarlegur tilgangur .
" Árásir Ólafs Ragnars Gagnrýni Ólafs Ragnar beindist að því að Svavar hefði unnið frétt um forsetakosningarnar , sem flutt var á RÚV 20. mars , en þá hefði Þóra verið búin að samþykkja að kannaður yrði stuðningur við framboð sitt .
Hann sagði að það hefði verið " sérhönnuð og klippt frétt , að sá efasemdum í minn garð , til að skapa tortryggni út í mitt framboð .
" " Þessar árásir á Svavar voru lítilmannlegar og það er einsdæmi að ráðist sé með þessum hætti á maka frambjóðanda , " segir Þóra .
" En Ólafur Ragnar lét sig hafa það og reyndi að klína eigin orðum á Svavar .
Á blaðamannafundinum 4. mars þar sem hann tilkynnti að hann ætlaði að bjóða sig fram í fimmta sinn , óskaði hann eftir skilningi á því ef hann léti af embætti áður en kjörtímabilið væri úti .
Þetta voru hans eigin orð , þetta er til skjalfest í fréttum allra helstu fjölmiðla landsins , " segir Þóra .
" Ólafur Ragnar gerði engar athugasemdir við allar þessar fréttir .
Stöð 2 talaði reyndar um í fréttum sínum þetta kvöld að það væri á miðju kjörtímabili sem hann ætlaði að hætta , en það var bara þeirra túlkun á orðum hans og hann gerði heldur ekki athugasemd við það .
Manna á milli held ég að fólk hafi talað um að hann ætlaði að hætta eftir tvö ár , það var hins vegar ekki sagt í fréttum RÚV .
Svavar vann sjónvarpsfrétt hálfum mánuði síðar um ýmis tæknileg atriði varðandi kosningarnar , auglýstan kjördag , meðmælendafjölda í hverjum fjórðungi og líka um hvað myndi gerast ef forseti hætti áður en kjörtímabil hans væri úti .
Þetta var fyrsta sjónvarpsfrétt Svavars um forsetakosningarnar , vel unnin og fullkomlega eðlileg frétt sem hann vann að beiðni vaktstjóra .
Tvö ár voru ekki nefnd þar .
Hver sem er getur sannreynt það með því að horfa á fréttina .
Samt hamraði Ólafur Ragnar á þessu aftur og aftur í viðtölum og á fundum í maí , löngu eftir að búið var að gera hann afturreka með þessi ósannindi .
Svo var hann farinn að bakka með þessar árásir á Svavar í sjónvarpsviðtalinu á RÚV í júní , sagði spurninguna ekki við hæfi og spurði hvort ekki ætti að tala um annað .
Talandi um smjörklípur , þá dró hann með þessari framkomu athygli frá eigin orðum um að hætta , sem hann hafði hvergi gert athugasemdir við .
Það er alvarlegt ef forseti lýðveldisins vegur svona að starfsheiðri fréttamanns .
Það er verið að segja að hann hafi verið að misnota aðstöðu sína , sem er ósatt .
" Heyra mátti sums staðar að Þóra hefði gengið of langt er hún ætlaði að taka orðið í lok þáttarins á RÚV eftir að frambjóðendur höfðu komið með lokasvar , þar á meðal hún .
" Almennt var ég nú gagnrýnd fyrir að svara alltaf spurningum og virða tímamörk , " segir hún .
" Þrátt fyrir alla mína reynslu í fjölmiðlum misskildi ég að þættinum væri að ljúka .
Þetta var ekkert flóknara en það .
Allt í einu áttaði ég mig á að þættinum var að ljúka : " Ha , er þetta búið ? En mig langaði ...
" Áróður vegna ESB – Var þetta óheiðarleg kosningabarátta ? " Ég veit að margt getur gerst í hita leiksins og ég hef ekki séð nema toppinn á ísjakanum af því sem gekk á Netinu , en auðvitað var hún það að nokkru leyti .
Ég verð að segja að ég hefði kosið að ýmsir hefðu farið fram af meiri hófsemd , bæði í ræðu og riti , sýnt andstæðum skoðunum og frambjóðendum meiri virðingu , rétt eins og ég talaði um að væri nauðsynlegt í allri þjóðamálaumræðunni .
Ég vil líka taka fram að mér dettur ekki í hug að eigna einstökum frambjóðendum allt sem frá stuðningsmönnum þeirra kom , enda væri það ósanngjarnt .
En af því að þetta eru ekki þingkosningar , þar sem flokkar bjóða fram , heldur forsetakjör , þá er enn frekar vegið að persónum til að draga úr trúverðugleikanum .
Ég held reyndar að Svavar , sem var ekki einu sinni í framboði , hafi fengið að kenna mest á því .
" Hún hristir höfuðið .
" Og þessi stöðugi áróður vegna ESB .
En það rugl .
, , Ef Þóra verður forseti , þá treður hún okkur inn í ESB , bara einhvern veginn .
" Það er magnað að hægt sé að reka svona áróður án þess að fólk segi : Nei , heyrðu nú ! Og hvar voru hinir gagnrýnu fjölmiðlar ? Okkar stuðningsfólk varð áþreifanlega vart við þetta og varð frekar leitt yfir þessu .
" Þóra tekur þó undir að ýmislegt hafi unnið með Ólafi Ragnari frá hans forsetatíð , svo sem afgerandi afstaða varðandi Icesave , sem þjóðin felldi síðan í þjóðaratkvæðagreiðslu .
" Unga fólkið man ekki eftir sér öðruvísi en með hann sem forseta , " segir Þóra .
" Til að fá þau til að kjósa nýjan frambjóðanda þarf að gefa þeim ástæðu til að breyta og það er meira fyrir því haft , auk þess sem það er erfitt á þessum árstíma þegar allir eru hættir í skólunum , farnir að vinna og út að grilla í góða veðrinu .
Að sjálfsögðu var við ramman reip að draga .
Við vissum að þetta yrði aldrei auðvelt og ekkert gefið í því – engan veginn .
" – Aldur þinn var líka nefndur , að þú værir of ung ? " En það er líka allt í lagi , " svarar hún .
" Mér finnst sjálfsagt að fólk segi að ég sé of ung og ætli ekki að kjósa mig þess vegna .
Það er þó staðreynd , annað en að ég sé handbendi Jóhönnu eða að maðurinn minn sé svona og svona .
Það er ekki ástæða , því það er ósatt .
En ef fólk vill hafa forseta sem er eldri , þá má það auðvitað hafa þá skoðun .
Ég sagði þvert á móti að þetta væri einmitt rétti tíminn fyrir kynslóðaskipti .
Það var ástæðan fyrir því að ég ákvað að bjóða mig fram .
Hún var einmitt sú að ég er búin að vinna sem fréttamaður í mörg ár og finn svo greinilega hvað andrúmsloftið er neikvætt og þungt .
Við getum gert svo mikið til að breyta því .
Ég er alls ekki að segja að erfiðleikunum sé lokið , en það skiptir máli hvernig við tökumst á við þá , eins og í lífinu sjálfu , hvort við erum bein í baki eða hnípin af ótta við framtíðina .
Framtíðinni fylgir alltaf óvissa , sem við þurfum að takast á við .
Þessi þjóð hefur alla möguleika á að rífa sig upp .
Og það er mikilvægt að tala líka um óefnisleg verðmæti , gildin og hvernig samskipti við eigum .
Mig langaði til að hafa áhrif á það og vona að það hafi tekist .
" Stefnir ekki á pólitík Þóra segist enn vera að fá símtöl frá erlendum fjölmiðlum , sem séu að velta framboði hennar fyrir sér og finnist það áhugavert .
" Það hefur verið skemmtileg reynsla , en ég hefði kannski betur eytt minni tíma í það .
Ef það hefði verið kosið í Evrópu allri hefðum við rúllað þessu upp , " segir hún og hlær .
– Hvert stefnirðu ? " Þetta er mjög góð spurning .
Satt best að segja er ég ekki viss .
Ég er í fæðingarorlofi og þarf að klára heimildarmynd , sem við Ásdís frænka erum að taka upp í Ísafjarðardjúpi .
Hún fjallar um síðustu ábúendurna í Djúpinu .
Ég veit það er gildishlaðið og mér er illa við að segja það , en þannig er það bara .
Það er reyndar verið að byggja upp öfluga ferðaþjónustu bæði í Heydal og í Ögri , og ef til vill verður sú grein til að efla byggð á ný , en búskapur virðist vera að líða undir lok .
Það eru örfáir bæir eftir í byggð .
Við förum einmitt á Ögurball um helgina að mynda .
Þá fer Aðalsteinn á Strandseljum í sérstakan galla , hann er æviráðinn dyravörður og stendur vaktina .
Við erum búin að eiga löng viðtöl við þá sem eru eftir , frá Skutulsfirði og innar og ætlum að reyna að klára myndina fyrir áramót .
Ég veit ekki hvernig það gengur .
Við höfum velt fyrir okkur að flytja út í einhvern tíma , Svavar hefur hug á að fara í doktorsnám og við viljum gjarnan gefa börnunum færi á að búa erlendis .
Það gæti verið áhugavert að starfa hjá alþjóðastofnun , ég er menntuð á því sviði og kenndi kúrs í háskólanum um hlutverk þeirra og stefnumótun .
Svo gæti líka dottið í okkur að fara í ferðaþjónustu .
Við rákum bændagistingu í fyrrasumar vestur í Önundarfirði og komumst að því að við erum nokkuð góð í því .
Okkur vantar bara fjárfesta með okkur af því maður leggur ekki fyrir í digra sjóði á RÚV launum .
En eins og er , þá erum við að vinna í garðinum , sem hefur setið á hakanum , og ég held að nágrannarnir séu ánægðir að sjá okkur loksins úti í beði .
Svo held ég að ég sé búin að þvo 47 þvottavélar ! " Og Þóra geislar af heilbrigði .
" Ég hef orðið vör við þegar ég hitti fólk , að það hefur áhyggjur af því hvernig mér líði og hvort ég taki þetta nærri mér – þetta sé svo mikið spennufall .
En það er ekki í boði heima hjá mér .
Það eru alltaf svo mörg verkefni .
" – Hvað um pólitík ? " Að ég fari í pólitík ? Nei , " svarar hún og hristir höfuðið .
– Af hverju ekki ? " Mig bara langar ekki til þess .
Það heillar mig ekki .
" – Ekki strax ? " Ég held kannski , og þú hefur ábyggilega skilning á því , að þegar maður hefur unnið lengi á fjölmiðlum og er vanur því að greina frá öllum hliðum allra mála , þá verður aðalatriðið að viðmælendur geti fært rök fyrir afstöðu sinni , sama hvaða flokki þeir tilheyra .
Ég hef bara ekki áhuga .
Eins og ég sagði margoft í kosningabaráttunni , þótt Morgunblaðinu hafi ekki þóknast að prenta það , þá var framboðið ekki flokkspólitískt og mér er hjartanlega sama hvaða flokka fólk kýs .
Það sem skiptir mig máli er að fólk sé gott og heiðarlegt .
Um það snerist mitt framboð og þannig fólk stóð að því .
" Börnin jarðsamband Það heyrðust efasemdarraddir um að Þóra næði að sinna skyldum forsetaembættisins samhliða barnauppeldinu .
" Það hefði bara gengið eins og það gengur núna , " segir hún .
" Það er eins og fólk gleymi því að við höfum bæði verið í annasömum störfum .
En okkur hefur tekist að púsla því saman , eins og allar barnafjölskyldur gera .
Það hefur verið yngt upp í kjöri á þjóðarleiðtogum víða og þeir hafa jafnvel eignast börn í embætti , en það sem þeir hafa átt sammerkt er að vera karlmenn .
Það hefur aldrei þótt meiriháttarmál eða frágangssök .
Ég held einmitt að það sé tvímælalaust betra .
Ef eitthvað er , þá eru börnin jarðtengingin .
Svavar hefði verið heima og þetta hefði verið samvinnuverkefni .
Við erum líka með sterkt fjölskyldunet .
Ég sá því aldrei af hverju börnin ættu að vera vandamál .
Og úr því við treystum okkur til þess veit ég ekki af hverju aðrir höfðu áhyggjur .
Það voru líka meðmæli að Ástríður dóttir Vigdísar og Sigrún Eldjárn voru báðar miklir stuðningsmenn og þær þekkja það að eiga foreldri sem er forseti .
Er ekki bara gaman að hafa líf og fjör ? Ég held að fjölskyldulífið hefði ekkert breyst neitt ógurlega , krakkarnir hefðu áfram þurft að taka til í herberginu sínu .
" .
– Ferðu aftur eftir fjögur ár ? " Nei , þetta var rétti tímapunkturinn .
Þetta var tækifærið .
Svo verð ég farin allt annað eftir fjögur ár .
En ég get auðvitað tekið Ólaf Ragnar á þetta og sagt : " Nei ég hef aldrei sagt að ég ætli ekki aftur fram .
Þetta er áróður hjá þér .
Þetta er einhverjum öðrum að kenna ! " segir Þóra og hlær .
– Ertu hægri krati ? " Ég aðhyllist heilbrigða skynsemi .
" – Geturðu núna sagt til um hvort þú vilt ganga í ESB ? " Nei , ég get það ekki , enda liggur enginn samningur fyrir , " svarar hún .
" Í hreinskilni sagt .
Harðir andstæðingar ESB segja að allir verði að hafa skoðun á þessu máli núna og greina þjóðinni frá því .
Ég held að meginþorri þjóðarinnar sé neikvæður í garð ESB , enda held ég að ekkert ríki gangi þar inn eins og staðan er .
Við vitum ekki hvernig málin þar eiga eftir að þróast .
Ef til þess kemur , þá bíður það næstu ríkisstjórnar að ákveða hvort eigi að leiða þetta til lykta og þá verður það þjóðarinnar að meta samninginn sem liggur á borðinu og stöðuna í Evrópu .
" Peningamálin á hreinu Þóra var sá frambjóðandi sem lagði mesta fjármuni í kosningabaráttuna , en hún segir ómaklegt að gera veður út af því .
" Reglurnar eru svo skýrar og umræðan um " peningaöfl " í því sambandi er bara rugl .
Síðast þegar ég grennslaðist fyrir um þetta höfðu sjö lagt fram meira en 200 þúsund , bæði fyrirtæki og einstaklingar , en annars var algengasta framlagið 3 þúsund og næstalgengast 5 þúsund krónur .
Svona safnaðist þetta saman .
Mér sýnist að engar skuldir muni standa eftir , enda var engu eytt nema til væri fyrir því .
Mér fannst það koma úr hörðustu átt þegar Ólafur Ragnar talaði um mitt framboð sem 2007 framboð .
Maður sem eyddi 90 milljónum að núvirði í að markaðssetja sig árið 1996 og enginn veit hver lagði fram það fé .
Þar námu skuldirnar tugum milljóna og aldrei verið upplýst hver greiddi þær .
Ég er stolt af því hvernig haldið var utan um peningamálin hjá okkur og er með pottþéttan bankamann , lögfræðing og endurskoðanda sem sjá um það .
Þetta eru fyrstu forsetakosningarnar eftir nýju lögunum og við erum með allt á hreinu í þeim efnum .
Uppgjörið fer til Ríkisendurskoðunar og við munum reyna að senda það sem fyrst .
Stóru línurnar liggja fyrir og við erum rétt við núllið .
Ef það verður afgangur geri ég eins og Vigdís , þá rennur það til góðgerðarmála .
Það varð afgangur hjá henni og ég gæti trúað að það hafi verið í fyrsta skipti sem afgangur hefur verið á kosningasjóði .
" – Slagorð þitt var " Sameinumst " , en er ekki líka heilbrigt að tekist sé á á torgi hugmyndanna ? " Þetta er ekki í andstöðu hvort við annað , " segir hún .
" Þá værum við komin í Brave New World .
Það skiptir máli hvernig við skiptumst á skoðunum .
Við þurfum að valda því , án þess að það verði hávaðarifrildi .
Við eigum að geta verið á öndverðri skoðun við einhvern án þess að leggja á hann fæð .
Ég kynntist því í samtölum við fólk að margir hafa lokað sig af , fylgjast ekki með fréttum , lesa ekki blöð , af því að þeim þykir umræðan svo ömurleg .
Og fólk er ekki tilbúið að taka þátt , því þá er von á gusunum til baka .
Þetta er slæmt fyrir lýðræðið .
Á hinn bóginn snýst þetta ekki bara um að ræða einstök mál .
Ég vildi vekja athygli á því , að undanfarin misseri höfum við talað ákaflega mikið um það sem hægt er að setja verðmiða á , því vissulega töpuðum við miklum efnislegum verðmætum .
Víst þarf fólk að geta framfleytt sér og sinni fjölskyldu , ég vil ekki gera lítið úr því , en mér finnst eins og okkur hafi borið af leið .
Við höfum alltaf litið á okkur sem heiðarlega og vinnusama þjóð , síðan tóku yfir á góðærisárunum græðgi , klókindi og mikið dramb .
En við getum sannarlega sameinast um að ræða hvernig samfélag við viljum .
Þann 27. júní var Stonewall-dagurinn hjá samkynhneigðum og sama dag voru samþykkt lög um transfólk .
Við Svavar litum inn til Samtakanna 78 á Laugaveginum og ég hugsaði með mér : Mikið er frábært að hér geti komið saman allskyns fólk , transfólk , hommar , lesbíur , að þessi fjölbreytileiki fái að njóta sín .
Hér , ólíkt því sem gerist víða erlendis , fær fólk að vera eins og það vill vera , án þess að eiga nokkuð á hættu .
Af hverju er þetta svona ? Af því að við höfum ákveðið það .
Fólk horfir til Íslands varðandi jafnréttismál , af því að við höfum ákveðið að feta þessa leið .
Eftir hrun hefst uppbygging og þá er sjálfsagt að taka afstöðu til þess hvernig á að standa að henni .
Frá þjóðfundunum báðum kom langur listi af gildum , hugmyndum og viðmiðum sem þverskurður þjóðarinnar vildi leggja áherslu á og efst á blaði var heiðarleiki .
Það er nauðsynlegt að byggja upp þann félagsauð , heiðarleika og traust .
Þetta snýst um á hverju við byggjum , á hvað við getum sæst og sameinast um , án þess að vera sammála um öll mál .
En að þessu öllu sögðu tek ég fram að ég óska Ólafi Ragnari Grímssyni að sjálfsögðu alls hins besta í hans mikilvæga starfi næstu árin .
" Hún fær sér vatn .
" Ég þarf að fara að ná í trjákurlara .
Við ætlum að fara í garðinn .
Svavar er búinn að saga niður hekk eins og ég veit ekki hvað .
" 