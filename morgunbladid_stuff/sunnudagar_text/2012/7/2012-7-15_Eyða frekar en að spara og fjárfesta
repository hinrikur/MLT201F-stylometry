Einkaneysla hefur aukist nokkuð undanfarið ár sem skilar sér í verslun að einhverju leyti samkvæmt Emil B. Karlssyni , forstöðumanni Rannsóknaseturs verslunarinnar .
" Við sáum stuttu eftir hrun að þá var mikill samdráttur í verslun , sérstaklega í sérverslunum .
En undanfarið erum við farin að sjá töluverðan vöxt í sumum sérverslunum , " sagði Emil í samtali við Morgunblaðið í liðinni viku en hann telur að fólk fjárfesti og spari síður í dag og aukna eyðslu megi rekja til neikvæðra raunvaxta .
" Fólk vill frekar styrkja innviði heimilisins , endurnýja og bæta .
" Þrátt fyrir að atvinnuleysi lækki lítillega eru vaxandi áhyggjur af því hvort kaupmáttur ráðstöfunartekna muni vaxa .
Verðbólguhraðinn er enn töluverður eða 5,4 prósent á ársgrundvelli .
Vilhjálmur Egilsson , framkvæmdastjóri Samtaka atvinnulífsins , hefur bent á að batinn virðist vera neysludrifinn frekar en framleiðsludrifinn .
Merki um það sjást víða með auknum umsvifum , veltu og neyslu .
Kreditkortavelta heimilanna innanlands var til að mynda 1.100 milljónum króna meiri í maí á þessu ári en í fyrra .
Raunverulegur hagvöxtur en röng forgangsröðun Ragnar Árnason , prófessor í hagfræði , segir að neysla keyri ekki áfram hagvöxt á Íslandi .
" Neysla eykur ekki hagvöxt og það er mjög villandi að tala um slíkt .
Það eru fyrst og fremst aukin framleiðsluverðmæti í sjávarútvegi vegna aukins sjávarafla og að einhverju leyti í stóriðju og ferðaþjónustu sem eru að draga efnahagsvagninn áfram í dag .
Tekjuaukningin sem þessar greinar skapa hafa aukið tekjur einstaklinga og heimila og það þýðir að fólk hefur meira milli handanna til þess að eyða .
" Ragnar bendir einnig á að þjóð sem er jafn skuldug og Ísland væri hollara að taka þann tekjuauka sem til verður og borga niður skuldir eða fjárfesta .
" Fjárfesting á Íslandi er mjög lítil í dag og áhöld um hvort hún dugi til að mæta rýrnun þegar tekinn er saman mannauður og fjármunir .
Á Íslandi eru hins vegar ekki mörg góð fjárfestingartækifæri vegna stefnu stjórnvalda .
Skattar eru mjög háir og það er mikil óvissa um framtíðina , ekki síst í okkar bestu atvinnugreinum , stóriðju og sjávarútvegi .
Þá býr þjóðin , ein Vesturlanda við viðamikil gjaldeyrishöft sem eru eins og myllusteinn um hálsinn á innlendu atvinnulífi .
Fólk sem á peninga og er að taka þá út úr lífeyrissparnaði og bankainnistæðum eða hefur meiri tekjur hefur því ekki tækifæri til að festa þetta fé í góðum fjárfestingum í dag .
Þetta grefur undan hagvexti bæði nú og til framtíðar .
" Gjaldeyrishöftin veita enga vörn Hluti vandans eru gjaldeyrishöftin að mati Ragnars en hann segir þau draga verulega úr fjárfestingu .
" Þau draga úr vilja útlendinga og Íslendinga sjálfra til að fjárfesta á Íslandi .
Afnám haftanna kæmi efnahagslífinu á heilbrigðan grundvöll .
Þegar íslensk stjórnvöld eiga í evruviðskiptum við suma á 240 krónur evruna en neyða hins vegar að aðra til að láta þær af hendi fyrir 160 krónur er augljóslega eitthvað mikið að .
Í besta falli er verið að senda misvísandi og fölsk skilaboð um það hvað borgi sig að gera .
Það er verið að halda uppi fölsku gengi krónunnar miðað við stöðu þjóðarbúsins , " segir Ragnar sem telur unnt að losna við höftin á tiltölulega skömmum tíma .
Þá telur hann allar fullyrðingar um að höftin veiti Íslandi einhverja umtalsverða vörn gegn mögulegu hruni eða krísu innan evrusvæðisins vera rangar .
" Eigi slíkur skellur sér stað á evrusvæðinu munum við eins og önnur viðskiptalönd þess svæðis verða fyrir verulegum áföllum hvort sem við höfum gjaldeyrishöft eða ekki .
" Einhliða upptaka einföld og skilvirk lausn Gjaldeyrishöftin bæði hefta erlenda fjárfestingu og veita falska vörn að mati Heiðars Más Guðjónssonar , hagfræðings og fjárfesti .
" Meint vörn af gjaldeyrishöftunum er eins og að stinga höfðinu í sandinn og horfast ekki í augu við það sem er að gerast .
Ef við höldum áfram á þeirri braut vöknum við upp við vondan draum .
" Að mati Heiðars er einfaldasta og skynsamlegasta leiðin fólgin í einhliða upptöku á alþjóðlegum gjaldmiðli .
" Það er til merkur skóli innan hagfræðinnar sem skrifar um það sem kallast erfðasyndin eða e. " Original Sin " og hagfræðingarnir Barry Eichengreen og Ricardo Hausmann hafa leitt ásamt fleirum .
Kenningar þeirra fjalla um skuldsett lönd sem skulda í alþjóðlegri mynt en halda úti sínum eigin þjóðargjaldmiðli .
Þau fara á endanum á hausinn ef þau halda í eigin mynt og eina leiðin út er að taka upp alþjóðlegan gjaldmiðil , " segir Heiðar sem telur áhættuna af því að halda í krónuna vera miklu meiri en að taka upp alþjóðlegan gjaldmiðil .
" Það er vissulega hætta á því að gjaldeyrir fari úr landi en hættan við að afnema höftin og halda krónunni er miklu meiri .
Allir sem eiga krónur en langar í aðra mynt eftir bitra reynslu af krónunni munu skipta henni út fyrir aðra gjaldmiðla .
Þá lækkar krónan og verðtryggðar skuldir og erlendar skuldir hækka í verði .
Borgunarmenn skuldanna verða verri því tekjur þeirra hækka ekki en skuldirnar hækka .
Þá myndast hætta á því að fjármagn streymi úr bankakerfinu sem eru stærstu lánveitendur hagkerfisins .
" Þannig myndast tvenns konar áhlaup að mati Heiðars .
Annars vegar áhlaup á krónuna sem leiðir af sér lækkun og í kjölfarið áhlaup á banka landsins .
Auk þess að hamla fjárfestingu og veita falskt öryggi kostar það íslenska hagkerfið töluvert að halda úti gjaldeyrishöftum .
" Gjaldeyrisvaraforðinn er um þúsund miljarðar og vaxtamunurinn er um 3 prósent .
Það þýðir að við þurfum að greiða 30 milljarða á ári í erlendri mynt til að borga þessa upphæð .
Þó það sé afgangur af vöruskiptum er hallinn af skuldunum svo mikill að til samans er viðskiptahalli .
Þess vegna ágerist skuldavandinn sem ekki er leystur með meiri skuldum .
Leiðin út er að lækka annaðhvort vextina eða minnka greiðslurnar þannig að við ráðum við skuldirnar .
" Vextir á tíu ára skuldabréfum á Íslandi er með sirka 7 prósenta vexti til samans við um 1,5 prósenta vexti á sambærilegum bréfum í pundum , Kanadadollar , dollar og evrum .
" Áhættuálag Íslands umfram Kanada , Bandaríkin , Bretland og Þýskaland er sirka 200 punktar þannig að vextir á Íslandi færu niður í 3,5 prósent bara við það að skipta yfir í alþjóðlega mynt .
Við losnum við gjaldeyrisáhættuna og eftir stendur bara mótaðilaáhætta .
Einhliða upptaka á alþjóðlegri mynt er því raunhæf og hagkvæm lausn á skuldavanda landsins .
