Hljómborðsleikari bresku rokksveitarinnar Deep Purple er allur .
Jonathan Douglas " Jon " Lord er af mörgum talinn einn merkasti tónlistarmaður rokksögunnar en auk þess að leika með Deep Purple lék hann með böndum á borð við Whitesnake og The Artwoods .
Hann lést nú fyrir skemmstu eftir stranga baráttu við krabbamein í brisi .
Lord , sem fæddist árið 1941 í Leicester , spilaði á píanó frá unga aldri .
Þau klassísku verk sem hann lærði sem barn höfðu áhrif á tónsmíðar hans í síðari tíð .
Hann varð einnig fyrir áhrifum blúsara á borð við Bróður Jack McDuff og því tók hann upp á því að spila á Hammond-orgel sem síðar varð hans einkenni .
Lord fluttist frá Leicester til London til að reyna fyrir sér sem leikari en fékk aðeins aukahlutverk og spilaði á píanó á klúbbum til að láta enda ná saman .
Hann vakti fljótt athygli og spilaði meðal annars inn á smell The Kinks , You Really Got Me , árið 1964 .
Lord stofnaði Deep Purple árið 1968 og var eini meðlimur sveitarinnar , fyrir utan trommarann Ian Paice , sem var í henni frá upphafi og þar til Lord lagði upp laupana með sveitinni árið 2002 .
Ekki nóg með það að þeir hafi verið saman í hljómsveit heldur voru eiginkonur þeirra kumpána tvíburasystur .
Lord kom að sköpun margra af frægustu lögum hljómsveitarinnar og má þar nefna Smoke on the Water og Child in Time en hann á heiðurinn af stefinu í síðarnefnda laginu .
Hann var þó iðinn við kolann á öðrum vígstöðvum samhliða Deep Purple .
Hann hélt til að mynda áfram að svala þorsta sínum á klassískri tónlist og árið 1972 gaf hann út einleiksplötuna Gemini Suite .
Hann hélt þar að auki nokkra tónleika þar sem hann spilaði eigin verk .
Lord var mjög virkur í síðari tíð og vann með tónlistarmönnum á borð við Tony Iommi , Jason Newsted , Nicko McBrain og George Harrison .
Undir lokin var hann einnig með klassískt verk fyrir Fílharmóníusveitina í Osló á prjónunum en eins og gefur að skilja þá tóku veikindin sinn toll .
Jon Lord var mjög virtur innan tónlistargeirans og var hann meðal annars gerður að heiðursdoktor við háskólann í heimabæ sínum , Leicester .
Lord lést 71 ára gamall í faðmi fjölskyldu sinnar á sjúkrahúsi í London .
Fjölmargir listamenn hafa vottað honum og starfsferli hans virðingu sína og virðast sammælast um að þarna hafi verið á ferð sannur herramaður og einstakur tónlistarmaður .
Heiðra minningu kappans Það voru ófáir listamennirnir sem vottuðu hljómborðsleikaranum virðingu sína eftir andlát hans .
Sú veraldarvefjarvæðing sem hefur átt sér stað letur þá þó eflaust enda auðveldara í dag að fá athygli fjölmiðla með því að setja inn færslu , til að mynda á Twitter , en að semja lag til heiðurs látnum félaga .
Meðlimir The Kinks birtu færslu þar sem þeir báðu Lord um að hvíla í friði og taka það jafnframt fram að hann hefði spilað með þeim í lagi þeirra , You Really Got Me .
Fyrrverandi meðlimur Guns N ' Roses hafði sitt að segja um tónskáldið .
" Sorglegur dagur fyrir rokkheiminn .
Jon Lord hefur látið lífið .
Hann var einn veigamesti aðili þungarokksins .
Einstakur maður .
Hvíldu í friði , " segir gítarleikarinn geðþekki , Slash .
Leikarinn Ewan McGregor tjáði sig einnig um andlátið .
" Jon spilaði með stórvini mínum Tony Ashton .
Þeir munu rokka saman á efri hæðinni núna , " sagði Skotinn .
Fleiri listamenn á borð við Dee Snider , Richard Jones , Jamie Cullum og Tom Morello hafa vottað honum virðingu sína auk þess sem meðlimir Iron Maiden tilkynntu það í gegnum Twitter að fráfall hljómborðsleikarans hefði fyllt þá af sorg .
Jarðbundnasta og einlægasta yfirlýsingin kom þó frá fjölskyldu hans .
" Jon fer úr myrkri yfir í birtu .
" Frumkvöðlar Deep Purple er brautryðjendasveit á sviði þungarokks .
Hljómsveitin , sem stofnuð var árið 1968 í Hertford á Englandi , hefur selt yfir 100 milljón plötur um allan heim .
Sveitin hefur gengið í gegnum miklar breytingar frá stofnun hennar en alls hafa 14 tónlistarmenn spilað undir formerkjum þeirra djúpfjólubláu .
Deep Purple er enn að í dag og hefur að undanförnu ferðast um heiminn og haldið tónleika .
Ian Paice er eini upprunalegi hljómsveitarmeðlimurinn sem er eftir .
