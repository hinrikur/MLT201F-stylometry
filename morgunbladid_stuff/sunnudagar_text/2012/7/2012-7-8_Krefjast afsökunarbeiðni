Við gerum engan greinarmun á því hvort það eru Bandaríkin eða Kína sem brjóta mannréttindi .
Það er hinsvegar staðreynd að mannréttindabrot eiga sér stað af hálfu bandarískra stjórnvalda , eins og er því miður hjá fleiri ríkjum .
Við tökum bara þau mál sem koma upp á borð hjá okkur og einblínum á grófustu brotin , " segir Sigurlaug Soffía Friðþjófsdóttir , starfsmaður Íslandsdeildar Amnesty International , en félagið berst um þessar mundir fyrir máli Mahers Arar .
Arar er kanadískur ríkisborgari sem flúði þangað ásamt foreldrum sínum þegar hann var 17 ára .
Arar er með gráðu í tölvuverkfræði frá McGill-háskólanum í Montreal og hann og kona hans , Monia Mazigh , eiga saman tvö börn .
Í september árið 2002 var Arar á leið heim til Kanada eftir fjölskylduferð til Túnis þegar hann var handtekinn á JFK flugvellinum í New York .
Honum var haldið án kæru í Bandaríkjunum í tvær vikur án þess að fá aðgang að lögfræðingi eins og hann átti rétt á .
Eftir tveggja vikna yfirheyrslur þar í landi var hann sendur úr landi með leyniflugi , ekki til Kanada þar sem fjölskyldan beið hans , heldur til Sýrlands .
Arar , sem er af sýrlenskum uppruna , var þar stungið í lítinn fangaklefa sem staðsettur var neðanjarðar .
Hann mátti sæta pyntingum í heilt ár í Sýrlandi án þess að réttað væri yfir honum .
" Það kemur talsvert mikið af málum sem tengjast stríðinu gegn hryðjuverkum inn á borð Amnesty International .
George W. Bush og hans stjórn var á mjög gráu svæði hvað varðaði pyntingar og mörg mál eru þar enn óleyst , " segir Sigurlaug .
Að lokum var Maher leystur úr varðhaldi án ákæru eða dóms og leyft að snúa aftur til heimalands síns , Kanada .
Sýrlensk yfirvöld hafa viðurkennt að Arar sé fullkomlega saklaus og kanadísk yfirvöld hafa beðið hann formlega afsökunar og hreinsað hann af öllum ásökunum en yfirvöld þar í landi létu bandarísk stjórnvöld hafa gögn um þegn sinn .
Bandarísk stjórnvöld hafa þó ekki séð sóma sinn í því að biðja Arar afsökunar né veita honum skaðabætur þrátt fyrir skyldur sínar þar um en alþjóðleg lög sem varða pyntingar segja að slíkt skuli gera ef upp koma aðstæður líkt og þessar .
Sigurlaug hvetur íslensk stjórnvöld til að leggja mannréttindum lið en segir þó að áherslur Amnesty International varði aðallega almenning en ekki stjórnvöld .
" Við sem samtök fordæmum allt sem heitir pyntingar .
Það hefur verið okkar aðferð að þegar íslensk stjórnvöld eru í aðstöðu til að geta haft áhrif , þá höfum við sent þeim bréf og hvatt þau til að gera það .
Til dæmis eru Sameinuðu þjóðirnar með fund núna í gangi varðandi vopnaviðskiptasamninga og við hvöttum íslensk stjórnvöld til að fara út á fundinn og leggja sitt af mörkum , " segir Sigurlaug .
" Við erum hinsvegar ekki að berjast sérstaklega fyrir því að íslensk stjórnvöld komi með yfirlýsingu varðandi Arar .
Við höfum verið að safna undirskriftum frá einstaklingum og við leggjum aðallega upp með það .
Fólk getur farið inn á netsíðuna netakall.is og hvatt bandarísk stjórnvöld til að biðjast afsökunar .
Það er náttúrlega öllum frjálst að skrifa undir , hvort sem menn eru þingmenn eða smiðir , " segir hún að lokum .
Íslandsdeild Amnesty International berst fyrir Maher Arar " Þetta er ein af þremur aðgerðum sem við stöndum fyrir þessa stundina .
Tilgangurinn er sá að þrýsta á Barack Obama og bandaríska þingið að veita Maher Arar opinbera afsökunarbeiðni og skaðabætur samkvæmt skyldum sínum þar að lútandi en alþjóðlegir samningar gegn pyntingum kveða á um að svo sé gert , " segir Sigurlaug S. Friðþjófsdóttir , starfsmaður Amnesty International á Íslandi .
" Kanadísk yfirvöld hafa stigið fram og beðið hann afsökunar á sínum þætti í málinu .
Bandarísk stjórnvöld hafa algjörlega látið það undir höfuð leggjast , " bætir hún við .
" Undirskriftin verður í svona skutluformi .
Fólk skrifar undir og býr svo til skutlu úr bréfinu .
Það er vísun í þetta leyniflug sem hann var sendur með til Sýrlands þar sem hann var pyntaður .
Obama kemur því til með að fá þúsundir skutlna í bréfi til sín , " segir Sigurlaug að lokum .
Hægt er að skrifa undir á netsíðunni netakall.is .
Pyntingar á Austurvelli Íslandsdeild Amnesty International hélt sýningu á Austurvelli fyrir skemmstu .
Þar voru pyntingaraðferðir , sem m.a. hafa verið notaðar af bandarískum yfirvöldum , kynntar áhugasömum .
Settar voru upp þrjár stöðvar og vegfarendum bauðst að láta pynta sig .
Að sögn fulltrúa Amnesty á Íslandi vakti sýningin mikla athygli , sérstaklega hjá ungu kynslóðinni .
