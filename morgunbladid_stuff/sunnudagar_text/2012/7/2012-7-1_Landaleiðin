Það líður að framhjágöngunni í fótspor Þórbergs Þórðarsonar , sem skáldið lýsti með kostulegum hætti í skáldverkinu Íslenskum aðli .
Baldur Sigurðsson sagði frá fyrirhugaðri ferð í Lesbók Sunndagsmoggans 10. júní og ritaði umsjónarmanni bréf í kjölfarið : " Þakka þér fyrir góðan umbúnað greinar minnar um framhjágönguna .
Ég ætlaði alltaf að þakka þér fyrir en það hefur einhvern veginn rekist undan .
Þið Moggamenn eigið góða prófarkalesara sem koma auga á hverja misfellu , langoftast auðvitað með réttu en stundum er leiðrétt eitthvað sem höfundur hefur skrifað gáleysislega með vilja .
Þannig var það í þessari grein að ég hafði sett millifyrirsögn sem greinilega misskildist : " Landaleiðir og heiðarvegir " þar sem sagt var frá Trékyllisheiðinni .
Þetta var eðlilega leiðrétt í " Landleiðir " því prófarkalesari gat ekki vitað að leiðin yfir Trékyllisheiði var á árum verksmiðjunnar í Djúpuvík kölluð " Landaleiðin " – af sérstökum ástæðum .
Um þetta stóð ekkert í greininni annað en þessi fyrirsögn sem var auðvitað óskiljanleg öðrum en þeim sem til þekktu .
" Kveðja Baldurs á sér nokkra forsögu sem vert er að geta um .
Þegar verksmiðjan í Djúpuvík var byggð , var töluverð eftirspurnin eftir brennivíni , enda tugir ungra manna saman komnir sem stundum vildu gera sér dagamun .
Bóndinn á Bólstað , Steingrímsfjarðarmegin , bruggaði á þeim tíma og menn voru sendir yfir heiðina að sækja landa .
Þess vegna var talað um Landaleiðina .
Nú er Bólstaður kominn í eyði en Guðbrandur Sverrisson á Bassastöðum , fréttaritari Morgunblaðsins , heyjar á túnunum .
Baldur og kona hans Eva Benediktsdóttir , sem verða leiðsögumenn í framhjágöngunni , gengu fyrst yfir heiðina sumarið 2009 og komu niður að Bólstað .
Þá var Brandur þar að heyja .
Hann stökk niður af dráttarvélinni til að rabba við þetta farandfólk og það fyrsta sem hann spurði var : " Nú , voruð þið að koma Landaleiðina ? " Í framhaldi af því skýrði hann út fyrir Baldri og Evu , að það sem helst hefði háð bóndanum á Bólstað í sínum búskap , var að hann vantaði alltaf gler .
Framhjágangan hefst í Norðurfirði 1. ágúst næstkomandi á vegum Ferðafélags Íslands og stendur til 12. ágúst .
Henni lýkur á Hverfisgötu 50 .
" Þar hitti Þórbergur vini sína og fékk mat og kaffi árið 1912 áður en hann hélt til síns heima á Skólavörðustígnum , " segir Baldur .
Pétur Blöndal pebl@mbl.is 