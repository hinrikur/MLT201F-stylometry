Það er eiginlega allt of skemmtilegt að kaupa sér skó .
Það er jú aðalástæðan fyrir því að maður á einhver 20 pör eða svo í hillum , skúffum og skápum .
Vissulega reynir maður að réttlæta fyrir sér kaupin á einhvern hátt .
Eitt par passar fullkomlega við svarta kjólinn , annað er svo þægilegt í vinnuna og sparihælaskórnir láta manni finnast maður extra fínn við sérstök tilefni .
Það er reyndar viss list að kunna að henda þeim pörum sem gengið hafa sinn veg og geta ekki meira .
Á móti einu nýju pari er ágætt að reyna að henda öðru á móti .
Jafnvel tveimur ef um er að ræða ódýra skó sem áttu bara að endast út sumarið .
Skóútsölur eru sérstaklega erfiðar fyrir þá sem finnst gaman að kaupa sér skó .
Sumarútsölurnar eru nú hafnar í París og eins og sjá má á myndinni hér til hliðar var afslátturinn ágætlega veglegur .
Hafa einhverjar Parísardömur örugglega átt erfitt með sig í þessari verslun og farið heim með eitt par eða tvö af útsölunni .
