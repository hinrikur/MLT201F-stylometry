Svonefndur langlisti vegna Booker-verðlaunanna var kynntur í vikunni , en af þeim lista verður síðan valið á stuttlista sem kynntur verður síðsumars og svo loks ein bók sem hlýtur verðlaunin eftirsóttu .
Að þessu sinni eru tilraunakenndar bókmenntir áberandi , en nokkrar deilur spruttu af því er síðustu verðlaun voru veitt að dómnefnd þeirra hefði lagt áherslu á læsileika bókanna sem tilnefndar voru , þ.e. að fólk væri líklegt til að lesa þær en ekki bara kaupa .
Flestir virðast sáttir með tilnefningarnar að þessu sinni þó sumir af helstu rithöfundum seinni ára , til að mynda Martin Amis , John Banville , Pat Barker , Rose Tremain , Ian McEwan og Zadie Smith hafi ekki náð á listann þó þau hafi öll sent frá sér bækur á árinu .
Þar sakna menn sérstaklega væntanlegrar bókar Zadie Smith , NW , sem þykir afbragð .
Á listanum eru höfundar sem hafa áður verið tilnefndir til verðlaunana og jafnvel hlotið þau .
Þannig er Bring up the Bodies á listanum en hún er framhald bókarinnar Wolf Hall eftir Hilary Mantel sem fékk verðlaunin 2009 .
The Yips eftir Nicola Barker er einnig tilnefnd , en Darkmans eftir Barker komst á stuttlistann 2008 .
André Brink hefur líka komist á stuttlistann og það tvívegis og á nú á langlistanum bókina Philida , en hann hefur ekki sent frá sér í bók í áratug .
Michael Frayn hefur einu sinni komist á stuttlistann , 1999 með bókina Headlong , en nú er gamansagan Skios tilnefnd .
Aðrar bækur á listanum eru The Teleportation Accident eftir Ned Beauman , The Garden of Evening Mists eftir Tan Twan Eng , The Unlikely Pilgrimage of Harold Fry eftir Rachel Joyce , sem kom einmitt út á íslensku fyrir viku eða svo undir heitinu Hin ótrúlega pílagrímsganga Harolds Fry , smásagnasafnið Swimming Home eftir Deborah Levy , The Lighthouse eftir Alison Moore , Umbrella eftir Will Self , Narcopolis eftir Jeet Thayil og Communion Town eftir Sam Thompson .
Þess má geta að þrjár bókanna , Philida , The Lighthouse og Umbrella eru ekki komnar út .
Fjórar bókanna eru fyrstu bækur höfunda og þrír útgefendanna eru smáfyrirtæki .
Sjö höfundanna eru karlar og fimm konur , níu breskir , einn indverji , einn suður-afrískur og einn höfundanna er frá Malasíu .
Michael Frayn er elstur , 78 ára gamall , en yngstur er Ned Beauman , 27 ára .
Stuttlisti verðlaunanna verður kynntur 11. september og verðlaunahafinn svo 16. október .
Bretar veðja um flest og þar á meðal Booker-verðlaunin .
Veðmagnarinn William Hill telur Hilary Mantel líklegastan sigurvegara , líkurnar 3/1 , en Will Self kemur næstur með líkurnar 5/1 .
