Dómstóll í Chaoyang-héraði í Peking vísaði á föstudag áfrýjun lista- og andófsmannsins Ai Weiwei frá en hann var á liðnu ári sektaður um andvirði 300 milljóna króna fyrir undandrátt frá skatti .
Lögregla kom í veg fyrir að Ai væri viðstaddur dómsuppkvaðninguna .
Ai hefur undanfarin ár verið kínverskum stjórnvöldum óþægur ljár í þúfu og bæði hann og stuðningsmenn hans hafa ætíð haldið því fram að sektin sé af pólitískum rótum sprottin .
Um þriggja mánaða skeið á liðnu ári var Ai í haldi lögreglu í Peking án þess að vera birt ákæra .
Þegar honum var sleppt hristu stjórnvöld sektina fram úr erminni .
Sjálfur brást Ai við niðurstöðu dómsins á Twitter-síðu sinni og sagði meðal annars : " Við munum halda áfram að áfrýja þangað til við höfum engu að tapa .
" Lögmaður andófsmannsins , Pu Zhiqiang , sagði niðurstöðuna út í hött og Ai bætti við að kínverska dómskerfið í heild ráfaði í villu .
Ai krefst þess að sektin verði felld niður á tveimur forsendum , annars vegar sé hún úr lausu lofti gripin og hins vegar vegna þess að réttri forskrift hafi ekki verið fylgt í málatilbúnaðinum .
Í ljósi fortíðar Ais þótti það á sínum tíma sæta tíðindum að dómstóllinn í Chaoyang skyldi yfir höfuð vera reiðubúinn að fjalla um málið .
Nú þykir stuðningsmönnum hans einsýnt að það hafi verið gert til að skorða hann ennfrekar uppi við vegginn .
Ai kvartaði jafnframt undan því á Twitter að hann mætti ekki vera viðstaddur uppkvaðningu dómsins .
" Ég má ekki mæta fyrir dómi , hverju tekur þetta land upp á næst ? " Kínversk stjórnvöld hafa ítrekað fjárkröfu á hendur fyrirtæki sem Ai hefur starfað fyrir sem hönnuður , Fake Cultural Development .
Eiginkona hans er í forsvari fyrir fyrirtækið .
Ai Weiwei er 55 ára gamall .
Hann er sonur eins dáðasta skálds Kínverja , Ai Qing , og hefur verið í hópi aðsópsmestu nýlistamanna þjóðarinnar undanfarna tvo áratugi .
Ai er líklega þekktastur fyrir verk sitt " fuglahreiðrið " á ólympíuleikvanginum í Peking fyrir fjórum árum .
Síðan féll hann í ónáð fyrir að halla orði á stjórnvöld vegna Ólympíuleikanna og viðbragða vegna jarðskjálftanna í Sichuan sama ár .
Bannað að yfirgefa Peking Fyrir hálfu öðru ári var Ai Weiwei bannað að yfirgefa Peking ásamt nokkrum öðrum listamönnum .
Í kjölfarið var vinnustofa hans rifin en stjórnvöld héldu því fram að hann hefði aldrei fengið tilskilin leyfi fyrir byggingunni .
Ai brást við þessu með því að koma upp fjórum myndavélum á heimili sínu svo hægt væri að fylgjast með honum á vefnum .
Með þeim hætti og í gegnum Twitter hefur hann komið hugmyndum sínum og sjónarmiðum á framfæri , ekki aðeins við Kínverja , heldur heiminn allan .
Seint á síðasta ári sýndi Louisiana-listasafnið í Danmörku skúlptúra og myndbandsverk eftir Ai .
Flykktust Danir á sýningu Ais sem var í röð sýninga á samtímalist þar á bæ .
Í skúlptúrgarðinum var stór skúlptúr Ais , Ljósabrunnur , sem vísar í frægan turnskúlptúr Vladimirs Tatlins sem aldrei hefur verið reistur , og inni var stór skúlptúr úr reiðhjólum og annar úr kínverskum trjám , sem höfðu verið bútuð sundur en listamaðurinn skrúfað aftur saman .
Lousiana festi kaup á því mikla verki .
Ai Weiwei var á liðnu ári valinn áhrifamesti listamaðurinn í heiminum af tímaritinu ArtReview , fyrir listsköpun sína og pólitískt andóf í heimalandinu .
