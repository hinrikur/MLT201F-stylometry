Hálfrar aldar gömul ljósmynd á forsíðu Sunnudagsmoggans um liðna helgi vakti athygli .
Hún var ein margra úr fórum þýska ljósmyndarans og kvikmyndagerðarmannsins Hermanns Schlenkers , sem hann færði Ljósmyndasafni Reykjavíkur að gjöf .
Á myndinni var einbeittur veiðimaður girtur lundum sem hann hafði háfað .
Gaman var að heyra um manninn á fésbókinni eftir að blaðið kom út .
" Forsíða Sunnudags Moggans kom skemmtilega á óvart þessa helgina en þar birtist mynd af pabba , þá 18 ára gömlum , sem tekin var af honum við lundaveiðar í Elliðaey árið 1959 , " skrifaði Harpa Guðjónsdóttir og bætti við : " Ég verð að segja að ég á svalasta og flottasta pabba í heimi : ) Elska þennan mann .
" Og víst er pabbinn Guðjón Guðlaugsson á forsíðumyndinni , fæddur árið 1940 , og hann er líka á minni ljósmynd inni í blaðinu .
Sú mynd birtist áður í bók Schlenkers , Fuglar .
" Ég var eini maðurinn í þeirri bók , " segir Guðjón hlæjandi þegar næst tal af honum .
" Þessar myndir eru þannig til komnar að Schlenker kom til okkar út í Elliðaey í eina eða tvær vikur .
Ég er fæddur og uppalinn úti í Eyjum og fór þangað fyrst níu ára gamall .
Þarna var ég 18 ára og fyrir utan einn föðurbróður minn sem var þarna úti , þá var ég sá eini sem gat talað við hann og notaði bara mína skólaensku .
" Schlenker fylgdi honum eins og skuggi um eyjuna .
" Ég gjörþekkti hana og sagði honum til .
Hann var fyrst og fremst að taka fuglamyndir , en þegar hann var búinn að því , þá kom hann til mín þar sem ég var að veiða .
Það er gaman að sjá þessar myndir – ég á þær heima .
Og það hefur verið mikið um hringingar og spjall út af myndinni .
Það voru svo margir sem þekktu mig .
Ekki spillti fyrir að ég var í Vestmannaeyjum í árgangspartíi með konunni minni .
Fjöldinn allur mönnum kom til mín og það stoppaði varla síminn .
Þannig að heimurinn er ekki stór , nei , nei , nei .
" Pétur Blöndal pebl@mbl.is 