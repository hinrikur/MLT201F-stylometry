Það er fátt skemmtilegra en að enduruppgötva barnið í sjálfum sér og er Lególand tilvalið til þess .
Það verður enginn svekktur af því að eyða degi í Legoland Discovery Center í Berlín .
Það var gaman að fara með fjölskylduna þangað og allir skemmtu sér vel .
Þetta er mjög vel hannaður og skemmtilegur staður þar sem allt er innifalið eftir að þú ert búinn að borga þig inn .
Þarna eru tvö tæki , þar af ein lest , " míníland " sem samanstendur af merkum byggingum í Berlín úr legókubbum , 4D-bíó , Sjóræningjaskipasvæði , kubbasvæði ýmiss konar , kaffihús , nuddstólar fyrir fullorðna , leiksvæði , kennslusvæði og herbergi þar sem sýnt er hvernig legókubbar verða til .
Þarna er ekki allt upp talið því líka er búið að setja upp glænýtt Ninjago-svæði , þar sem hægt er að búa til sína eigin kalla og láta þá berjast sín á milli á sérstökum borðum .
Síðast en ekki síst er þarna svæði tileinkað kappakstursbílum .
Það virkar þannig að fólk sest niður og byggir sína eigin kappakstursbíla og lætur þá keppa sín á milli ( með tímatöku ) eða fara í sérstaka stökkbraut .
Þetta er ekki síður skemmtilegt fyrir fullorðna en börnin og líka lærdómsríkt því ef bílinn er ekki nógu vel gerður þolir hann hreinlega ekki stökkið og fer í sundur .
Þá þarf bara að byrja upp á nýtt .
Inga Rún Sigurðardóttir ingarun@mbl.is 