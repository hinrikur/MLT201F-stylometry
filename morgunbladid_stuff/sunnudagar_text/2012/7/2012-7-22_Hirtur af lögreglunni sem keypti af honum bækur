Farandsala er nær aflögð á Íslandi .
Hún átti sinn blómatíma á níunda og tíunda áratug síðustu aldar .
Algengt var að dyrabjöllu væri hringt og fyrir framan húsráðendur stóð manneskja tilbúin að planta þeirri hugmynd í kollinn á fólkinu að það gæti ekki verið án einhverrar vöru .
Guðmundur Haukur Ólafsson starfar í dag sem sölustjóri hjá bókaforlaginu Bjarti en vann við farandbóksölu í um 26 ár , frá 1979 til 2005 .
Guðmundur deilir nokkrum reynslusögum sínum frá þessum tíma .
Viðar Guðjónsson vidar@mbl.is Ég rak bókhaldsstofu en mig vantaði pening þar sem ég var að byggja hús , " segir Guðmundur Haukur Ólafsson um tildrög þess að hann lagði fyrir sig farandbóksölu í aldarfjórðung .
" Ég heyrði af einhverjum köllum sem gengu í hús og seldu bækur .
Mér fannst það forvitnilegt og hringdi í Bæring Ólafsson vin minn .
Við fórum í Mál og menningu og fyrr en varði stóðum við úti á götu með fullar hendur af bókum og vissum ekkert hvað við áttum af okkur að gera , " segir Guðmundur og hlær sínum einkennandi skellihlátri .
Það má vel sjá á Guðmundi að hann er sölumaður af guðs náð .
Hressilegt viðmótið og lipurt tungutak gefa það til kynna .
Hann hóf að selja bækur í farandsölu árið 1979 , 23 ára að aldrii , og vann að því nær sleitulaust til ársins 2005 .
Þegar þessu tímabili lauk hafi hann farið á nær hvert heimili á Íslandi og að minnsta kosti fimm hringi umhverfis landið í söluferðum .
" Við byrjuðum í Garðabæ og vissum ekkert hvað við áttum að gera .
Fyrstu vikurnar seldum við sama og ekki neitt .
Svo kom þetta smám saman þegar maður náði tökum á tækninni .
Hún skiptir öllu .
Til að mynda á maður aldrei að standa beint á móti fólki .
Það er ógnandi .
Sjálfur hafði ég það þannig að ég hallaði mér að dyragættinni og horfði út á götu .
Svo þegar fólk opnaði dyrnar sneri ég mér við og sagði mjúkri og vinalegri röddu : " Góða kvöldið .
" Svo var afskaplega mikilvægt að bjóða bara eitt í einu .
Ef fólk hefur of mikið val þá fallast því hendur og það getur ekki ákveðið sig .
Of mikið val held ég að rugli fólk almennt .
Manni lærðist þetta smám saman og eftir að hafa fínpússað smáu atriðin small allt saman , " segir Guðmundur .
Góðkunningjar lögreglunnar Það fór loks að ganga vel þegar Guðmundur og Bæring félagi hans fóru út á land .
Fyrsta ferðin var farin austur og hófst söluferðin á ónefndum stað .
" Í bænum var bóksali sem var ekki par hrifinn af komu okkar .
Við gengum hús úr húsi og ef við náðum að selja eitthvað , þá óð hann inn í húsið og húðskammaði heimilisfólkið fyrir að kaupa af okkur .
Við stóðum kannski með samning í höndunum og heyrðum allt í einu einhvern koma askvaðandi inn og minna fólk að það væri bókabúð á staðnum .
Sumir hættu við , aðrir ekki .
En svo endaði þetta með því að hann kærði okkur til sýslumanns .
Við vorum litlir bógar á þeim tíma , 23 ára gamlir , og eðlilega fór um mann að þurfa að fara í skýrslutöku til lögreglunnar .
En svo var okkur sleppt og við héldum áfram að selja en færðum okkur í næsta þorp .
Svo gerðist þetta aftur og aftur ár eftir ár .
Alltaf voru bóksalarnir óánægðir með veru okkar á staðnum .
En smám saman lærðist okkur að gefa ekkert eftir í samskiptum við lögguna enda var aldrei dæmt í málum okkar .
Og við fengum aldrei botn í það hvers vegna þetta væri ólöglegt .
Á endanum réðum við okkur lögfræðing .
Eitt árið komum við til Neskaupstaðar , vorum teknir af löggunni og heimtuðum að málið yrði leitt til lykta .
Við vorum leiddir fyrir bæjarfógeta , sem var í símasambandi við sýslumanninn á Eskifirði .
Sýslumaðurinn á Eskifirði var svo aftur í símasambandi við dómsmálaráðuneytið í Reykjavík .
Niðurstaðan barst um svipað leyti og bæjarfógetinn var að skrifa undir samning um bókakaup .
Hún var sótt í Jónsbók og var sú að okkur væri leyfilegt að fara inn á viðskiptasvæði annarra ef við afhentum ekki vöruna um leið .
Við vorum spurðir að því hvort við afhentum bækurnar .
Við neituðum því náttúrlega , en fyrir utan svignaði bíllinn undan bókum sem auðvitað voru ætlaðar til afhendingar , " segir Guðmundur og hlær innilega .
Lögreglan lánaði fangaklefa Lögreglumenn um allt land höfðu afskipti af starfsemi Guðmundar og félaga hans og ber hann þeim mjög vel söguna .
" Við vorum orðnir góðkunningjar lögreglunnar því hún var alltaf að hirða okkur , " segir hann .
" Svo voru þeir meðal okkar dyggustu kaupenda .
Stundum hjálpaði hún okkur meira að segja .
Einu sinni sem oftar vorum við teknir á Akureyri .
Bíllinn okkar var bilaður og við gátum ekki læst honum , sem er slæmt þegar hann er fullur af bókum .
Lögreglumennirnir voru forvitnir um okkur og komust fljótlega að því að við værum með ólæstan bíl .
Þeir sáu aumur á okkur og buðu okkur fangaklefa undir bækurnar .
Við vorum náttúrlega hæstánægðir með það .
Í þessari sömu ferð tókum við leigubíl og vorum að fara upp á lögreglustöð til að sækja bækurnar .
Leigubílstjórinn spurði hvaða erindi við ættum þangað og við lugum því að við værum hluti af óeinkennisklæddum hópi skattalögreglumanna .
Þetta var bara góðlátlegt grín og svo pældum við ekkert frekar í því .
Næst þegar við fórum á lögreglustöðina heyrðum við af því að bærinn væri á öðrum endanum þar sem kominn væri hópur skattalögreglumanna sem væru að undirbúa innrás í fyrirtækin á svæðinu .
Lögreglumennirnir hlógu að þessu og skildu ekkert í því hvers vegna þessi orðrómur hefði kviknað .
Við þögðum náttúrlega þunnu hljóði .
" 4.300 neitanir Guðmundur starfaði við bóksölu í dyragættum í sex ár áður en hann tók sér tveggja ára hlé .
" Við vorum komnir með útgerð þar sem við fengum fólk til þess að fara um allt land að selja .
Svo varð erfiðara og erfiðara að fá fólk til að selja bækur þannig að við byrjuðum bara aftur sjálfir .
Við fórum ekki bara á sumrin heldur stóðum við allt árið í þessu .
stundum í veðrum þar sem varla var hundi út sigandi .
Það gat verið gott fyrir söluna , en svo vissum við líka að það mátti aldrei slaka á .
Um leið og það gerðist var ferðin ónýt .
Maður varð að vera að á hverju einasta kvöldi frá hálf sex til tíu .
Þegar við vorum með nýtt fólk þá vissum við að best var að henda því bara út og segja : " Þetta er hverfið þitt .
" Svo keyrðum við í burtu .
Annars var hætta á því að það gæfist upp , " segir Guðmundur hlæjandi .
" Erfiðast var að kenna fólki að taka ekki allar neitanirnar nærri sér .
Einu sinni fórum við á Snæfellsnes fjögur saman og ég ákvað að telja að gamni mínu hversu oft við fengjum nei .
Þegar túrnum var lokið höfum við fengið um 4.300 nei .
Engu að síður seldum við fyrir átta milljónir sem voru miklir peningar á þeim tíma .
Þolinmæðin er höfuðdyggðin í þessum bransa .
Maður gekk kannski á milli húsa frá hálf sex til níu og seldi ekki neitt .
En maður vissi það að ef maður héldi áfram , hugsaði um að vera hress og kurteis , þá myndi maður uppskera laun erfiðisins .
Það reyndist oft erfitt að svara ekki fullum hálsi .
Oft fékk maður dyrnar í andlitið .
Aðrir bölvuðu manni í sand og ösku .
" Í öllum veðrum Þar sem Guðmundur og Bæring ferðuðust í öllum veðrum mátti oft litlu muna að illa færi .
" Eitt sinn vorum við á ferð um Fagradal á milli Reyðarfjarðar og Egilsstaða , " segir hann .
" Það gerði kolklikkað veður .
Við sáum ekki einu sinni á milli stika .
Ég fór út úr bílnum og gekk á undan bílnum .
Bæring keyrði í humátt á eftir .
Svo gekk þetta eitthvað hægt og ég fór inn í bílinn aftur .
Við keyrðum í smástund þegar við áttuðum okkur á því að við vissum ekkert í hvaða átt við vorum að fara .
Þá ákváðum við að stoppa .
Við biðum í bílnum í hálftíma og svo létti til .
Þá sáum við að við vorum ekki lengur á veginum heldur komnir útaf .
Um fimm metrum framar var fjallsbrún og þverhnípt niður ! Svo lentum við oft í einhverju veseni , það sprakk kannski og ekki var hægt að skipta um dekk og einu sinni bilaði bíllinn bilaði í brjáluðu veðri uppi á Möðrudalsöræfum .
Fólk skildi ekki hvernig við nenntum að standa í þessu .
Bæði fjölskylda og vinir spurðu mig oft hvers vegna ég fengi mér ekki bara almennilega vinnu í stað þess að standa í þessu veseni .
Sérstaklega fékk maður að heyra það frá sjómönnum sem spurðu af hverju maður væri ekki bara á sjónum .
Ég sagði náttúrlega að ég gerði þetta af því ég hefði svo mikið upp úr krafsinu .
Þetta voru allt að þreföld mánaðarlaun fyrir 2-3 vikna túr .
Stundum meira .
" Greip til haglabyssunnar Guðmundur lenti í ýmsum ævintýrum á söluárum sínum .
, , Einu sinni var ég á Akureyri .
Til dyra kom kona og ég byrjaði á sölurullunni .
Hún sagði alltaf nei en ég hélt áfram því ég taldi mig eygja vonarglætu .
Svo heyrði ég voðaleg læti fyrir innan dyrnar .
Stóll féll og stuttu síðar kom maður askvaðandi í áttina til mín .
Ég sá hann koma en bjóst ekki við neinu .
Áður en ég vissi af hljóp hann að mér , tók mig hálstaki , skellti mér upp við vegg og sagði : " Heyrir þú ekki hvað konan segir ! Ég sagði við hann kæfðri röddu : Nei þýðir ekki alltaf nei ! " segir Guðmundur og skellihlær .
" Öðru sinni var ég í Hafnarfirði .
Til dyranna kom ungur maður og ég byrjaði á sölurullunni .
Ég fékk engin viðbrögð .
Ég lét það ekki á mig fá heldur hélt áfram .
Hann horfði á mig hljóður um stund en sagði svo : " Bíddu augnablik .
" Svo gekk hann inn og kom út aftur með haglabyssu sem hann miðaði í andlitið á mér .
Hann öskraði : " Ef þú drullar þér ekki héðan strax ! " Þá þegar var ég hlaupinn niður um fjórar hæðir , " Guðmundur rekur upp roknahlátur .
" Svo hringdi ég á lögregluna sem handtók manninn .
" Góð tíðindi holdi klædd Fyrstu árin tók fólk vel á móti Guðmundi .
Margsinnis var honum boðið í mat og margir voru forvitnir um starf hans .
, , Eitt sinnið vorum við á Skagaströnd .
Það var laugardagskvöld og við seldum og seldum bækur fram á nótt .
Í lok kvölds var bíllinn tæmdur .
Við sváfum á hóteli yfir nóttina og daginn eftir ætluðum við að yfirgefa bæinn .
Við vorum komnir spölkorn út fyrir bæjarmörkin þegar bíll kom aftan að okkur með blikkandi ljósin og gerði allt til þess að ná athygli okkar .
Við stoppuðum .
Hann kom til okkar móður og másandi og sagði : " Eru þið með Laxness í bílnum ? " Svona var þetta .
Stundum seldum við í nánast hverju einasta húsi .
Eitt sinn var Guðmundur staddur á veitingastað á Ísafirði .
" Þar var bæjarstjórnin samankomin við einhvers konar hátíðarhöld .
Þegar ég gekk inn þá stóð upp maður og kallaði upp yfir sig : " Nei , Guðmundur , sæll og blessaður ! " Svo hljóp hann til mín og faðmaði mig innilega .
Því næst kom konan hans til mín og faðmaði mig .
Svo gekk hann með mig að borði bæjarstjórnarinnar og kynnti mig og sagði : " Þetta er hann Guðmundur sem ég var búinn að segja ykkur frá .
" Fólkið við borðið mundi ekki alveg hvað hann var að fara og þá sagði hann söguna af því hvernig hann kynntist mér : " Þegar við bjuggum í Reykjavík þá kom þessi maður .
Hann borðaði með okkur grjónagraut og slátur .
Svo keyptum við af honum bækur .
Stuttu síðar bauðst mér starf .
Ári síðar kom Guðmundur að selja bækur og það var eins og við manninn mælt .
Stuttu síðar bauðst mér starf hér fyrir vestan .
Tveimur árum síðar kom Guðmundur aftur og bankaði upp á Hnífsdal þar sem ég bjó .
Við buðum honum inn að borða .
Daginn eftir var mér boðin framkvæmdastjórastaða í fyrirtækinu mínu .
Svo í fjórða skiptið sem Guðmundur kom í heimsókn .
Þá varð konan ólétt tveimur vikum síðar .
Hann Guðmundur er sannkallaður lukkugripur ! " Við höfum hist margoft síðan og ég fæ ávallt hjá honum góðar viðtökur .
" Sofnaði í kynningu Guðmundur lumar á mörgum fleiri sögum .
Sumar þeirrra ekki prenthæfar .
Hann segir þó tvær að lokum .
Önnur er af honum sjálfum en hin af ónefndum vini hans sem var með honum í farandsölunni .
" Eitt sinn var mér boðið inn af eldri hjónum .
Ég settist í sófa sem þau eiga og sökk djúpt í mjúkan stólinn .
Þetta var á laugardagseftirmiðdegi .
Ég var orðinn lúinn og mér leið vel í sófanum .
Næst þegar ég vissi af mér þá var ég að vakna og í það minnsta tveir klukkutímar höfðu liðið .
Búið var að breiða yfir mig teppi og þar sem fólkið kunni ekki við að vekja mig lá ég þarna í tvo tíma .
Þú getur rétt ímyndað þér hvernig er að fá sölumann í heimsókn sem sofnar bara í sófanum ! " segir Guðmundur .
, , Hin sagan er af manni sem vann með mér um hríð .
Hann fór í svokallaða heimakynningu , sem er aðferð sem við notuðum á tíunda áratugnum .
Þá hringdum við á undan okkur og fólk leyfði okkur að koma í heimsókn .
Þessi ágæti maður var að fara á sína fyrstu kynningu og fékk fimm heimilisföng fyrsta kvöldið .
Svo fór hann af stað .
Eðlilega frétti ég ekkert af honum og gerði ráð fyrir því að allt hefði farið vel .
Svo um hálf tólf leytið sama kvöld fékk ég hringingu frá konunni hans .
Hún spurði um manninn .
Ég sagði náttúrlega eins og var , að hann ætti að vera löngu kominn heim og vissi engin frekari deili á honum .
Ég hafði eðlilega áhyggjur af manninum , sem var góður vinur minn , og ákvað því að gera einhverjar ráðstafanir .
Mér datt í hug að hringja í fólkið sem hann átti að fara til , en ákvað þó að gera það ekki að sinni .
Svo fékk ég aðra hringingu um hálf þrjú leytið frá konunni hans sem segir mér að hann hefði verið að skila sér heim .
Ég spurði að sjálfsögðu hvernig stæði á þessu .
Þá hafði hann verið allt kvöldið hjá sama fólkinu sem hreinlega gat ekki ákveðið sig , hvort það ætlaði að kaupa nokkuð .
Þessi maður er mjög kurteis að eðlisfari og hafði það ekki í sér að fara fyrr en hann var búinn að fá endanlega úr því skorið .
Svo fór að hann seldi ekki neitt og fór ekki til hinna sem hann átti að fara til .
Þetta fannst okkur hinum bóksölunum náttúrlega mjög fyndið , " segir Guðmundur að lokum .
