Á þessum árstíma eru býsna margir að velta fyrir sér fartölvum , hvort sem það er fyrir skóla eða vinnu eða bara til gamans , og nýjum vélum snjóar inn á markaðinn ; nefni sem dæmi Lenovo ThinkPad Edge E530 .
Lenovo ThinkPad Edge E530 er aðallega ætluð fyrirtækjum og heimanotkun , en hentar vitanlega prýðilega í hvaða tölvutösku sem er .
Hún er stílhrein , en frekar stór um sig , enda skjárinn 15,6 " ; 37,7 × 3,5 × 24,5 sm og hálft þriðja kíló .
Öll tengi eru á hliðunum ; HDMI , heyrnartól og hljóðnemi , VGA tengi og 1 USB 2.0 tengi og þrjú USB 3.0. Minniskortalesari er á framhlið .
Hún er vel spræk , reyndar verulega spræk með Intel Core i7 Ivy Bridge örgjörva , 2,10 GHz .
Það er GeForce GT 630M grafíkkort í henni sem er meira en nóg fannst mér .
Það er líka grafíkvinnsla í örgjörvanum sem vélin notar þegar hún keyrir á rafhlöðu og sparar þannig talsverða orku .
Upplausn á skjánum er 1600x900 og hann er mattur sem eykur notagildi hans sem um munar , ekki síst þegar maður er ekki í rökkri .
Rafhlaðan er gefin upp fyrir tæpa sex tíma , en ég náði ekki að treina hana svo lengi .
Allskyns aukaforrit fylgja , þar á meðal Rapid Boot , sem gerir kleift að ræsa vélina á nokkrum sekúndum og virkar vel , þó það skerði notagildi vélarinnar fyrstu andartökin .
Minni í vélinni er 4 GB DDR3 , harði diskurinn 750 GB .
Innbyggt er DVD RW-drif .
Hljómur er Dolby Advanced Audio og hún hljómar býsna vel nema maður ætli að keyra kerfið mjög hátt .
Myndavél í lokinu er 720p .
Brú til framtíðar Ivy Bridge leysir af hólmi Sandy Bridge örgjörva Lenovo ThinkPad vélin sem getið er hér til hliðar notar Intel Core i7-3612QM sem styðst við svonefnda Ivy Bridge hönnun en Ivy Bridge leysir af hólmi Sandy Bridge-örgjörva , sem hverfa smám saman af markaði .
Það getur verið snúið að átta sig á muninum , en í sem skemmstu máli má segja að Sandy Bridge hafi verið stórt skref í örgjörvahönnun , en Ivy Bridge lítið þó það sé vissulega framfaraskref , enda eru þeir smækkuð og uppfærð útgáfa af Sandy Bridge .
Í Ivy Bridge örgjörvum er ýmisleg ný tækni sem tryggir meðal annars að þeir eru sparneytnari en fyrri gerðir , nota jafnvel allt að 20% minni orku sem er talsvert betra .
Hvað hraðann varðar þá er framförin minni , af mælingum má ráða að hann er um 10% miðað við sama klukkuhraða .
Grafíkvinnsla er líka hraðari og meira að segja talsvert hraðari , en það fer þó vitanlega eftir því hvort menn eru að nota grafíkina á móðurborði eða með sérstök grafíkkort í vélinni .
Þeir sem sýsla mikið með myndir eða liggja í leikjum kjósa væntanlega frekar sérstök skjákort og þá skiptir grafíkhraðinn í örgjörvasettinu ekki svo miklu máli .
