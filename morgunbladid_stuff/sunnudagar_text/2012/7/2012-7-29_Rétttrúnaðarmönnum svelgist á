Í fréttum í gær birtist enn ein frétt af þessu tagi : " Þetta er orðið algjörlega óþolandi , " sagði Ólafur William Hand , upplýsingafulltrúi Eimskips , en tveir menn voru handteknir í morgun þegar þeir reyndu að smygla sér um borð í skip sem var á leið til Ameríku .
Einn maður , sem sótt hefur um hæli hérna , er nú um borð í rannsóknarskipinu Knorr , sem hann smyglaði sér um borð í hér á landi , og reglulega eru menn teknir við að reyna að koma sér úr landi með þessum hætti .
" Þetta eru helst Ameríkuskipin .
Þá er ágangurinn mestur , " sagði Ólafur um hvaða skip helst væri reynt að smygla sér um borð í .
" Við erum búin að gera það sem við getum í þeim málum sem snúa að okkur .
Það hefur mikið verið rætt um hvernig megi auka öryggið en við höfum bara vissar heimildir og getum bara gert það inni á okkar svæðum .
Ef við förum að gera eitthvað utan okkar svæða þá eru alls kyns stofnanir sem koma að því .
Það eru lögreglan og fleiri sem koma að slíkum málum .
Við megum til dæmis ekki setja myndavélar utan okkar svæðis , það varðar persónuvernd og fleira , " sagði Ólafur um öryggismálin og hvort verið væri að endurskoða þau .
Ólafur segir að þegar skip á leið til Ameríku séu í höfninni séu þeir með fleiri aðila við eftirlitsstörf og á tánum .
Hann hrósar lögreglunni þegar þessi mál koma upp : " Lögreglan hefur verið dugleg að koma mjög snöggt þegar við köllum þá til út af þessu .
Ég get alveg trúað því að þeir séu mjög meðvitaðir um ástandið .
Það tekur þá ekki nema tíu mínútur til korter að koma .
Svo er náttúrlega það að kalla þessa menn hælisleitendur , það er bara rangyrði .
Þetta eru bara innbrotsþjófar .
Menn sem eru að brjótast inn á svæðið .
Þeir eru ekki að leita eftir hæli á Íslandi .
Þeir eru að reyna að komast frá Íslandi .
Þeir eyðileggja þetta orð ; hælisleitandi , og koma bara óorði á hælisleitendur .
Við tölum um þetta í dag sem innbrotsþjófa , " sagði Ólafur .
Ráða ekki við rétttrúnað sinn Um slík mál var fjallað almennt í ritstjórnargrein í Morgunblaðinu nýlega og hvernig einfeldningslegur rétttrúnaður kæmi í veg fyrir að viðkvæm mál af þessu dagi mætti ræða þannig að gagn væri að .
Og þá bar svo vel í veiði að einn helsti fulltrúi einfeldningslegrar rétttrúnaðarumræðu tók þetta til sín og gaf óviljandi prýðilegt dæmi um niður á hvaða plan er farið þegar hallað er á rétttrúnaðinn og þegar einfeldningarnir virðast telja á sig hallað .
Sá skrifaði : " Það er auðvelt að hræra í gruggugum potti þar sem er óbeit á flóttamönnum – stundum ber það stóran og ljótan ávöxt í pólitík .
Það er líka vænlegt til árangurs að grauta þessu saman við óljósar hugmyndir um hættuna sem á að stafa af íslömskum hryðjuverkamönnum .
Því miður .
Skrif af þessu tagi hefðu ekki sést í Morgunblaðinu á tíma Matthíasar og Styrmis , en nú er önnur tíð .
Það má líka minna á að Geir Haarde , þáverandi formaður Sjálfstæðisflokksins , áréttaði nokkuð frjálslynda stefnu flokksins í útlendingamálum fyrir fáum árum .
Íslendingar vildu helst ekki taka við flóttamönnum í heimsstyrjöldinni síðari , gyðingum sem hingað komu var vísað burt – okkur til ævarandi skammar – þó settust nokkrir að og auðguðu íslenskt mannlíf og menningu .
Um það fólk er talað með mikilli virðingu .
Heilu ríkin eru byggð flóttafólki , Bandaríkin , Ástralía , Kanada .
Flóttamennirnir flúðu fátækt , kúgun og ofsóknir – stundum allt í senn .
Frá Íslandi fóru á sínum tíma þúsundir manna til Kanada og Bandaríkjanna .
Flóttamennirnir sem nú eru á ferðinni og rekur stundum upp á Íslandsstrendur eru ekkert öðruvísi .
Þetta er fólk sem leitar betra lífs .
Oft er þetta dugmeira fólk en þeir sem sitja eftir heima .
Flest ríki eru þeim fjandsamleg , þeir þurfa að smygla sér yfir landamæri , ljúga um uppruna sinn , beita alls kyns brögðum .
En tilgangurinn er yfirleitt ekki verri en sá að fá að setjast að á einhverjum stað , fá atvinnu , búa sér heimili .
" Öllu grautað saman Þarna er öllu ruglað saman , annaðhvort vegna þekkingarleysis eða af öðrum óútskýrðum ástæðum , til þess að gera einhvern , sem haft er horn í síðu á , sem tortryggilegastan .
Auðvitað er textinn , gagnrýnisefnið , ekki birtur , eins og gert er hér að ofan .
Bandaríkin og Kanada ráku um langa hríð opinbera innflytjendastefnu .
Þeim var í mun að byggja sitt víðfeðma land sem hraðast .
Hafði sú stefna ekkert með flóttamannahjálp nútímans að gera í þeirri mynd sem við þekkjum hana .
Þessum ríkjum þótti nauðsynlegt að byggja upp sín víðfeðmu ríki hratt og örugglega , til að geta nýtt gæði þeirra og ekki síst til að hafa að lokum afl til að verja þau gegn utanaðkomandi ógn .
Þessi stefna er fyrir löngu gjörbreytt og þarf ekki annað en að benda á harkalegar aðgerðir Bandaríkjamanna á landamærum að Mexíkó eða litlu dæmin um hvernig Bandaríkjamenn handjárna og fótjárna íslenskar stúlkur sem komnar eru viku eða svo fram yfir ferðaheimild í vegabréfinu sínu .
Kanadamenn hafa síðustu áratugina gefið þeim forgang að landinu sem hafa getað borgað með sér fjárhæðir til fjárfestinga sem enginn venjulegur innflytjandi rís undir .
Og sú ósvífni eða heimska , sem sennilegri er , að líkja þeim sjónarmiðum sem fram komu í ritstjórnargreininni við það að Íslendingar hafi helst ekki viljað taka á móti ofsóttum gyðingum í heimsstyrjöldinni síðari eða aðdraganda hennar er handan við öll mörk .
Í greininni sagði : " En einfeldni í bland við stjórnmálalegan rétttrúnað er einkennandi víðar í stjórnkerfinu um þessar mundir .
Afstaðan til " flóttamanna " , sem virðist vera eitt af þessum " inn " málum , er dæmi um þetta .
Hingað koma " flóttamenn " sem lýsa því yfir í sjónvarpi , eins og einn þeirra gerði , að hann hafi upphaflega flúið " drykkfelldan föður " í Alsír og hafi haldið til í fjölmörgum löndum Evrópu áður en hann flúði til Íslands .
Samningar sem Ísland er aðili að eru skýrir .
Þeir segja að senda eigi slíka " flóttamenn " án ástæðulausrar tafar til þess staðar sem þeir komu síðast frá .
En það gengur gegn tískunni og pólitíska rétttrúnaðinum að fylgja umsömdum reglum .
Flóttamennirnrir koma sumir á fölskum skírteinum og það þykir siðferðislegur glæpur að mati háttsettra embættismanna að neita að trúa því að þeir séu börn ! Öll þessi mál eru komin í miklar ógöngur og Útlendingastofnun er að bresta undan þeim .
Nýlega brutu tveir " flóttamenn " sér leið inn í íslenska þotu í Keflavík með miklum kostnaði og álitshnekki fyrir alla sem urðu fyrir því .
" Fróðlegur samanburður Það er fróðlegt að bera þennan texta saman við oflátungs-útúrsnúningatextann að ofan .
Augljóst verður þá öllum að sá sem telur sig eiga vera gæslumann rétttrúnaðarins , hvað sem öllu líður , nær ekki að halda þræði í þessari umræðu frekar en svo margri annarri sem hann tekur þó þátt í .
Það var þó ótrúlega langt seilst að líkja umræddum " flóttamönnum " sem hingað koma undantekningarlaust eða lítið frá löndum ESB , sem margoft hefur verið undirstrikað að sambandið hafi tryggt frið og velsæld í síðustu áratugi , við gyðinga á flótta undan böðlum og gasklefum Hitlers , þegar meginland Evrópu nánast allt var undir hæl hans eða ógnaráhrifum .
Þannig vill til að þessir flóttamenn hafa , að eigin sögn , haldið til í fjölmörgum löndum Evrópu áður en þeir komu hingað , löndum sem hafa sambærilegar skyldur gagnvart flóttamönnum og Ísland .
Að auki eru þeir margoft staðnir að því að " flýja " hið friðsama íslenska draumaríki og skaða fjölmarga hagsmunaaðila við það , um leið og þeim þykir lítið koma til þeirra framlaga sem veitt eru til uppihalds þeirra hér .
En það kemur hins vegar ekki á óvart þótt góðkunningjar hlaupi til og afhjúpi , rétt einu sinni , að þeir séu með öllu ófærir um að taka þátt í málefnalegri umræðu í landinu .
