Gönguhópurinn Elsuferðir kemur saman einu sinni á ári til að ganga um og njóta náttúru landsins .
Að þessu sinni var gengið frá Bolungarvík til Ísafjarðar og þrátt fyrir nýleg göng milli kaupstaðanna var farið um Hnífsdalsheiði yfir Þjófa og niður Seljalandsdal .
Vilhjálmur A. Kjartansson vilhjalmur@mbl.is Góður siður er að ganga um landið þegar vel viðrar og ekki sviku veðurguðirnir göngugarpa á Vestfjörðum fyrir rúmri viku .
Gönguhópurinn Elsuferðir fór sína árlegu göngu þá helgi en að þessu sinni var gengið frá Bolungarvík til Ísafjarðar .
Gönguleiðin frá Bolungarvík til Ísafjarðar er fram Syðridal um Hnífsdalsheiði , yfir Þjófa og niður á Seljalandsdal í Skutulsfirði .
Gengið í logni og sól Hæsti punktur er í Þjófaskarði um 615 metrar , vegalengdin um 10 km og göngutími með pásum um 4,5 klst. Auðvitað er hægt að fara hina leiðina , þ.e. byrja við Gönguskíðaskálann á Seljalandsdal og enda í Syðridal .
Hún er ögn auðveldari , því brattara er upp Syðridalinn en Seljalandsdalinn .
Gönguhópurinn " Elsuferðir " lagði upp frá stöðvarhúsi Reiðhjallavirkjunar í Syðridal við Bolungarvík laugardaginn 30. júní , í glampandi sól , heiðríkju og logni .
Leiðin frá Bolungarvík var valin , til að leyfa fólki að ganga síðasta spölinn í blíðunni niður skógi- og kjarrivaxna hlíðina í Tungudal , meðfram Buná og Bunárfossi .
Genginn var vegarslóði virkjunarinnar til að byrja með , en svo stefnt á grasigróinn brattann upp með vatnsrörinu að miðlunarlóninu .
Auðvitað hefði verið hægt að auðvelda fólki puðið og arka vegarslóðann alla leið að lóninu , en þá hefði menn sett niður og ekki verið hægt að gera persónulegar rannsóknir á úthaldi og gæðum blóðþrýstingslyfja .
Snjóbreiða á miðju sumri Fyrir ofan lónið tóku við snjóbreiður , með auðum hæðarkollum upp í Heiðarskarð og á Hnífsdalsheiðinni , alveg yfir að Þjófatindum .
Náði snjórinn þar næstum alveg upp í Þjófaskarðið , svo tiltölulega stutt uppgangan var auðveld , jafnvel fyrir þá lofthræddu .
Þjófarnir eru egghvassir tindar meitlaðir í ýmsar kynjamyndir milli Kistufells og Breiðafells fyrir ofan Seljalandsdal í Skutulsfirði .
Í þeim miðjum er breitt skarð í um 600 metra hæð og er þar farið yfir .
Auðvelt er að sitja þar klofvega , með annan fótinn í Hnífsdal og hinn á Seljalandsdal .
Á Þjófunum er gestabók , sem kvittað var í á milli þess sem göngugarparnir stilltu sér upp fyrir myndatökur .
Verst er , að tiltölulega stutt er niður af Þjófunum beggja vegna og því verða myndirnar aldrei eins ógnvekjandi og maður vildi geta sýnt vinum og ættingjum .
Ísafjarðarmegin er best að fara beint niður eða upp snjólausa Þjófahlíðina .
Seljalandsdalurinn ofan Sandfells var með sömu snjóbreiðunum og á Hnífsdalsheiðinni , svo labbið niður eftir var auðvelt .
Sólbrenndir vangar og þreyta Stoppað var við minnismerkið um Harðarskálann , áður en krákustígarnir í kjarrskóginum voru þræddir niður í Tungudalinn .
Bunárfossinn var flottur , en enginn hætti sér út á steininn fyrir neðan hann , til að finna svalandi úðann frá honum kæla sólbrennda vangana .
Nokkrir úr hópnum gengu akveginn niður Seljalandsdalinn og göngustíg niður að Seljalandi , þar sem sumir áttu tjöld sín við gamla " Kúabúið " en nafnið á sjálfu búinu virtist enginn geta munað .
Undirbúningur og líkamlegt ástand og þrek var mismunandi og þó leiðin sé krefjandi á köflum ætti allt fullfrískt fólk að geta gengið hana án mikils erfiðis .
Hlaupið um mela og grófar klappir Jökulsárhlaupið er nú haldið í níunda skiptið en hlaupið hefur verið haldið árlega frá árinu 2004 .
Það fer fram í ægifögru og fjölbreytilegu landslagi þjóðgarðsins í Jökulsárgljúfrum , sem er hluti Vatnajökulsþjóðgarðs .
Tómas Zoëga hefur sjö sinnum tekið þátt í hlaupinu og stefnir á áttunda skiptið sitt í ár .
" Ég var 11 ára gamall þegar ég tók þátt í hlaupinu fyrst , " segir Tómas en hann býr í dag í Kópavogi með fjölskyldu sinni og fer því norður á hverju ári til að hlaupa .
" Fjölskyldan ferðast mikið á sumrin og við vorum fyrir norðan eitt sumar og sáum hlaupið auglýst fyrir mörgum árum og ákváðum að taka þátt .
" Í Jökulsárhlaupinu er hægt að velja um þrjár vegalengdir : 32,7 km , 21,2 km og 13 km .
Lengsta leiðin byrjar við Dettifoss .
Millivegalengdin leggur af stað frá Hólmatungum og stysti leggurinn byrjar við Hljóðakletta .
Öll hlaupin enda í Ásbyrgi .
Tómas hleypur oftast 21,2 km leiðina sem hann segir passlega fyrir sig .
" Það er passleg vegalengd fyrir mig og ég sé bara til hvort ég tek 32,7 km einhvern tímann .
Það verður allavega að bíða betri tíma .
" Tómas hefur unnið 21,2 km hlaupið þrisvar sinnum og einu sinni lent í öðru sæti og einu sinni í því þriðja .
Krefjandi hlaup en skemmtilegt " Þetta er allt annað og þú verður að huga að því hvar þú stígur niður og getur ekki verið að hugsa um millitíma eins og í venjulegu götuhlaupi .
Það skiptir líka miklu máli að vera sterkur og stöðugur og vanur að hlaupa í möl , " segir Tómas .
Skóbúnaður er mikilvægur fyrir alla hlaupara og ekki síst ef hlaupið er í möl og ósnortinni náttúru .
" Ég hleyp bara í venjulegum strigaskóm , ekki neinum fjallaskóm enda skiptir mestu máli að vera í þægilegum skóm þar sem ég fæ ekki blöðrur á fæturna .
" Þrátt fyrir að erfitt geti verið að hlaupa í náttúrunni er landslagið einstakt sem hlaupið er um en krefjandi .
" Þetta er meira krefjandi á þann hátt að þú verður þreyttari í kálfum en á móti kemur að ég er ekki að hlaupa jafn hratt og í götuhlaupum .
Það er auðvelt að misstíga sig og það fer mikil hugsun í að komast í gegnum hlaupið án þess að skrika fótur en þetta er rosalega skemmtilegt og alveg ný upplifun af landslaginu .
Þú gerir þér líka betur grein fyrir því hvernig landslagið liggur þegar þú hleypur um það .
Tómas er ekki sá eini í fjölskyldunni sem hefur tekið þátt í Jökulsárhlaupinu .
" Við höfum öll í fjölskyldunni tekið þátt í hlaupinu á einhverjum tímapunkti .
" Hann segir þó ekki mikla keppni milli fjölskyldumeðlima .
" Mamma er nýbyrjuð að hlaupa og yngsti bróðir minn er að hlaupa stystu vegalengdina .
Sjálfur hef ég unnið millivegalengdina þrisvar sinnum og stefni auðvitað á að vinna hlaupið í ár en það er engin samkeppni milli okkar í fjölskyldunni .
" Hlaup fyrir alla fjölskylduna Tómas æfir frjálsar íþróttir hjá ÍR og er því í góðri æfingu fyrir hlaupið .
Hann segist stefna á Ólympíuleikana 2016 og Jökulsárhlaupið sé undirbúningur eins og allt annað puð .
Árið 2010 var slegið aðsóknarmet þegar 350 manns hlupu Jökulsárhlaupið .
Þá var ljóst að fjöldi hlaupara var kominn að þolmörkum svæðisins og umgjörð hlaupsins .
Hámark hefur því verið sett á skráningu hlaupara í ár og verður ekki tekið við fleiri en 350 skráningum .
Takmörkun á fjölda hlaupara er talin nauðsynleg til að vernda viðkvæma náttúru Jökulsárgljúfra , stuðla að betra öryggi þátttakenda og viðhalda góðu þjónustustigi við hlaupara .
Hægt verður að skrá sig til 8. ágúst eða þangað til skráning í hlaupið fyllist .
