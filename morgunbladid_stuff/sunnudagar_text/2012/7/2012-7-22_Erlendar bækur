Andrew Losowsky - The Doorbells of Florence * * * * Lífsgleði einkennir ritstíl breska rithöfundarins og blaðamannsins Andrews Losowskys .
Losowsky starfar sem ritstjóri amerísku fréttaveitunnar The Huffington Post en hann er margverðlaunaður blaðamaður .
Dyrabjöllur í Flórens er frumleg og lifandi lesning .
Rithöfundur ljósmyndaði fjölbreyttar dyrabjöllur í Flórens og kokkaði upp smásögur um heimilisfólk .
Í upphafi hvers kafla er ljósmynd af viðkomandi dyrabjöllu .
Lesandi sogast inn í frjótt hugmyndaflug Losowskys og dyrabjöllurnar eru frábær myndskreyting .
Bókin er því miður ekki fáanleg í íslenskri þýðingu .
Þetta er mannleg og skemmtileg lesning sem auðvelt er að mæla með .
Charlotte Roche - Votlendi * * * * Votlendi varð fyrst þýskra bóka til að komast í toppsæti metsölulista á Amazon .
Rithöfundurinn Charlotte Roche er verðlaunuð þáttastýra í þýsku sjónvarpi .
Bókin gerði allt vitlaust þegar hún kom út árið 2008 en rithöfundur fetar grýtta slóð .
Gagnrýnendur deila um hvort bókin sé stórkostlegt bókmenntaafrek eða argasta klám .
Bjarni Jónsson þýddi bókina á íslensku en hún er gefin út af virta bókaklúbbnum Neon .
Votlendi er hugarheimur hinnar átján ára Helenu Memel sem liggur á sjúkrahúsi eftir að hafa farið sér að voða við rakstur kynfæra .
Strax á fyrstu blaðsíðu er lesanda sparkað í djúp forboðinna málefna .
Gagnrýni á hreinlætis þráhyggju , ítarlegar rannsóknir á kvenlíkamanum og greinargóðar kynlífslýsingar einkenna hugsanir og gjörðir unglingsins .
Þrátt fyrir að lesturinn veki grettur , viðbjóð og ógleði tekst söguhetjunni að smjúga inn að innstu hjartarótunum .
Smám saman er flett ofan af sorglegri baksögu sjúklingsins .
Erfiðar fjölskylduaðstæður og einmanaleiki rífa í .
Á lokasprettinum gefst lesandi upp fyrir söguhetjunni .
Viðbjóðurinn er fyrirgefinn og eftir sitja þungar vangaveltur .
Votlendi er ekki fyrir klígjugjarna né íhaldssama .
Skynsamlegt er að velja fórnarlamb til að deila bókinni með en hún krefst umræðna .
Rithöfundi tekst því takmark sitt .
Forboðin málefni flæða yfir hádegismat lesanda , öðrum átvöglum til geðs eða ógeðs .
Ingibjörg Friðriksdóttir if@mbl.is Listinn er byggður á upplýsingum frá Bókabúð Máls og menningar , Bókabúðinni Eskju , Bókabúðinni Hamraborg , Bókabúðinni Iðu , Bókabúðinni við höfnina Stykkishólmi , Bóksölu stúdenta , Bónus , Hagkaupum , Kaupási , N1 , Office 1 , Pennanum-Eymundssyni og Samkaupum .
Rannsóknasetur verslunarinnar annast söfnun upplýsinga fyrir hönd Félags íslenskra bókaútgefenda .
Skannaðu kóðann til að lesa mbl.is 