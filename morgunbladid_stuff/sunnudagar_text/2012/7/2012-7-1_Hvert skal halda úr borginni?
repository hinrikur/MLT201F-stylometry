Eitt hið fyrsta sem aðkomumönnum er kennt norður á Akureyri eða austur á Héraði , er að þekkja áttir .
Varla er samræða ferðamanns að sunnan hafin við heimamann á Akureyri þegar heimamaður segir : " Hér tölum við um að fara fram á dal þegar við förum inn til landsins en út til sjávarins .
" Á Suðurlandi er þessu þveröfugt farið , þar fer fólk fram til sjávar en inn eða upp til landsins .
Á Héraði fær ókunnur ferðalagur mjög fljótt þær upplýsingar að gagnstæðar áttir þar í sveit séu norður og austur .
Hér fara menn norður yfir fljót og snúa aftur austur yfir .
Hver sá aðkomumaður sem ekki notar þessi orð rétt fyrir norðan og austan er óðara leiðréttur .
Þessi umhyggja heimamanna fyrir málvenju síns héraðs er lofsverð og betur væri að við hugsuðum öll jafn vel um rótgróin sérkenni í tungutaki okkar sem bundin eru aðstæðum og landslagi .
Jafn sjálfsagt er að aðkomumenn sýni málvenju heimamanna virðingu og reyni eftir föngum að tileinka sér hana .
Á Suðurlandi eru gagnstæðar áttir út og austur eins og fjölmörg örnefnapör eru til vitnis um .
Nægir þar að nefna Eystri - og Ytri -Rangá , en ég hef ekki orðið var við að Sunnlendingar láti tungutak aðkomumanna um þetta efni trufla sig .
Jón Böðvarsson kenndi mér í menntaskóla að Suðurnes næðu frá Akranesi í vestri til Reykjaness í suðri og skiptust í tvennt , innnes og útnes .
Gagnstæðar áttir hér á suðvesturhorninu hafa frá fornu fari verið inn og út eða inn og suður .
Alkunna er að Íslendingar fara suður til Reykjavíkur af öllu landinu nema Suðurnesjum sunnan Reykjavíkur , þaðan fer fólk inn til Reykjavíkur .
Frá Reykjavík förum við suður í Kópavog , suður í Hafnarfjörð og þaðan er haldið áfram suður með sjó til Keflavíkur og enn áfram suður í Garð eða suður í Hafnir .
Einhvers staðar á þeim slóðum er hinn málfræðilegi suðuroddi Íslands .
Fyrsti áttavillti maðurinn sem ég hitti hér í Reykjavík var Norðlendingur sem kominn var suður til að fara í skóla .
Hann býsnaðist mikið yfir því að hér í borginni væru engar áttir á sínum stað og ómögulegt að vita hvað sneri norður og suður , austur eða vestur .
Ekki er erfitt að skilja að sá sem elst upp með fjöll á báðar hendur sé nokkuð ruglaður þegar hann kemur á Suðurnes .
Hins vegar vakti athygli mína að þessi Norðlendingur taldi fullkomlega sjálfsagt og eðlilegt að vera áttavilltur hér syðra , og engin ástæða væri fyrir hann að tileinka sér þau orð um áttir sem heimamenn notuðu .
Ég gæti trúað að skólafélagi minn hafi ekki verið einn um þetta viðhorf , heldur hafi þorri aðkomufólks í Reykjavík alla tuttugustu öld talið að ekki þyrfti að leggja sig neitt sérstaklega eftir aldagömlu tungutaki innfæddra Reykvíkinga um áttir .
Reykvíkingar sjálfir virðast hafa leitt áttavillu hinna aðfluttu sveitamanna hjá sér eða talið vonlaust að leiðrétta hana .
Nú eru innfæddir Reykvíkingar löngu orðnir í minnihluta hér á höfuðborgarsvæðinu og bæði ungir og gamlir vita lítið hvert þeir eru að fara .
Svo virðist sem allir fari nú í sömu áttina – upp .
Fólk fer upp í Kópavog , upp í Hafnarfjörð , upp á Þingvöll eða upp á Selfoss og ekki er óalgengt að fólk ætli upp á flugvöll , og á þá við Keflavíkurflugvöll , en úr Reykjavík er hann í suður .
Nýlega heyrði ég mann tala um að fara upp til Reykjavíkur úr Hafnarfirði .
Fólk hlýtur að vera afskaplega langt niðri ef allar áttir eru upp .
Í vor hitti ég hámenntaðan mann við gömlu höfnina í Reykjavík .
Hann talaði um að fara austur í Laugarnes .
Ég gæti trúað að ömmur mínar báðar hefðu orðið býsna langleitar , þær fóru alltaf inn í Laugarnes .
Maðurinn reyndist vera Skaftfellingur .
Nú þýðir lítið að ætlast til að skólarnir kenni reykvískum börnum að nota áttir samkvæmt hefð hér á Suðurnesjum því hlutfall landsbyggðarfólks er enn hærra í kennarastétt en almennt gerist .
Grunnskólakennarar eru jafn áttavilltir og börnin , og þeir sem þeim kenna eru líka utan af landi .
Notum sumarið til að átta okkur , hvert sem leið okkar liggur .
Góða ferð ! 