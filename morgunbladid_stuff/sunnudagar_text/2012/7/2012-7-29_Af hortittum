Það var árið 1837 , í 3. árgangi tímaritsins Fjölnis að listaskáldið okkar góða , Jónas Hallgrímsson , sagði rímunum stríð á hendur í þeim grimmasta ritdómi sem enn hefur birst um íslenskt skáldverk .
Þar beindi hann sjónum að Sigurði Breiðfjörð og rímum hans um Tristran og Ísönd sem út komu í Kaupmannahöfn árið 1831 .
Ritdómur þessi varð til þess að óorð komst á allan rímnakveðskapinn , að minnsta kosti í hugum ungra manna , einkum þeirra sem menntast höfðu í skólum .
Jónasi þótti efni rímnanna fánýtt með öllu enda væri sýnt að það ætti lítið erindi til nútímafólks , gamlar lygisögur , sagðar í bundnu máli til afþreyingar alþýðunni .
Verri útreið en efnið fékk hins vegar formið á rímunum og nefnir Jónas þrjár gerðir stílgalla ; málleysur , hortitti og kenningar .
Flestir kannast við hugtökin málleysur og kenningar – en hvað með hortitti , hvað skyldi vera átt við með því hugtaki ? Um þá ritar Jónas : " Hortittirnir eru óþrjótandi ; þeir úa og grúa svo enginn maður getur talið þá .
Leirskáldin hafa nokkurs konar sérlegt lag á að troða þeim inn í hverja smugu á öllu sem þeir kveða og einkum eru þeir hnaskari en frá verði sagt að ná mátulega löngum lýsingarorðum ( adjectives ) og keyra þau inn í götin á erindunum en hirða aldregi hvað þau þýða .
" Hér kemur það fram hjá Jónasi að þau lýsingarorð séu hortittir sem eru merkingarlítil , veikburða og slöpp og lýsa nánast engu .
Þau eru eingöngu tæki til að fylla upp í línurnar svo að þær teljist rétt kveðnar ; rím og ljóðstafir falli í réttar skorður .
Í ritdómnum um rímur Sigurðar finnur Jónas einungis eitt lýsingarorð sem hann getur fellt sig við og ritar : " Í 24. erindinu er eina lýsingarorðið sem ég hefi getað fundið að gagni í öllum rímunum ; það er tárafríð – " Gyðjan tára fríd " ...
" Hér birtist ein þeirra krafna sem Jónas gerir til skálda hins nýja tíma : Forðist hin almennu orð ( lýsingarorð ) sem glatað hafa merkingu sinni og merkja nánast ekki neitt – verið skapandi , myndið ný lýsingarorð sem eru ykkar eign og mála mynd sem eftir stendur fyrir hugskotssjónum lesandans , eða notið hin gömlu í nýju samhengi .
Skáldskapur Jónasar leiðir í ljós að fyrir honum voru einmitt lýsingarorðin gulls ígildi ; hvað eftir annað myndar hann sín eigin lýsingarorð , oft samsett , svo að lesandanum birtist óvænt sýn .
Í Alþing hið nýja eru til dæmis þessi : " siglir særokinn / sólbitinn slær / stjörnuskininn stritar .
" Hér eru lýsingarorðin svo sláandi að engin þörf er á nafnorðum með þeim .
Í sama ljóði : " Bera bý / bagga skoplítinn " .
Skoplítill er nýtt lýsingarorð úr smiðju Jónasar og bregður skemmtilegu ljósi á byrði býjanna .
Í erfiljóði eftir Bjarna Thorarensen , skáldið sem Jónas dáði og lærði af , er þetta : " grátþögull harmafugl " .
Og í Grátittlingnum talar Jónas um " lófalága þúfu " og " óttabljúg augu " , hvorttveggja ný og vel heppnuð lýsingarorð í því samhengi sem þau birtast .
Allir veiðimenn geta og dáðst að lýsingarorðunum " veiðitækir " og " sporðasprækir " um silungana í Vorvísu Jónasar .
Mörg skáld hafa nýtt sér áhrifamátt vel heppnaðra lýsingarorða .
Nægir þar að minnast á Stein Steinar sem kallar fákana " stigháa " í Haust í Þjórsárdal og ákveðin augu " horngul " í The national bank of Iceland .
Steinn er líka snillingur í því að finna ný og óvænt afbrigði hvíta litarins .
Ég nefni þessi dæmi : " sólhvítur " , " brimhvítur " , " mjólkurhvítur " og " perluhvítur " .
Í þessi spor Steins hafa fleiri farið .
Í Sunnudagsmogganum síðustu helgi ritar Kristín Heiða grein um þá upplifun nokkurra starfsmanna Morgunblaðsins að verða vitni að samförum elskenda úti í frjálsri ( næstum því ) náttúrunni og " nutu þess í hvívetna að láta sólina verma beru bossana sem höfðu komið svona líka skyrhvítir undan vetri " .
Skyrhvítur er frábært lýsingarorð .
Það að tengja hvíta litinn við skyr bregður óvæntu ljósi á litinn .
Skyr er góður heimilismatur , gamall og þjóðlegur .
Hinir hvítu rassar verða því fremur viðkunnanlegir þegar skyrið kemur með í för .
Jónas Hallgrímsson hefði þegar í stað fallið fyrir Kristínu Heiðu ! 