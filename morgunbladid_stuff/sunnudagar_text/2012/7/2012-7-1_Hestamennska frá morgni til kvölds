07:00 Vakna eldhress og fer upp í hesthús í Víðidal því Landsmót hestamanna er gengið í garð .
Ég gef hestunum morgungjöfina sína og eftir það fæ ég mér sjálf morgunmat .
08:00 Hirði hesthúsið , það er að segja hreinsa úr stíum , set spæni inn í stíurnar og geri fínt svo að hestunum líði vel og geti hvílt sig yfir daginn .
Hleypi hestunum mínum Þóri og Þresti út í gerði , ásamt fleirum til að viðra sig og kljást við hina hestana .
09:00 Keppni og kynbótasýningar hefjast .
Aðstoða mína nánustu að leggja á og pússa .
Horfi einnig á aðra keppendur .
Maður verður líka að njóta þess að fylgjast með mótinu .
11:00 Fer á bak á einum hesti , sá hestur er nú ekki keppnishestur á mótinu en þó minn framtíðarhestur , hann heitir Héðinn Skúli og er gott að venja hann við allt áreitið sem fylgir á svona stóru móti svo hann verði betur undirbúinn fyrir komandi mót framtíðarinnar .
12:00 Gef hádegisgjöf sem er mun minni en morgungjöf , sirka 1 kg og sumir hestarnir fá líka fóðurbæti .
Sópa ganginn og leyfi hestunum að fá sinn frið svo þeir geti hvílst því átökin verða mikil .
Ég fæ mér einnig að borða og fer yfir í huganum hvernig ég ætla að sýna hestana mína sem best .
13:00 Legg á hestana mína , pússa þá og bursta og geri þá fína fyrir keppnina .
Ég skipti um föt og fer í hvítar reiðbuxur , reiðstígvél og reiðjakka , maður verður að vera fínn á landsmóti .
14:00 -16 : 30 Sýni hestana mína , frændurna Þóri og Þröst frá Hólum í kynbótasýningu .
Þeir eru báðir alhliða hestar í flokki sjö vetra og eldri stóðhesta .
Það gekk mjög vel að sýna þá þó svo að þeir hafi ekki haldið öllum sínum tölum .
En við höfum yfirlitssýninguna á morgun til að sækja hærri tölur .
18:30 Aðstoða pabba við skeiðkappreiðarnar þar sem hann er með þrjá hesta sem allir hafa verið í minni þjálfun í vetur .
Hann er með tvo hesta í 250 m skeiði , þá Flosa og Andra og þarf ég að vera tilbúin með næsta hest þegar hann er kominn úr sprettinum .
Ég held í þá á hliðarlínunni .
Einnig næ ég í Óðin sem keppir í 150 m skeiði þegar einn sprettur er eftir í 250 m skeiði .
Árangurinn er frábær , hann nær besta tímanum í 150 m skeiði og 250 m skeiði .
Á morgun er aftur keppt og verður gaman að sjá hvernig fer , hvort einhver nær að skáka þeim gamla .
19:30 Geng frá í hesthúsinu , næ í hestana út í gerði , gef kvöldgjöf , sópa ganginn .
Fæ mér smá nasl í hesthúsinu , þó ekki kvöldmat .
Allt er komið í ró og næði og hestarnir éta heyið sitt .
20:00 – 22:30 Hjálpa öðrum knöpum við að fínstilla fyrir keppni .
Þetta eru börn og unglingar á ýmsum aldri og gengur þeim býsna vel og allt lítur mjög vel út .
Ég aðstoða einnig pabba og unnusta minn , hann Árna , sem er að fara að keppa í tölti .
23:30 Komin heim , fæ mér eitthvað aðeins að borða , skelli mér í sturtu og rétt kveiki á sjónvarpinu en slekk fljótlega á því aftur þegar ég sé hvað tímanum líður .
24:00 Farin að sofa og stilli klukkuna 7:00 og er eflaust sofnuð áður en ég legg höfuðið á koddann .
