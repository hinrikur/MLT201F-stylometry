Þetta kom mér mjög gleðilega á óvart .
Viðtökur voru langt framar vonum , þegar upp var staðið var þetta ekki bara sumarlegur flóamarkaður heldur einskonar samfélagsleg uppákoma .
Ég er mjög sáttur , " segir Arnar Eggert Thoroddsen , málmvísindamaður og blaðamaður með meiru , sem seldi góðan part af plötusafni sínu í garðinum heima í Auðarstræti um liðna helgi .
Um tíu þúsund titlar voru bornir út í garð og þegar Arnar Eggert opnaði hliðið að morgni laugardags biðu þegar um fimmtíu manns fyrir utan .
" Ég vissi ekki hvaðan á mig stóð veðrið , þetta var eins og að hleypa langsoltnum úlfum í matinn sinn , " segir Arnar og hlær .
Sama spurning brann á allra vörum : " Hvar eru dýrustu plöturnar ? ! ! " Allskonar fólk sótti Arnar heim , vinir , kunningjar og félagar úr tónlistarbransanum en einnig bláókunnugt fólk .
" Það var mjög falleg stund að afhenda sautján ára gömlum strákum Obituary-plöturnar mínar á vinyl og sjá þá síðan svífa burt á bleiku skýi , " segir Arnar en leggur áherslu á að sumt í safninu láti hann ekki undir neinum kringumstæður frá sér .
" Slayer-plöturnar verða til dæmis aldrei seldar .
" Arnar vann í eina tíð sem plötusali í Japis og er ekki frá því að gamlir taktar hafi tekið sig upp .
" Gamli fílingurinn kom aftur yfir mig og ég hef örugglega talað af miklum sannfæringarkrafti um margar plötur ! " Vegna viðtakna mætir Arnar með afgang safnsins , um þrjú þúsund titla , í Kolaportið milli kl. 11 og 17 í dag , laugardag .
Til gamans má geta að Kristinn Ingvarsson ljósmyndari tók meðfylgjandi myndir á filmu , þótti það hæfa best vinyl-plötusölu .
