Á þriðjudaginn í síðastliðinni viku opnaði Donald Trump nýja golfvöllinn sinn í Aberdeen-skíri í Skotlandi ásamt tveimur af bestu golfurum þeirra pilsklæddu .
Samkvæmt Trump verður hann sá flottast sem til er í öllum heiminum .
Golfvöllurinn , sem kostaði um 100 milljón pund eða 20 milljarða kr. í byggingu , er einn sá umdeildasti og hafa umhverfisverndarsinnar fordæmt hann á þeim forsendum að hann sé byggður á einstöku svæði sem ríkt er af dýralífi .
Skosku náttúruverndarsamtökin hvöttu jafnframt Colin Montgomerie , Martin Laird og Paul Lawrie , bestu golfara Skotlands , til að sniðganga opnunar hringinn .
Lawrie var sá eini sem lét sig vanta .
Trump keypti landsvæðið , sem er nokkrum kílómetrum fyrir norðan Aberdeen , árið 2006 .
Ásamt golfvellinum ætlar hann að byggja þar 450 herbergja hótel , ráðstefnumiðstöð , heilsulind , 36 sveitasetur , 950 sumarhús , húsnæði fyrir 400 starfsmenn auk 500 íbúðahúsa ; sem sagt meðalstórt þorp .
Skosk yfirvöld hafa einnig meðal annars skikkað Trump til að byggja 225 nemenda barnaskóla , búðir og 98 hús á lágu verði til að mæta kröfum íbúa þorpsins sem þarna mun rísa .
Um er að ræða 4.000 ára gamla strandlengju sem þakin er sandöldum .
Þrátt fyrir að svæðið sé á lista yfir verndarsvæði þá mátu skosk stjórnvöld það svo að hagfræðilegur ávinningur framkvæmdanna vægi þyngra en það tjón sem náttúran yrði fyrir .
Sex þúsund störf myndu skapast , þar af 1.400 sem yrðu varanleg , og því skyldi taka með opnum örmum .
Þetta voru margir afar ósáttir við og hefur meðal annars verið gerð heimildarmynd um málið .
Þar má meðal annars sjá Trump segja það opinberlega að framkvæmdirnar hafi mætt gríðarlegum stuðningi umhverfisverndarsinna .
Áður en framkvæmdirnar voru samþykktar var Trump hinsvegar látinn skrifa undir skjöl sem skylduðu hann til að lúta reglum varðandi verndun á ákveðnum plöntum og svæðum .
Skosk verndarsamtök munu hafa umsjá með þeim svæðum .
Babb er þó komið í bátinn þar sem skosk yfirvöld hyggjast byggja vindorkustöðvar í tveggja kílómetra fjarlægð frá golfvellinum .
Það sættir Trump sig ekki við og því hafa frekari framkvæmdir í kringum golfvöllinn verið settar á klaka .
Golfvöllurinn er engu að síður tilbúinn og mun verða opnaður fyrir almenningi í dag , 15. júlí .
Íbúar á svæðinu eru ekki heldur allir par sáttir með nýju áformin .
Skoski námuverkamaðurinn , bóndinn og veiðimaðurinn Michael Forbes hefur ásamt eiginkonu sinni neitað að selja land þeirra undir golfvöllinn .
Forbes , sem er um sextugt , voru boðnar hátt í hundrað milljónir fyrir land sitt og hús sem Trump hefur talað um að sé illa hirt hreysi sem eyðileggi útsýnið frá golfskála sínum .
Forbes svaraði tilboðinu á hinn kurteislegasta máta og bað Trump um að troða peningum sínum þangað sem sólin skini ekki .
Annar íbúi , David Milne , neitaði einnig að flytja enda einstaklega fagurt útsýni yfir sjóinn og náttúruna í kring út um gluggann í stofunni .
Trump brá þá á það ráð að planta fjölda grenitrjáa á lóð sína þar sem hún mætir lóð Milnes til að gestir golfvallarins þyrftu ekki að virða fyrir sér gamalt húsið .
Nú neyðist Milne því til að búa á bak við þykkan vegg af grenitrjám , í eilífum skugga , sem varna honum sýn á fegurð Norðursjávar .
Raunveruleikaþáttur í kringum byggingu vallarins var gerður og í honum lætur Trump margt flakka .
" Við getum gert það sem við viljum , við erum að reyna að byggja flottasta golfvöll í heimi hérna .
Þetta hús er ljótt , " sagði hann meðal annars um hús Milne .
Donald Trump er eins og vondi ríki karlinn í kvikmynd sem gerir það sem hann vill .
Það er að vissu leyti rétt enda þvílík óskammfeilni að eyðileggja heimkynni íbúa fyrir golfvöll .
Hinsvegar má benda á þá staðreynd að þau störf sem skapast í kringum völlinn eiga mögulega eftir að bjarga öðrum fjölskyldum .
Hver er maðurinn ? Donald Trump er 66 ára gamall viðskiptajöfur frá Bandaríkjunum .
Hann er ættaður frá Skotlandi en móðir hans fæddist á eynni Lewis .
Trump er einnig af þýskum ættum en afi hans og amma í föðurætt fluttust til Bandaríkjanna árið 1885 .
Þau tóku upp nafnið Trump en það er dregið af þýska eftirnafninu Drumpf .
Hann hefur marga fjöruna sopið en er hvað þekktastur fyrir raunveruleikaþátt sinn , Lærlinginn .
Svipað dæmi Umræðunni sem skapaðist í kringum golfvöll Donalds Trump í Skotlandi svipar að einhverju leyti til þeirrar umræðu sem skapaðist hér á landi í kringum kaup og framkvæmdir Kínverjans Huangs Nubo á Norðurlandi ; sá ætlaði einmitt að leggja golfvöll ásamt fleiru á Grímsstöðum .
Umhverfisverndarsinnar hér á landi mótmæltu mögulegri spillingu á villtri náttúru og sögðu að peningar myndu ekki bæta slíkt tjón .
Það virðist þó leggjast verr í íslensk stjórnvöld en þau skosku að leyfa slíkar framkvæmdir enda Nubo mögulega pólitískt umdeildari .
