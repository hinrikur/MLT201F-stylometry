Tónlist hefur heillað Önnu Hlín frá unga aldri og lifir hún drauminn í faðmi norskrar náttúrufegurðar .
Hún skapar sín eigin tækifæri , stofnaði fyrirtæki og gefur út sína fyrstu plötu .
Athafnasemin og atorkan sem löngum hefur verið orðuð við Íslendinga kemur íbúum Stongfjorden skemmtilega á óvart .
Þorpið kúrir milli himinhárra fjalla , trjáa og hafs og ferja þarf íbúana síðasta spottann til áfangastaðarins .
Þórunn Kristjánsdóttir thorunn@mbl.is Anna Hlín tónlistarkona er ein af fjölmörgum Íslendingum sem héldu í víking til Noregs .
Hún fluttist í sjávarþorp á vesturströndinni ásamt fjölskyldu sinni .
Þar hefur hún ásamt manni sínum , Anthony Lewis komið sér upp hljóðupptökuveri og einbeita þau sér að tónlistarsköpun í rólegheitunum , umvafin stórbrotinni náttúru .
Þau fréttu af auglýsingu í blaði þar sem óskað var eftir ungu barnafólki í litlu sjávarplássi , atvinna og húsnæði í boði .
Þau létu slag standa og minna búferlaflutningarnir óneitanlega á Himmelblå , hugljúfa norska þætti sem sýndir voru á RÚV , fyrir skömmu .
Viðskiptatækifæri og ný plata " Við sáum fljótlega eftir að við komum út að við fengjum meira út úr því að stofna eigið fyrirtæki en vinna þau störf sem í boði voru , þrátt fyrir að þau væru ágætlega borguð , " segir Anna Hlín .
Viðhorf til vinnu í Noregi og starfshlutfall er nokkuð frábrugðið því sem Íslendingar eiga að venjast .
Í boði var að vinna 30-40% hér og þar .
" Norðmennirnir hlógu mikið að mér fyrst þegar ég kom og ætlaði að fá 100% vinnu , þá var mér tjáð að enginn væri með slíkt vinnuhlutfall á þessu svæði .
Í rauninni þurfti maður að venja sig af því að vera íslenskur .
" Það tókst ekki í einu vetfangi , parið kom sér upp hljóðupptökuveri og stofnaði fyrirtækið Sumthin Magnetic Music house .
Næg verkefni eru fyrir duglega Íslendinga og töluverð ásókn er í upptökuverið sem er hið eina sinnar tegundar á nokkuð stóru svæði .
Viðbrögð heimafólks kom þeim í raun í opna skjöldu .
Verkefnin eru fjölbreytt , allt frá upptökum á talsettu barnaefni til plötuupptöku .
Fyrsta plata Önnu Hlínar sem lítur dagsins ljós eftir helgina nefnist All Souled Out .
Fyrirtækið hennar í samvinnu við LOJ Records Entertainment í Atlanta , BNA gefa hana út , sem jafnframt sér um dreifingu .
Sherman De Vries , sá um hljóðblöndun og masteringu á plötunni en hann er í samstarfi með Grammyvinningshafanum , Mark Ronson .
Efnið er ýmist sálar- , reggí- , hip hop- og popp-tónlist .
Úrval góðra tónlistarmanna lagði henni lið við gerð plötunnar , jafnt íslenskra sem erlendra : Jason Memor , Earmax ( Nagmus ) , Basic-B , Poppa Andy , Diddi Fel , B-Ruff og Anthony Lewis ( AntLew ) .
Platan hefur verið nokkuð lengi í bígerð allt frá 2004 , ætli afslappað umhverfi Noregs hafi ekki haft úrslitaáhrif um útgáfuna .
Idolið stökkpallur Anna Hlín tók þátt í Idol-söngkeppninni árið 2009 og býr hún vel að þeirri reynslu .
Margir muna eftir henni þar sem hún tókst á við ólík lög með kraftmiklum flutningi .
Hún lenti í öðru sæti og fjölmörg tækifæri fylgdu í kjölfarið .
" Þetta var rosaleg lífsreynsla og sýndi mér margt sem ég vissi ekki þá þegar til dæmis um stressið á bak við þetta , myndavélar og allan glamúrinn .
Ég fékk staðfestingu á þeim vinnubrögðum sem ég hafði tileinkað mér í söngnum á þessari stuttu lífsleið .
" Anna Hlín mælir eindregið með því að taka þátt í slíkum söngkeppnum fyrir þá sem hafa á annað borð áhuga á söng .
" Þátttakan var ákveðinn stökkpallur og hægt að læra ýmislegt , það er að segja með réttu hugarfari .
" Hún hafði í nógu að snúast upp frá því , gerði samning við Valla Sport og túraði um landið með Haffa Haff , " þetta var allt mjög skemmtilegt og lærdómsríkt " .
Á sama tíma var hún með smáskífur í spilun á útvarpsstöðvunum .
Einnig tók hún þátt í söngkeppni sjónvarpsins með lagið Ást eftir Grétar Sigurbergsson sem var klassískt en kraftmikið .
Hún segist hafa styrkst með hverju skipti sem hún kom fram og nýtur góðs af því í allri tónlistarsköpun .
Krakkarnir eins og svampar " Það er gaman að kenna krökkunum , þau eru mjög áhugasöm , eins og svampar , þau eru svo fljót að tileinka sér nýja hluti .
Þau eru líka svo frumleg og sniðug , " segir Anna Hlín .
Hún er með námskeið fyrir börn og unglinga á aldrinum 10-16 ára þar sem þau ná tökum á raddbeitingu og söngtækni .
Maðurinn hennar Anthony Lewis heldur einnig námskeið í hip hop-tónlist sem er vinsælt .
Mikið fjör fylgir því að troða upp fyrir krakkana .
" Í síðustu viku vorum við á lítilli eyju á Víkingahátíð og vorum fengin til að koma þangað að skemmta .
Það er alltaf gaman að koma fram og ennþá betra ef það eru eyru sem vilja hlusta .
Á þessum ferðum okkar og tónleikum finnum við fyrir mikilli eftirspurn eftir plötunni .
" Ekki á leiðinni heim " Okkur líður mjög vel hérna og erum ekki á leiðinni heim , nema það gerist af illri nauðsyn .
Við erum að einbeita okkur að tónlistinni og það er æðislegt að vera listamaður hér .
Auk þess er fjölskyldan hér , foreldrar mínir og systkini .
Okkur langaði alltaf að flytja úr borginni og í rólegra umhverfi og þetta er mikið til gert fyrir strákinn okkar , að leyfa honum að njóta sín í rólegheitunum og í náttúrunni .
Hér eru til dæmis geitur , kýr og otrar sem er ekki alveg normið í Reykjavík , þar er í mesta lagi hægt að sjá kanínur í Öskjuhlíðinni ef maður er heppinn .
" Þau eiga von á sínu öðru barni í nóvember og líkar vel í firðinum þar sem veðráttan minnir gjarnan á Ísland ; úrkomusamir gráir dagar en sólardagarnir eru þó mun fleiri .
Undir lok símtalsins þurfti Anna Hlín að haska sér af stað út í sólina því sonurinn litli var farinn að kalla eftir athygli og vildi ólmur sjá otrana og geiturnar í náttúruperlunni .
