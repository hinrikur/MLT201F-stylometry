Jóhann Hjálmarsson hefur sent frá sér nýja ljóðabók sem nefnist Hugsjór .
Þetta er fyrsta ljóðabók Jóhanns í níu ár en hann hefur glímt við erfið veikindi .
" Ég fékk heilablóðfall og krabbamein þannig að ég hafði ekki mikið úthald til að fást við skáldskap , " segir Jóhann .
" Þegar ég var svo að jafna mig svaf ég mest og safnaði skynvillum .
Það er mjög erfitt að takast á við veikindi og eitt af því erfiðasta er að maður verður svo kraftlítill og kemur eiginlega mjög litlu í verk , kannski engu .
Þetta er ekki gott fyrir ljóðskáld en þó eru dæmi um að veikindi hafi haft góð áhrif á skáld , það er til dæmis sagt að sænska skáldið Bertil Malmberg hafi ort betur eftir að hann fékk heilablóðfall .
Ég er búinn að ná mér nokkuð vel en veikindi eins og þessi skilja eftir sig spor .
Um hvað ertu að yrkja í þessari bók ? " Ég yrki nokkuð mikið um fallvaltleikann en það er ekki nýtt hjá mér því frá upphafi hef ég fjallað um hann .
Þrátt fyrir að fallvaltleikinn sé eitt helsta yrkisefnið vona ég að það sé einhver fögnuður í bókinni og svolítil gamansemi , jafnvel töluvert af sjálfsháði .
Það eru ýmsar hliðar á mínum skáldskap .
Um tíma orti ég til dæmis út frá Eyrbyggju og Íslendingasögum .
Það voru áhrif frá Borges .
Þegar hann kom hingað til lands sagði hann við okkur Matthías Johannessen að við ættum að huga að hinum forna arfi og minna á hann í ljóðum okkar , en ekki þannig að við tækjum hann upp orðréttan .
Á vissum hátt höfum við Matthías gert þetta .
Ef það eru skilaboð í ljóðum mínum þá er það helst að skáldskapurinn sé einhvers virði og geti jafnvel hjálpað fólki sem getur leitað í hann ef það er örvæntingarfullt .
Þegar skáldskapurinn er bestur er hann frelsandi afl .
" Tekst ekki að vera óljóðrænn Hófst ljóðaáhugi þinn strax í barnæsku ? " Faðir minn var mikill ljóðamaður , átti mikið safn af ljóðabókum og reyndar fleiri bókum .
Sem krakki fór ég að kíkja í bækurnar en fann ekki margt í ljóðum þjóðskáldanna sem höfðaði til mín en samt las ég þessi ljóð vandlega .
Það var með Steini Steinarr sem skáldskaparheimur minn breyttist og síðan kom Þorpið eftir Jón úr Vör .
" Þú hefur einbeitt þér að ljóðum , af hverju ? " Ég kann ekki að skrifa skáldsögur .
Mér tekst aldrei að vera óljóðrænn .
Ég reyndi ungur að skrifa skáldsögu en hún fór fljótlega að breytast í ævisögu .
Ég ákvað að leggja hana á hilluna og einbeita mér að ljóðgerðinni .
Ég er mjög feginn því að það hefur aldrei komið út skáldsaga eftir mig .
Það má hins vegar alveg segja að sumar bóka minna séu eins konar ljóðsögur og nálgist skáldsöguna .
" Þú varst sautján ára þegar fyrsta ljóðabókin kom út .
Fórstu sjálfur til útgefanda ? " Jón úr Vör , sem ég þekkti nokkuð , las handritið og hafði áður lesið fleiri handrit eftir mig .
Þegar ég kom með þetta handrit sagði hann : Þetta er gott hjá strák og verður að koma út .
Þá var ekki auðvelt að fara til útgefanda , strákar eins og ég voru bara reknir á dyr og þeim sagt að koma þegar þeir væru orðnir eldri .
Jón hafði samband við Hafstein Guðmundsson í Hólaprenti sem var tilbúinn að prenta bókina og gefa hana út , en það er samt enginn útgefandi skráður að bókinni .
Þegar bókin var komin út var ég dauðhræddur við að kíkja í búðarglugga og sjá hana .
Bókin fékk glæsilegar viðtökur og menn spáðu höfundinum góðri framtíð og auðvitað var ég hissa á því .
" Ljóð þín hafa verið þýdd á 30 tungumál .
Skipti það máli fyrir þig ? " Ég varð þess vís að ljóð mín voru lesin og það er ágætt að fleiri lesi þau en íslenskir lesendur .
Ég hef ekkert á móti því að fólk hafi áhuga á því sem ég er að gera .
Ég fór á skáldaráðstefnur í Evrópu og Suður-Ameríku vegna ljóðaþýðinganna , ferðaðist töluvert og kynntist erlendum skáldum .
Allt þetta víkkaði sjóndeildarhringinn .
" Pólitískur flóttamaður Þú hefur verið kallaður borgaralegt skáld .
" Ég bauð upp á það því ég kallaði eina bók mína Dagbók borgaralegs skálds .
Þetta var sjálfsháð en svo lifði ég borgaralegu lífi með fjölskyldu .
Ég var ekki áhyggjulausa skáldið sem sat mikið á börum , þótt auðvitað kæmi það fyrir .
Hvað varðar þessa nýju bók þá má ekki marka af henni að ég sé mjög borgaralegur .
" Ertu íhaldsmaður ? " Ég var alinn upp á vinstrisinnuðu heimili .
Pabbi var mikill sósíalisti og tók þátt í verkalýðsbaráttunni .
Ég var vinstrisinnaður sem ungur maður en fljótlega fór að koma í ljós að ég hafði borgaralegar tilhneigingar .
Eftir innrásina í Ungverjaland snerist ég fullkomlega og sagði mig úr Æskulýðsfylkingunni sem er eina pólitíska fylkingin sem ég hef verið í .
Ég fékk yfirleitt vond viðbrögð frá vinstri mönnum vegna þessa viðsnúnings .
Margir vinstri menn lásu ekki bækur mínar , en sumir þó .
Það hafði náttúrlega sitt að segja að vinstri menn sniðgengu bækur mínar .
Það má segja að ég yrði óþekktur höfundur í hópi vinstri manna en alltaf var samt einn og einn sem sveik og las verk mín .
Ég starfaði lengi sem gagnrýnandi á Morgunblaðinu og á kaldastríðsárunum var það viðhorf sósíalista að gagnrýnandi á Morgunblaðinu gæti ekki verið skáld .
Ég tók þetta ekki inn á mig en hafði stundum gaman af þessu og á tímabili hlakkaði ég til að opna Þjóðviljann og lesa níðgreinar um mig .
Eftir að ég sneri baki við sósíalisma bjóst ég ekki við öðru en að fá vonda dóma þar .
Ef ég er eitthvað þá er ég pólitískur flóttamaður .
Flokkarnir eru bara til að gera fólk vitlausara en það er .
Þar sem ég er úr alþýðustétt hefur nýfrjálshyggjan aldrei höfðað til mín , en gamaldags frjálslyndi á sæmilega við mig .
Kannski er ég farinn að færast nær miðjunni .
Það er ort um miðjumenn í bókinni .
Íhaldsmaður er ég ekki .
Þegar mestu lætin voru á kaldastríðsárunum var ég á Þjóðviljanum kallaður fasisti en á Morgunblaðinu talinn vera kommúnisti .
Kaldastríðsárin voru samt um margt ágætur tími því þá ríkti mikill áhugi á skáldskap og margar afar góðar bækur komu út .
Ég hef reyndar alltaf varað rithöfunda við því að skrifa um samfélagsmál , helst ættu aðrir en rithöfundar að skrifa um þau .
Rithöfundar eru miklir tilfinningamenn og hafa oft afar tilfinningalegar skoðanir á stjórnmálum .
Ég get nefnt einn rithöfund sem var ekki þannig , George Orwell sem snerist frá kommúnisma í spænsku borgarastyrjöldinni og varð upp frá því eins konar hægri krati .
Það hentar afar fáum rithöfundum að fjalla um stjórnmál , Orwell var einn af þeim fáu .
" Ráðlegg fólki ekki að gerast gagnrýnendur Þú varst bókmenntagagnrýnandi í áratugi .
Hvernig var að vera gagnrýnandi í litlu samfélagi ? " Það reyndi mjög á og ég ráðlegg fólki ekki að gerast gagnrýnendur .
Þetta var vinnan mín og launað starf en ég hafði líka brennandi löngun til að upplýsa fólk um bókmenntir og módernisma .
Ég las mjög mikið , bjó yfir ágætri þekkingu og hafði ágæta yfirsýn .
Margir höfundar eru skiljanlega viðkvæmir fyrir gagnrýni en það var samt ekki oft sem þeir reiddust þannig að ég frétti af því .
Stundum braust reiði rithöfunda út í svargreinum við gagnrýni .
Mér finnst ekki rétt að listamenn svari gagnrýnendum .
Listamenn eiga að leyfa gagnrýnandanum að vinna í friði .
Þetta er hans starf og það er hans álit sem kemur fram í dómum .
" Hvernig tókstu sjálfur gagnrýni , varstu viðkvæmur eins og skáldin ? " Nei , það var ég ekki .
Ég leit svo á að gagnrýnendur væru að vinna vinnuna sína .
Ég get samt alveg viðurkennt að gagnrýni sem mér fannst ósanngjörn fór fremur í taugarnar á mér .
" Finnst þér íslenskur bókmenntaheimur tekið miklum breytingum á síðustu áratugum ? " Viðhorfið til metsöluhöfunda og reyfarahöfunda hefur breyst mikið .
Hér áður fyrr fannst bókmenntafólki að spennubækur tilheyrðu ekki bókmenntum og það var jafnvel litið niður á reyfarahöfunda .
Það hefur breyst , nú meta menn góða reyfara eins og aðrar bókmenntir , eins og er alveg sjálfsagt að gera .
Breytingin er líka sú að í langan tíma gnæfði einn rithöfundur yfir aðra , sem var Halldór Laxness .
Sænski rithöfundurinn Artur Lundkvist sagði við mig að Halldór Laxness væri hræddur við unga rithöfunda .
Ekki varð ég nú var við það .
Ég kynntist Laxness lítillega og hann var mjög elskulegur maður .
Hitt er annað mál að íslenskir rithöfundar voru í skugga hans og seinna kom að því að ljóðskáld voru í skugga Steins Steinarrs .
Í dag eigum við ekki risa á borð við þessa menn en það hafa komið fram þó nokkrir góðir höfundar , eins og Sjón , Gyrðir Elíasson og Jón Kalman .
Í hópi þeirra yngstu vil ég nefna Þórdísi Björnsdóttur .
Gerður Kristný er að verða þjóðskáld , eins konar Grímur Thomsen .
Eiríkur Örn Norðdahl er hross , en mikill áhugamaður um að koma gömlum módernisma á blað .
Konurnar eru furðu sterkar sumar .
" Skáld gleymast fljótt Hefurðu átt skáld að vinum ? " Ég hef átt nokkur skáld að vinum en er óðum að breytast í einfara .
Meðal vina nefni ég Jón úr Vör , Einar Braga og Jón Óskar .
Aðrir eru Ari Jósefsson , Matthías Johannessen , Þorsteinn frá Hamri , Þorvarður Helgason , Erlendur Jónsson og Knut Ödegaard .
" Hefurðu áhyggjur af því að fáir lesi ljóð ? " Nei , ég hef það ekki .
Það skiptir ekki höfuðmáli hversu stór lesendahópurinn er .
Aðalatriðið er að einhverjir lesi ljóð .
Meðan svo er þá er þetta í lagi .
Það eru fleiri sem lesa ljóð en við áttum okkur á .
Ég hef oft orðið undrandi yfir þekkingu manna .
Menn henda ekki ljóðabókum frá sér að loknum lestri .
Kiljurnar fara í ruslið en ljóðabækurnar eru teknar fram aftur og aftur .
Stundum lifa línurnar sínu framhaldslífi , en skáld gleymast yfirleitt fljótt .
Það er góður árangur að menn muni eftir einni setningu .
Aðalatriðið er hugblærinn .
Dæmi eru um ljóð sem rifjast upp við ákveðin tækifæri .
Úr prósa muna margir setningar úr Fegurð himinsins eða heila kafla enda eru þeir á borð við prósaljóð .
" Hvernig finnst þér að eldast ? " Nokkuð gott , en veikindin skyggja á .
Ég hef ekki eins mikið úthald og áður .
Frá unglingsárum bjóst ég við því að verða ekki gamalt skáld .
Ég hafði sterkt á tilfinningunni að ég myndi deyja ungur .
Það má segja að ég hafi orðið hissa þegar ekkert gerðist .
Ætli ég hafi ekki alltaf verið dramatískur .
" Finnst þér þú hafa verið metinn að verðleikum sem ljóðskáld ? " Það er lesandanna að dæma um það .
" Hefurðu gert allt sem þú ætlaðir þér á skáldskaparsviðinu ? " Ég held það .
Nú eru komnar átján frumsamdar ljóðabækur , ég veit ekki hvort þær verða fleiri .
Það getur samt verið að ég eigi eftir að skrifa nokkur ljóð .
Nú líða margir dagar og jafnvel mánuðir án þess að ég yrki , sem er svosem í lagi því það að yrkja og fást við skáldskap er með því erfiðasta sem maður gerir .
" 