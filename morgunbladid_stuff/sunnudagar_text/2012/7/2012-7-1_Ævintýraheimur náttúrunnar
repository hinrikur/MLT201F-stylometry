Við fjölskyldan áttum einstaklega góða stund í Museum für Naturkunde í Berlín fyrr í mánuðinum .
Í þessu náttúruminjasafni er marga stórkostlega hluti að sjá og eykur enn á skemmtunina að fá að upplifa þá með augum sonanna , sem eru fjögurra og hálfs árs og tæplega þriggja ára ( best að hafa þetta nákvæmt þeirra vegna ) .
Hápunktur heimsóknarinnar var án efa að skoða risaeðlubeinagrindurnar sem eru til sýnis í stórum sal í miðju þessarar gömlu byggingar .
Ein risaeðlubeinagrindin er meira að segja sú stærsta í heimi en á staðnum er bréf frá Heimsmetabók Guinness því til staðfestingar .
Þetta er í fyrsta skipti sem ég sé risaeðlubeinagrindur og er það vissulega mögnuð sjón .
Risaeðlur voru margbreytilegar , sumar meira ógnvekjandi en aðrar , eins og þær sem voru með gadda upp úr halanum og eftir öllu bakinu .
Beinagrindurnar kynda vissulega undir ímyndunaraflinu .
Það var hinsvegar svolítið erfitt að útskýra fyrir ungum drengjum hversu langt er síðan dýrategundin dó út , þegar " í gamla daga " er allt eins notað til að vísa til atburða sem gerðust fyrir ári .
Risaeðlurnar eru hluti af fastasýningu safnsins en í því eru líka alltaf mismunandi sérsýningar .
Ein þeirra er " Biopolis - Wild Berlin " sem segir frá öllum villtu dýrunum í borginni en þessi sýning stendur út júlímánuð .
Á sýningunni kemur fram að óvenjulega mörg dýr búi innan borgarmarkanna , sem við fengum sannað með eigin augum þegar við sáum ref í miðju Prenzlauer Berg-hverfi um hábjartan dag .
Mikið held ég að það sé gott að vera kennari í borg með svona flottu náttúruminjasafni enda töluvert annað að útskýra vísindi fyrir börnum með alla þessa dýrgripi innan seilingar , sama hvort það eru uppstoppuð dýr , myndbönd , steinar eða líkön .
Þannig lifnar kennslan svo sannarlega við .
Inga Rún Sigurðardóttir ingarun@mbl.is 