Árið 1996 stóð Ægir Einarov Sverrisson í röð og beið eftir laununum sínum .
" Peningarnir eru búnir , " sagði gjaldkerinn þegar röðin kom að honum .
Ægir ákvað á þessu augnabliki að hann myndi aldrei þiggja pening fyrir að kenna við Háskólann í Sofíu – norræn fræði og íslensku .
Saga Ægis er með ólíkindum .
Dóttir hans , Alexandra Sverrisson , hefur þá vakið mikla athygli í búlgarska bókmenntaheiminum .
Júlía Margrét Alexandersdóttir julia@mbl.is Fyrstu viðbrögðin voru þau að pabbi hennar hlyti að hafa mútað einhverjum , " segir Ægir Einarov Sverrisson um það þegar dóttir hans , Alexandra Sverrisson , vann aðalverðlaun í einni þekktustu keppni ungra ljóðskálda í Búlgaríu .
Hún var aðeins 17 ára og búlgarski bókmenntaheimurinn spurði sig hvaðan þessi stúlka með þetta undarlega ættarnafn kæmi .
Einhver hafði heyrt að hún ætti rætur að rekja til Írlands .
En það var og , hennar rætur liggja til Íslands .
Missti íslenskan föður Ægir Einarov Sverrisson er hálfíslenskur .
Faðir Ægis var Einar Ragnar Sverrisson , sem lést sem ungur maður í bílslysi í Þýskalandi en hann var við nám þar ytra .
Ægir var þá þriggja ára og leið hans lá til Búlgaríu þar sem móðir hans , Nevena Kalawranova , var búlgörsk .
Foreldrar Ægis höfðu kynnst í námi í Þýskalandi en Ægir var aðeins þriggja ára þegar faðir hans lést í bílslysinu .
Það sem beið hans var því harður heimur í Búlgaríu , lokað land kommúnismans sem vaktaði hvert skref og hverja afmælispakkasendingu frá ættingjum á Íslandi .
Ægir og Alexandra voru stödd á Íslandi fyrir nokkrum dögum og eyddu tíma með íslensku fjölskyldu sinni .
Þeirra stoð og stytta , fyrr og nú , er föðursystir Ægis , Guðrún Sverrisdóttir .
Guðrún og faðir Ægis eru börn Sverris heitins Kristjánssonar , hins kunna sagnfræðings og konu hans , Ernu Einarsdóttur .
Sverrir var þjóðþekktur fyrir fræðimennsku sína , tungumálasnilld og pennafimi .
Pabbi Ægis talaði þá níu tungumál , meðal annars búlgörsku sem hann lærði eitt sumar úti á sjó .
Það er ljóst að Ægir og Alexandra dóttir hans hafa fengið væna sneið af þessari köku í vöggugjöf .
Búlgarar læra Hávamál utanbókar Ægir talar vandaða íslensku en hann kunni varla stakt orð í tungumálinu fyrr en eftir tvítugt .
Þá hefur hann séð um ærin þýðingarverkefni úr íslensku á búlgörsku , meðal annars ritstýrt þýðingu á Svani Guðbergs Bergssonar í Búlgaríu og snarað íslenskum nútímaljóðum yfir á móðurmál sitt .
Ljóðum eftir skáld á borð við Njörð P. Njarðvík og Matthías Johannessen .
Hann hefur líka ráðist í að þýða Grámosinn glóir eftir Thor Vilhjálmsson .
" Jú , það er erfitt verk en það var ekki þess vegna sem það hefur ekki klárast heldur einfaldlega skortur á fé og tíma til verksins .
Hávamálin sem ég þýddi yfir á búlgörsku hef ég nýlokið við að gefa út en ég hef kennt goðafræði á hverju ári í Háskólanum í Sofíu .
" Ægir upplýsir blaðamann um þann mikla áhuga sem er í Búlgaríu á gömlum norrænum fræðum en heilu hóparnir hafa myndast sem félagsskapur í kringum þetta áhugamál sem hljómar svolítið sérstakt og Ægir segist ekki vita almennilega ástæðuna .
" Það er sérstaklega mikill áhugi á þessu í Búlgaríu .
Fólk lærir utanbókar þessi ljóð úr Konungsbók en Hávamálin sem ég gef út eru þau fyrstu sem eru þýdd beint úr íslensku en þau hafa verið til í þýðingum úr rússnesku og ensku til að mynda .
Ég bar þýðinguna undir prófessora í Sofíu og ég fékk mjög jákvæð viðbrögð frá þeim prófessorum .
" Ægir ætlar sér líka að gefa út Völuspá en áður en við fjöllum nánar um bókmenntirnar , ástríðu Ægis fyrir Hávamálum og ljóðin hennar Alexöndru er ætlunin að spóla aðeins aftur , til þess tíma þegar eini snertiflötur Ægis við Ísland voru pakkasendingar frá " Gunnu frænku " .
Búlgarska eftirlitið Guðrún , eða " Gunna frænka " eins og Ægir hefur alltaf kallað hana , sá um að senda Ægi jóla- og afmælispakka til Búlgaríu frá því hann man eftir sér .
" Ég var nú reyndar einfaldlega kallaður " Gunna " í hverfinu mínu .
Þegar sendingarnar komu tvisvar á ári frá Íslandi vissi allt hverfið hvað var að gerast .
" Guðrún Sverrisdóttir er viðstödd viðtalið sem blaðamaður á við Alexöndru og Ægi og lýsir því hvernig hún þurfti að haga þeim sendingum til að þær kæmust til skila í gegnum búlgarska eftirlitið og ljóst er að það gat verið heljarinnar mál að koma einföldum barnagjöfum inn í landið .
Í pökkunum var meðal annars sælgæti og konfekt og það var hátíð .
Ekki bara í götunni heldur í öllu hverfinu .
" Ég man að það komu allir að betla , ekki bara börn heldur fullorðnir nágrannar mínir .
Ég gat hreinlega stjórnað með þessu sælgæti og fengið fólk til að gera það sem ég vildi .
En sælgætið kláraðist fljótt og ég man að mamma var alltaf brjáluð yfir því .
" Utan pakkasendinganna kom Guðrún einu sinni til Búlgaríu þegar Ægir var sjö ára .
Hann er eini afkomandi bróður hennar heitins og hún segir að hún hafi alltaf fundið að hún vildi gera allt fyrir Ægi .
Móðir Guðrúnar ; Erna amma Ægis , lá banaleguna þegar Ægir var fimm ára .
Hana langaði mikið að fá að sjá sonarson sinn en " þeir tveir mánuðir sem hún átti eftir ólifað dugðu ekki til að það næðist , skrifræðið var svo mikið , " segir Guðrún .
Fórnaði vinnunni Móðir Ægis tók hins vegar þá ákvörðun að reyna eins og hægt var að halda sambandi við ættingjana á Íslandi , Ægis vegna , en það var ekki ókeypis því í staðinn þurfti hún meðal annars að fórna vel launaðri vinnu .
Starfið var ekki í boði nema hún sliti öll samskipti við Vesturlönd en hún var vel menntuð , doktor í efnafræði með olíu sem sérfag .
Öll þessi vestrænu samskipti voru við Gunnu frænku á Íslandi .
" Þegar ég er 15 ára kem ég í stutta heimsókn til Íslands og dvel þá í tvær vikur hjá Gunnu frænku .
Þegar ég var hins vegar á 21. aldursári var í fyrsta skipti orðið mjög mikilvægt að ég kæmist til Íslands .
Ég varð að vera mættur hingað heim fyrir 22 ára afmælið til að glata ekki íslensku ríkisfangi mínu .
" Til þess þurfti að beita örlitlum klækjum .
Umsóknin um mánaðardvalarleyfi á Ísland virtist ekki þokast áfram .
Á lögreglustöðinni fengust þau svör að ekkert dvalarleyfi hefði verið veitt stuttu áður en Ægir þurfti að fara alvarlega að huga að brottför .
Það vildi Ægi til happs að starfsmaður í lögreglunni sem honum var bent á var náungi sem Ægir vissi hvernig hann gæti farið að .
Hann hafði kennt Ægi karate og Ægir bjó í haginn fyrir samtalið og hneigði sig fyrir honum og heilsaði að sið íþróttarinnar .
Þá skreytti hann aðeins sögu sína og sagðist þurfa að nálgast arf sem hann ætti á Íslandi .
Hann hafði heyrt af því að í slíkum tilfellum væru búlgörsk yfirvöld til í að hjálpa .
" Auðvitað hjálpum við þér , við tökum bara 90 prósent af arfinum , " var viðkvæðið .
Lærði íslensku eftir tvítugt Ægir hélt til Íslands með mánaðaruppáskrift en sneri aftur eftir fimm ár .
Það fyrsta sem hann gerði þegar hann kom til Íslands var að senda vegabréfið til Noregs með beiðni um framlengingu en hann fékk ekki vegabréfið í hendurnar aftur fyrr en níu mánuðum síðar .
" Ég hefði því ekki komist til baka þótt ég hefði viljað .
En ég var mjög sáttur við að koma til Íslands .
Ég hafði lokið hluta af lögfræðinámi í Búlgaríu sem og lokið herskyldu .
Mín kunnátta í íslensku var " já " og " nei " og " ertu að fara að sofa ? " Það var allt og sumt .
Ég skráði mig í þriggja ára nám í íslensku fyrir útlendinga í háskólanum og einnig vildi ég halda áfram með lögfræðina .
Það fór þó svo að ég stundaði ekki lögfræðinámið hér heima heldur kláraði það úti í Sofíu .
Af hverju ? Við getum sagt að ég hafi móðgast .
Ég skrifaði ritgerð sem meðal annars fjallaði um kommúnismann og Sovétríkin , sem ég lagði mikið í og tungumálið var upp á tíu .
Ég fékk athugasemdir við innihaldið – að það sem ég skrifaði um kommúnismann væri rangt .
Ég sá að það var augljóst að sá sem hafði farið yfir ritgerðina vissi í reynd lítið um Austurveldin og kommúnista og kvartaði við prófessorinn en þá hafði líklega stúdent á fimmta ári farið yfir ritgerðina .
" Þykir lögfræðin ógeðfelld Ægir hefur þó aldrei stundað lögfræðistörf þrátt fyrir að hafa klárað prófið síðar meir í Sofíu .
" Mér finnst lögfræði ógeðfelld .
Ég hef oft sagt að svörin við vandamálum okkar , mórölskum vandamálum okkar , er að finna í þessum fornu fræðum eins og þessum ljóðum sem ég var að þýða .
Þetta er allt hér í þessari bók og enn betri boðskapur en í Biblíunni .
" Ægir var athafnasamur á Íslandi eins og hann hefur verið allt sitt líf í Búlgaríu .
Hann vann með skólanum og kynnti Íslendingum taekwondo-íþróttina og stofnaði eitt fyrsta taekwondo-félagið á Íslandi ; Einherja .
Lögfræðiþekking Ægis nýtist honum þó í starfi hans en með kennslunni rekur hann fyrirtæki í Búlgaríu sem flytur inn húsgögn og innréttingar .
" Lífið í Búlgaríu í dag ? Fólk er frjálst en peningalaust .
Einu sinni vorum við ekki frjáls en það var passað upp á að eldra fólk fengi mat .
Ég veit eiginlega ekki á hverju eldra fólk lifir í dag .
Kvöldverðurinn er hvítlaukur og kál .
Efnahagskreppan fer mjög illa með land og þjóð .
" Lofsamlegir dómar um ljóð Alexandra segir að unga fólkið í Búlgaríu sé meðvitað um að það þarf að leggja mjög hart að sér til að eiga betra líf .
Nauðsynlegt er að kunna tungumál og mennta sig .
" Ég veit samt líka að lífið er allt allt öðruvísi fyrir mína kynslóð en pabba , við ólumst ekki upp við þessi gríðartök sem kommúnisminn hafði á fólki og allt sem því fylgdi .
Ég bý í Berlín eins og stendur þar sem ég er í háskólanum þar að læra fjölmiðlafræði með áherslu á blaðamennsku .
Ég veit ekki hvað verður eftir að ég lýk námi .
Jú , mér finnst líklegt að ég skrifi meira , það er eitthvað sem mér finnst mjög gott að gera og þegar ég sendi inn ljóðin mín í keppnina í Búlgaríu þá hafði þetta verið svo mikið einkamál að ég hefði verið að skrifa ljóð að það kom mömmu , sem heitir Nevena Halawranova , og mínum nánustu algjörlega í opna skjöldu .
" Alexandra sendi fimm ljóð inn í keppnina , árið 2009 , og í framhaldinu komu ljóð hennar út á bók .
Dr. Svetlozar Igov , þekktur bókmenntagagnrýnandi og þýðandi þar í borg , segir meðal annars að í ljóðum Alexöndru birtist hárfínt næmi höfundar og hún hafi óvenjulegt vald á þessu tjáningarformi .
Ljóð hennar í bókinni séu eins og safn ljóðrænna sumardrauma .
Draumarnir séu svo rofnir með melankólíu septembermánaðar .
" Einhvers konar draumar sem lesandann langar til að endi aldrei , " segir í lokaorðum .
" Nei , ég tala ekki íslensku og skil hana ekki en mig langar mikið til þess .
Það er líklegt að ég geti reddað mér góðu kennsluefni á þýsku en ég tala þýsku og ensku mjög vel .
En það er svo skrýtið að þegar ég kem til Íslands , þá líður mér eins og ég sé heima hjá mér .
Ég finn eitthvað íslenskt í blóðinu og ég hef heyrt það frá þeim sem hafa lesið ljóðin mín ytra að það sé áþreifanleg kuldatilfinning í ljóðunum .
Mér þykir mjög vænt um Gunnu frænku og mína íslensku ættingja og ég vonast til þess að geta kynnt mér mínar íslensku rætur betur og íslenska menningu .
" Fullskapaður úr Hávamálum Þeirra feðgina bíður ferðalag , til Búlgaríu og til Þýskalands og þau kveðja til að fara í Bláa lónið og pakka svo niður , þar á meðal svokallaðri " duka " , þjóðarfiðlu Búlgara sem Ægir hefur lært á í fjögur ár og spilað á úti á Seltjarnarnesi í góða veðrinu meðan á dvölinni stóð .
Það er lýsandi fyrir hann að hann er með kennarapróf í þjóðdönsum Búlgara en eftir að hann fór að kenna verkja í hné ákvað hann að leggja fiðluleikinn fyrir sig .
" Ægir er eins og fullskapaður út úr Hávamálum finnst mér stundum , " segir Guðrún að lokum .
" Hann lifir fyrir að gera hluti og glys , prjál og peningar skipta hann ekki máli .
" Ægir sjálfur segist kannski ekki endilega tengja það við hugsjónir hvernig hann hefur hagað lífi sínu .
Hann viti hreinlega ekki af hverju hann kenni til dæmis endurgjaldslaust í Háskólanum í Sofíu .
" Ég geri það bara vegna þess að mér þykir það skemmtilegt .
Hávamál þykja mér skemmtileg og ég fylgi hjartanu að því leyti .
" Verðlaunaljóð Alexöndru sem faðir hennar þýddi yfir á íslensku Ísland Er hugsanlegt að þú saknir frostsins þegar það hylur þungar hugsanir þínar ? Er hugsanlegt að þú hræðist hvítt blaðið fyrir framan þig en ekki snævi þakta stíga í júlí ? Er hugsanlegt að þú viljir heldur að eilífu glatast í stað þess að skilja hver þú ert ? Er hugsanlegt að þú þráir að týnast í draumum þínum löngu áður en þú sofnar ? Hvað gæfirðu fyrir ýlfur úlfa og stræti án stétta ? Þetta hlýtur að vera ísinn í blóði þínu .
Þegar þú fæðist svona .
