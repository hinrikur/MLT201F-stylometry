Stuttmynd um þróunar verslunar í miðborg Reykjavíkur hefur vakið mikla athygli á netinu undanfarið , en myndin ber heitið " Hvað varð um allar búðirnar ? " Í myndbandinu fer Björn Jón Bragason , verslunarmaður og sagnfræðingur , um miðborgina og kynnir fyrir áhorfendum hvernig stórar verslanir eru horfnar úr miðborginni og hverjar séu ástæður þess .
En myndbandið vann Björn Jón í samstarfi við Ingvar Hauk Guðmundsson kvikmyndagerðarmann .
Í samtali við Sunnudagsblaðið segir Björn Jón að kveikjan að myndbandinu hafi verið starf hans með hópi kaupmanna við Laugaveginn sem hefðu viljað vekja athygli á þeirri eyðileggingu sem þeir telja að ýmsar aðgerðir borgaryfirvalda hefðu haft á verslun í miðborginni , en kaupmenn við Laugaveginn stofnuðu með sér samtök nú á vordögum .
" Austurstræti var hér á árum áður glæsilegasta verslunargata landsins og þar í grennd voru fjölmargar af stærstu verslunum landsins , en Kvosin var þá miðpunktur verslunar í Reykjavík .
Lokun Austurstrætis fyrir bílaumferð 1973 gerði endanlega útaf við verslun á þessu svæði " segir Björn Jón og bætir við : " Síðan þá hefur hnignun miðborgarinnar haldið áfram , stöðugur viðskiptaflótti er af svæðinu , nánast öll stór fyrirtæki í verslun og þjónustu hafa horfið á braut síðustu áratugi , en áður fyrr voru mörg af stærstu fyrirtækjum landsins með höfuðstöðvar sínar í miðborginni .
" Öll verslun að hverfa af Hverfisgötu Björn rekur í myndbandinu hvernig hnignunin haldi stöðugt áfram , öll verslun sé horfin af Hverfisgötunni og Laugavegurinn , aðalverslunargata borgarinnar sé varla svipur hjá sjón – langflestar stórverslanir séu farnar af götunni .
Þar er engin húsgagnaverslun lengur , engin hljómtækjaverslun , engin íþróttavöruverslun og aðeins fáeinar tískuvöruverslanir eftir .
Björn nefnir að fjölmargar verslanir séu komnar inn í Kringlu og inn við Skeifu og Síðumúla þar sem aðgengið sé betra og þá hafi fasteignaeigendum í miðborginni verið gert erfitt fyrir að byggja myndarlegt verslunarhúsnæði , en á seinni árum hafi húsafriðunarárátta gengið út í öfgar .
" Nú um stundir gætir líka mikils haturs á fjölskyldubílnum í borgarkerfinu og borgaryfirvöld gera flest til að amast við bílum í miðborginni , loka götum , fækka bílastæðum o.s.frv. Staðreyndin er samt sú að mikill meirihluti borgarbúa kýs að ferðast um í sínum bíl og ef hann kemst ekki leiðar sinnar þá leitar hann annað eftir verslun og þjónustu .
Skert aðgengi dregur óhjákvæmilega úr viðskiptum , en kaupmenn við Laugaveg eiga í samkeppni við önnur verslunarsvæði á höfuðborgarsvæðinu , þar sem borgaryfirvöld rukka ekki fyrir að lagt sé í stæði og hægt er að aka upp að dyrum .
" Björn nefnir í myndbandinu að lokun Laugavegar fyrir bílaumferð geti hæglega orðið banabiti verslunar við götuna .
Er ekki of djúpt í árinni tekið ? " Nei , við höfum horft upp á það í nágrannalöndum okkar , til að mynda í Bretlandi að heilu miðborgirnar hafa dáið drottni sínum og þá erum við að tala um borgir mun fjölmennari en Reykjavík , þar sem ekkert blasir við nema auðir búðargluggar eða verslunarpláss þar sem búið er að birgja fyrir glugga .
Og þar í landi leita menn leiða til að færa líf í miðborgirnar , en lykilþáttur í því er að bæta aðgengi , til dæmis með því að fella niður gjaldskyldu í útjöðrum miðborga , lækka bílastæðagjöld eða afnema þau hreinlega og hafa bílastæðaklukkur í staðinn .
" Björn nefnir líka að með lokun götunnar sé vegið gróflega að ferðafrelsi aldraðra og öryrkja , en margir viðskiptavinir verslana við Laugaveg eru eldra fólk sem hefur engin tök á að ganga hundruð metra .
Þá rúnturinn – hið gamla og sérstaða menningarfyrirbæri Reykvíkinga – eyðilagður með lokun Laugavegarins og Austurstrætis .
– " Öllu virðist mega fórna til að svala duttlungum örfárra embættismanna og borgarfulltrúa " , segir Björn Jón og bætir við : " Reykjavík er frábær borg til að búa í .
Hér er gott samgöngukerfi , falleg og góð íbúðarhús , gríðarlega góð útivistarsvæði , sundlaugar , íþrottamannvirki og svo framvegis og framvegis , en við eigum einn laskaðan miðbæ , ef hann deyr endanlega verður borgin miklu fátækari .
En það eru sannarlega til leiðir til að hefja verslun í miðborginni til vegs og virðingar á nýjan leik , en til þess að svo megi verða þurfa borgaryfirvöld að hlusta á raddir þeirra kaupmanna sem hvað mesta reynslu hafa í miðborginni og hætta að tálma aðgengi borgararanna að verslunum og hætta að amast við uppbyggingu verslunar- og skrifstofuhúsnæðis sem hæfir 21. öldinni .
" vilhjalmur@mbl.is 