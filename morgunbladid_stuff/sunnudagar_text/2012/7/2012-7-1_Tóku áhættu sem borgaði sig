Hjónin Ragnar Fjalar Sævarsson og Sesselía Birgisdóttir tóku afdrifaríka ákvörðun fyrir 6 árum þegar þau létu af störfum sínum hér á landi og fluttust til Svíþjóðar með kornunga dóttur .
Þau luku framhaldsnámi í Lundi og létu gamlan draum rætast þegar þau stofnuðu fyrirtæki á hrunárinu mikla 2008 .
Fyrirtækið , Red Apple Apartments , leigir út íbúðir í 56 Evrópuborgum og er með skrifstofur í Svíþjóð og Pakistan .
Guðrún Sóley Gestsdóttir gudrunsoley@mbl.is Þrátt fyrir að kröftugur straumur beri Íslendinga í átt að auknum niðurskurði og samdrætti eru sumir sem hafa kjark til að synda á móti straumnum og hafa árangur sem erfiði .
Það vita hjónin Ragnar Fjalar Sævarsson og kona hans Sesselía Birgisdóttir betur en margir , en á hrunárinu sjálfu , 2008 , stofnuðu þau íbúðaleigumiðlunina Red Apple Apartments sem síðan þá hefur stækkað jafnt og þétt og leigir nú út íbúðir um alla Evrópu .
Djarfhuga hjónin létu það ekki á sig fá að alls staðar drægju fyrirtæki saman seglin á þeim tíma sem þau hugðust opna sitt eigið og héldu ótrauð áfram að byggja upp leigumiðlun með íbúðir í Evrópu , á meðan allt í kring var verið að loka fyrirtækjum eða þau lýst gjaldþrota .
Uppbyggingin hefur enda krafist mikils af stofnendunum .
" Við opnuðum 2008 og höfum því rekið fyrirtækið dag og nótt í fjögur ár .
" Í dag leigir fyrirtækið út íbúðir á 47 stöðum í rúmlega 20 Evrópulöndum .
" Þetta eru meira og minna flest lönd í Evrópu , en við höfum meðvitað haldið okkur við Evrópumarkað til að missa ekki yfirsýn og stjórn á gæðum framboðsins , " segir Ragnar .
Kviknaði eftir misheppnað frí En hvaðan fengu hjónin hugmyndina að íbúðaleigumiðlun í Evrópu ? " Þetta hófst í raun þannig að við hjónin fórum til Madrídar í frí með vinafólki okkar .
Börnin voru með í för og við höfðum áhuga á að geta eldað saman og átt huggulegar stundir , þannig að við leigðum íbúð þar í borg , " segir Ragnar .
Húsnæðið , sem í fyrstu virtist traustvekjandi , olli miklum vonbrigðum .
" Við lentum einfaldlega í bullandi vandræðum með íbúðina , við vorum þarna í janúar og vatnið fór af þannig að við höfðum ekkert heitt vatn , en svo snemma árs er ískalt í Madríd .
Fleiri gallar voru á íbúðinni og þetta skemmdi að stórum hluta dvölina .
" Í framhaldinu fóru Sesselía og Ragnar að velta fyrir sér viðskiptum af þessu tagi .
" Við fórum að velta fyrir okkur hvort það væri ekki hægt að gera betur .
" Skömmu síðar fóru Ragnar og Sesselía í meistaranám í Svíþjóð og hófust hjónin handa að byggja upp fyrirtækið samhliða námi , meðal annars til að geta komið í veg fyrir að fleiri fjölskyldur upplifðu vonbrigðin sem þau urðu fyrir í Madríd .
Ragnar er viðskiptafræðimenntaður og Sesselía félagsfræðingur frá Háskóla Íslands .
" Ég var framkvæmdastjóri hjá prentþjónustufyrirtækinu Samskiptum , sem síðar sameinaðist Póstinum .
Sessa vann hjá Eddu miðlun og útgáfu og hjá bókaforlaginu Veröld .
Það voru okkar síðustu verkefni áður en við fluttum út árið 2006 .
" Hjónin tóku ákvörðun um að yfirgefa landið og fara saman í eins árs framhaldsnám en á þessum tíma voru þau með lítið barn .
Ragnar og Sesselía tóku í framhaldinu meistaragráðu í alþjóðlegum markaðsfræðum og vörumerkjastjórnun í Lundi .
" Upprunalega planið var að stoppa aðeins hér í eitt ár og halda síðan áfram , en okkur líkaði svo vel að við ákváðum að skrá okkur í enn frekara nám .
" Meistaranám í frumkvöðlafræði varð fyrir valinu hjá Ragnari en kona hans fór í meistaranám í mannauðsstjórnun .
" Að náminu loknu ákváðum við svo að sameina krafta okkar í uppbyggingu fyrirtækisins , " segir Ragnar .
Úskrift og opnun í sama mánuði Aðspurður hvort námið nýtist vel í rekstri Red Apple Apartments segir Ragnar svo vera .
" Námið var mjög skemmtilegt að því leyti að markmið þess er að stofna fyrirtæki og í þessu tilfelli náðist það markmið og gott betur .
" Að sögn Ragnars er námið hagnýtt og í því er lögð áhersla á tengsl við atvinnulífið .
" Helmingur námsins gengur út á að stofna fyrirtæki þannig að það hentaði ofsalega vel fyrir þá áætlun okkar að stofna og byggja upp Red Apple Apartments .
" Ragnar útskrifaðist svo í byrjun júní 2008 og fyrirtækið var opnað aðeins fáeinum dögum síðar , 11. júní .
Árið 2008 var fyrirtækjaeigendum og atvinnurekendum afar erfitt og fjölmörgum fyrirtækjum tókst ekki að standa af sér storminn í kjölfar hruns .
Ragnar lét þó neikvæðniraddir og svartsýnisspár sem vind um eyru þjóta .
" Ég hafði reynslu af framkvæmdastjórn hjá Samskiptum og hafði í raun ákveðið að næsta verkefni sem ég tæki mér fyrir hendur yrði eitthvað sem við hjónin myndum stofna sjálf og byggja upp .
Það hafði þannig verið í pípunum í talsverðan tíma og kreppan breytti engu þar um , " segir hann .
Ragnar segir enn fremur að ástæða þess að hann valdi að stunda nám í frumkvöðlafræðum hafi að mestu leyti verið sú að ætlunin hafi alltaf verið að fara út í eigin rekstur .
Hræðast ekki breytingar Það er ekki allra að hætta í vinnu eftir þrítugt , flytjast milli landa með ungt barn og byrja upp á nýtt í öðru landi .
Aðspurður hvort umskiptin hafi tekið á segir Ragnar svo vera .
" Auðvitað var þetta svolítið erfitt í byrjun , en við höfðum bæði stefnt að því að fara í framhaldsnám erlendis í þó nokkurn tíma .
Það var því alltaf einungis tímaspursmál hvenær við fyndum hentugan tímapunkt , og hann kom bara á þessum tíma .
" Ragnar segir að á þessum tíma hafi valið staðið á milli þess að hrökkva eða stökkva .
" Við ákváðum að bíta á jaxlinn og skella okkur og sjáum svo sannarlega ekki eftir því , " segir Ragnar hlæjandi , en þau voru á þeim tíma með eitt lítið barn og svo hefur annað bæst í hópinn á meðan fjölskyldan hefur verið búsett í Lundi ásamt elsta syninum sem flakkar á milli Íslands og Svíþjóðar .
" Það hefur gengið ofsalega vel með börnin , " segir Ragnar .
" Hér er mikið og sterkt Íslendingasamfélag og í því felst mikill stuðningur .
Hér er mikið um íslenska lækna og námsmenn og þetta samfélag stendur þétt saman , " segir Ragnar og bætir því við að gjarnan sé sagt að það að búa í Lundi líkist því frekar að búa uppi í sveit á Íslandi en erlendis , svo mikið sé um Íslendinga á svæðinu .
" Við eigum líka góða vini að sem hafa alltaf verið reiðubúnir að aðstoða okkur og styðja við stjórn fyrirtækisins , " segir Ragnar .
Hjónin eru þó dugleg að breyta til , og flutningar til Barcelona eru inni í myndinni , en þau hafa verið á leiðinni þangað í nokkur ár að sögn Ragnars .
" Við gerðum ákveðna tilraun í vor og keyrðum frá Lundi til Barcelona rúma tvö þúsund kílómetra og dvöldumst í Barcelonaborg í mánuð með fjölskylduna .
Þá voru allir þrír krakkarnir í heimanámi og við Sesselía unnum þaðan .
" Að sögn Ragnars heppnaðist dvölin vel og aldrei að vita nema á henni verði framhald .
Áhersla á gæði Red Apple Apartments er leigumiðlun með fullbúnar íbúðir og er fyrirtækið milliður milli íbúðareigenda um gervalla Evrópu og leigjenda .
Mikil áhersla er lögð á gæði íbúðanna .
" Við sendum út kannanir til allra þeirra sem hafa gist í íbúðum á okkar vegum og þannig votta gestirnir í raun íbúðirnar .
Ef eitthvað er svo ekki í lagi þá er íbúðin skilyrðislaust tekin af skrá .
Með þessum hætti aukast í sífellu gæði þeirra íbúða sem við bjóðum upp á og ánægja viðskiptavina eykst , " segir Ragnar .
Aðhaldið hefur skilað sér í því að meðaleinkunn íbúðanna er 9 af 10 mögulegum , sem Ragnar segir til vitnis um mikla vinnu og eftirlit með íbúðunum .
" Fólk er mjög ánægt með þjónustuna og kemur aftur .
Okkar sterkasti markaður er á Norðurlöndum og við sjáum að fyrirtæki koma aftur og aftur .
Meðal annars eigum við viðskipti við marga af stærstu bönkunum , ráðgjafafyrirtæki og símafyrirtækin Nokia og Eriksson .
Þau senda starfsmenn út um hvippinn og hvappinn , til Helsinki eina vikuna og til Rómar þá næstu og þá er hentugt og þægilegt fyrir þá að geta alltaf leitað til sama aðila .
" Red Apple Apartments leigir líka út íbúðir hér á landi .
" Við erum með helling af íbúðum á Íslandi , meðal annars í Reykjavík , á Akureyri og Ísafirði og á Selfossi .
Þangað fara viðskiptavinir frá öllum heimshornum og það er svipaður viðskiptavinahópur sem fer til Íslands og hinna norrænu landanna og sunnar í álfuna .
" Hann segir kreppuna þó hafa markað ákveðin skil í þessu samhengi .
" Með hruninu 2008 breyttist þetta töluvert .
Heimsóknir eru orðnar ofsalega árstíðabundnar og í raun er viðskiptatímabilið á Íslandi bara frá maí og til september .
Að vísu gengur sumarið mjög vel , það er mikil ásókn og auknar flugferðir til og frá landinu svara eftirspurn .
En áður , þegar viðskiptalífið á Íslandi var í miklum blóma , komu menn þangað allt árið um kring , eins og er í flestum öðrum borgum í dag .
" Ragnar fagnar vexti í ferðaþjónustu hér á landi , en bendir á breytingu á þeim ferðamannahóp sem hingað sækir .
" Heimsóknum til Íslands fjölgar ár frá ári en með tilkomu lággjaldaflugfélaga hefur þeim ferðamönnum fjölgað sem hafa takmörkuð fjárráð eða kjósa að halda eyðslunni í lágmarki meðan á dvöl stendur .
Þannig er ekki samasemmerki milli fjölgunar ferðamanna og gróða í ferðaþjónustu .
" Aðspurður hverjir stærstu viðskiptavinahóparnir séu segir Ragnar það nokkurn veginn tvískipt .
" Það skiptist jafnt á milli fólks í viðskiptaerindum annars vegar og fjölskyldna í fríi hins vegar , " en Ragnar og Sesselía eiga viðskipti við mörg fyrirtæki sem senda starfsmenn sína í verkefni erlendis í 2-6 mánuði og notast þá yfirleitt við íbúðir á vegum Red Apple Apartments .
" Okkur finnst mikilvægt að íbúðirnar séu vel búnar , rúmgóðar og fjölskylduvænar þannig að menn sem dvelja í íbúðunum til að sinna störfum fjarri heimalandinu hafi kost á að bjóða fjölskyldum sínum í heimsókn þannig að þær geti dvalið í íbúðunum .
Einnig leggjum við upp úr því að eldunaraðstaða sé fyrir hendi svo að gestirnir hafi þann möguleika að elda saman heima við í stað þess að borða allar máltíðir á veitingastöðum , " segir Ragnar , en handklæði og rúmföt fylgja íbúðunum .
" Ef þú ferð með fjölskylduna í frí er mikill kostur að geta verið í íbúð frekar en hótelherbergi , þá býðst sá möguleiki að hafa aukaherbergi fyrir börnin .
" Eins og heima hjá sér Íbúðir fyrirtækisins eru glæsilegar á að líta en að sögn Ragnars er mikil áhersla lögð á gæði og aðstöðu .
" Ef við berum þetta saman við hótel eru íbúðirnar líklega 3-4 stjörnu hvað varðar gæði .
Hins vegar verður að líta til þess að það er mun ódýrara að dvelja í íbúð en á hóteli .
" Hann segir mikinn mun liggja í þeirri upplifun að dvelja á hóteli og að dvelja í íbúð .
" Þetta gefur aðra sýn og ólíka reynslu af borginni , enda eru íbúðirnar inni í íbúðahverfum og gestirnir upplifa borgina frá sjónarhorni þeirra sem þar búa .
Það er sérlega hentugt fyrir þá gesti okkar sem ferðast í viðskiptaerindum að geta látið sér líða eins og heima hjá sér þótt þeir séu staddir erlendis .
Liður í því er að geta eldað sjálfur eins og þú sért í heimahúsi frekar en á hótelherbergi .
" Einkunnarorð fyrirtækisins eru , , Feels just like home " og íbúðaúrvalið endurspeglar það , bæði hvað varðar aðstöðu og staðsetningu .
" Við viljum meina að við séum ekki í beinni samkeppni við hótelgeirann því við bjóðum upp á annan kost , " segir Ragnar .
Aðspurður hvort árstíðasveiflur séu í viðskiptum fyrritækisins segir Ragnar svo vera .
" Þegar kemur að fjölda bókana er sumarið tvímælalaust annasamasti tíminn .
Þá er vanalegra að fólk gisti í skemmri tíma , meðaldvöl er um fimm nætur á þeim árstíma , " segir Ragnar en almennt gista leigjendur allt frá nokkrum nóttum upp í eitt ár , að sögn Ragnars .
" Á haustin og vorin er meðaldvöl svo talsvert lengri .
Fólk getur þannig leigt út íbúðirnar sínar yfir sumartímann til skemmri tíma og á haustin taka við lengri leigur .
" Með skrifstofur í Svíþjóð og Pakistan Starfsemin teygir anga sína út fyrir mörk Evrópu .
" Við erum með skrifstofur bæði í Lundi og í Pakistan , og hér starfa 10 manns , en við höfum 3 starfsmenn í Pakistan sem fyrst og fremst vinna að forritun .
" Alls starfa því 13 manns hjá fyrirtækinu , sem er í sífelldum vexti .
Aðspurður hvernig það kom til að opnað var útibú í Pakistan segir hann það til komið vegna starfsmanns sem ættaður er þaðan .
" Við réðum til okkar forritara hér í Svíþjóð sem er Pakistani og þegar við hugðumst bæta við okkur öðrum forritara stakk hann upp á að við prófuðum þetta fyrirkomulag .
Hann talar urdu ( pakistönsku ) og hefur sambönd innan landsins þannig að við ákváðum að fylgja hans ráðum , opna skrifstofu í Pakistan og bæta við okkur fólki þar .
Það hefur gengið mjög vel , " segir Ragnar .
Mikil samkeppni ríkir á íbúðaleigumarkaði og Ragnar segir mikilvægt að skapa sér sérstöðu í bransanum .
" Þetta er fyrst og fremst spurning um að gera hlutina vel og að halda vel utan um viðskiptavini sína .
" Skemmtilegt starfsumhverfi Hann segir að mikla þrautseigju þurfi til að byggja upp fyrirtæki sem þetta .
" Þetta hefur verið sólarhringsvinna síðustu ár , en skemmtileg engu að síður .
Það eru forréttindi að fá að vinna í jákvæðu umhverfi þar sem ríkir gleði og allir eru hamingjusamir og sáttir .
Hugmyndin er í grunninn skemmtileg því verið er að nýta þann húsakost sem er til staðar í borgunum .
Við erum ekki að reisa ný hótel með tilheyrandi kostnaði , " segir Ragnar og bætir við að að því leyti til sé reksturinn umhverfisvænn .
" Íbúðareigendurnir sem Ragnar og Sesselía sinna milligöngu fyrir hagnast líka vel á leigunni .
" Við sköpum heilmiklar tekjur fyrir fólk enda finnur maður hér í Evrópu að fólk hefur þörf fyrir auknar tekjur og margir nýta leiguna sem leið til að drýgja launin sín .
Í krísunni í Suður-Evrópu er til að mynda mikill fjöldi fólks sem vill leigja íbúðirnar sínar , " segir Ragnar .
Ekki til Íslands á næstunni Fjölskyldan hefur nú búið í Lundi á Skáni síðustu 6 ár og líkar vel .
Aðspurður hvað framtíðin beri í skauti sér segir Ragnar að stefnan sé að halda áfram á sömu braut .
" Aðalatriðið hjá okkur er að gera þetta áfram vel og það er nú þess vegna sem við höfum ekki enn farið út fyrir mörk Evrópu .
Við viljum halda fókus og stjórn yfir fyrirtækinu og gæðum þeirrar þjónustu sem við bjóðum upp á .
" Aðspurður hvort flutningar til Íslands séu á kortunum í framtíðinni segir Ragnar það ólíklegt .
" Við ætluðum alltaf að dvelja hér í eitt ár og flytja svo til Barcelona , en við erum ekki enn farin þangað .
Það er í það minnsta ekki á planinu í nánustu framtíð að flytja til Íslands , þó að hugurinn stefni alltaf heim .
" 