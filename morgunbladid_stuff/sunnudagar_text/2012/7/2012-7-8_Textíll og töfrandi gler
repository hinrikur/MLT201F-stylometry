Fyrir þrjátíu árum sneri Sigrún Einarsdóttir glerlistakona heim á leið .
Hún hafði þá búið í Danmörku í sjö ár .
Með Sigrúnu í för var danskur eiginmaður hennar , Søren Larsen , og sonur hans .
Þau settust að á Kjalarnesi og opnuðu fyrsta glerverkstæðið á Íslandi , Gler í Bergvík .
" Það má eiginlega segja að Kjalarnesið hafi valið okkur .
Við vorum í húsnæðisleit og hér voru ódýrar lóðir á þessum tíma , " segir Sigrún .
" Við fundum gamalt fjárhús sem við urðum ástfangin af .
Við bjuggum þar í þrjá mánuði og gerðum það upp .
Maðurinn minn var múrari að mennt og hafði því vit á húsum .
Við vorum bjartsýn og sannfærð um að fjárhúsið væri fullkomið fyrir glerverkstæði .
Við byrjuðum því á að moka skítnum út úr fjárhúsunum .
Með miklum dugnaði tókst okkur að ná takmarkinu , " segir Sigrún brosandi .
Í fjárhúsunum taka systurnar á móti blaðamanni en Gler í Bergvík stendur þar enn þrjátíu árum síðar .
Þar er líflegt um að litast .
Margskonar litir í litlum krúsum , fallegir glermunir og stórir brennsluofnar .
Það hýrnar yfir þeim systrum þegar þær rifja upp gamla tíma .
" Þegar þau komu heim var glerlist mjög nýtt fyrirbrigði á Íslandi .
Að sjá gler blásið voru algjörir töfrar , " segir Ólöf .
Systir hennar grípur orðið : " Nágranni okkar var kona um nírætt .
Hún kom á verkstæðið til þess að fylgjast með okkur vinna .
Þegar ég tók glerið út úr ofninum horfði hún á mig einlægum gamalmennisaugum og sagði : " Þú ert galdrakona .
" " Þær systur hlæja .
" Svo bað hún þig að sækja annað glas í ofninn , " segir Ólöf .
" Já , hún hélt að ég töfraði glösin inn í ofninn , " segir Sigrún .
Hoppaði hæð í herklæðum Það er gaman að fylgjast með systrunum rifja upp tilurð verkstæðisins .
" Tímarnir hafa breyst mikið .
Mér er sagt að þetta hafi verið fjórum árum eftir að jarðsíminn kom á Kjalarnes , " segir Sigrún .
" Við keyptum amerískan olíubrennara til þess að brenna glerið .
Það kunni enginn á hann .
Við urðum því að hringja til Ameríku til þess að fá ráðleggingar , " segir Sigrún en bendir á að það hafi verið mjög dýrt að hringja til útlanda .
Hún segir þau ekki hafa haft efni á löngum símtölum til Ameríku og því verið heppin að eiga velunnara hjá Iðntæknistofnun í Kópavogi .
" Ég keyrði malarveginn alla leið vestur í Kópavog til þess að hringja .
Þegar faxið kom , mörgum árum síðar , hoppaði ég hæð mína í öllum herklæðum af ánægju .
Það var mikil bylting að þurfa ekki að bíða eftir póstinum , " segir hún .
Lokkun glerdeildarinnar Sigrún kynntist eiginmanni sínum þegar hún var við nám í Danmörku .
" Ég fór í skólann árið 1973 og sótti þá teikningu og grafík .
Ég fann mig ekki í þeirri deild og skipti því ári síðar yfir í keramikdeildina .
Ég var ástfangin af keramiki en með lítinn grunn .
Ég bað því Koggu , keramiker í bænum , um að taka mig í kennslu .
Hún hjálpaði mér að búa mig undir námið , " segir Sigrún .
" Glerdeildin var tiltölulega ný .
Skólinn var því að reyna að veiða nemendur í það nám .
Þetta efni , glerið , átti gjörsamlega við mitt skapferli þá .
Ég var mun æstari og hafði gaman af því að sjá hlutina gerast svona hratt .
Ég gat séð daginn eftir , jafnvel strax , hvað ég hafði verið að gera .
Það átti vel við mig , " segir hún og rifjar upp skólaárin í Danmörku .
" Søren var menntaður keramiker með gifs sem sérgrein .
Hann kenndi í skólanum og hafði því hjálpað til við að setja upp glerverkstæðið .
Hann kunni þó ekki að blása gler .
Ég kenndi honum það þegar við fluttumst til Íslands .
Það halda þó margir að hann hafi kennt mér það , " segir Sigrún .
" Þegar hann féll frá höfðu sumir áhyggjur af því hvað ég myndi gera .
Það tók tíma að sanna að ég gæti gert þetta , " segir Sigrún .
Í leit að gömlum listunnendum Það er ljóst að Sigrún og Ólöf sitja aldrei auðum höndum .
Þær undirbúa núna tvær sýningar á verkum sínum í haust .
Fyrri sýningin er á vegum Sigrúnar og er yfirlitssýning Glers í Bergvík sem haldin verður í Gerðarsafni .
Sú seinni verður opnuð viku síðar og er samvinnusýning þeirra systra haldin í Gerðubergi .
" Okkur fannst góð hugmynd að tengja þessar sýningar saman , " segir Ólöf .
Systurnar hafa unnið saman frá árinu 2002 en þá var haldið upp á tuttugu ára afmæli Glers í Bergvík .
" Við Søren buðum Ólöfu að vera með á tuttugu ára afmælissýningunni sem haldin var í ASÍ-safninu , " segir Sigrún .
" Við gerðum ráð fyrir að hún myndi vera á neðri hæðinni og hegða sér vel .
Áður en við vissum af var hún farin að vinna verk með okkur , " segir Sigrún og brosir .
Þetta var ekki í fyrsta skipti sem " Ólöf vann með systur sinni og mági .
Hún hefur unnið fyrir Gler í Bergvík frá 1985 .
Þríeykið var ánægt með samvinnuna og á sýningunni voru tvö samvinnuverk .
Þetta var upphaf að fallegu ferli því systurnar vinna enn mikið saman tíu árum síðar .
Á yfirlitssýningunni í Gerðarsafni verður farið yfir sögu verkstæðisins .
" Við Søren gengum í gegnum mörg lög í okkar vinnuferli .
Við vorum bæði byrjendur í glerlist þegar við opnuðum verkstæðið .
Verkum Sørens , sérstaklega nýrri verkum , verða gerð góð skil á sýningunni .
Mig dreymir þó um að geta safnað saman fleiri eldri verkum , " segir Sigrún en útskýrir að hún viti ekki hverjir keyptu þau .
" Það væri virkilega gaman að heyra í fólki sem á verk eftir okkur og gæti tekið þátt í þessari sýningu með mér , " segir hún .
Svarthvítir hippar Ólöf tekur við orðinu : " Okkur fannst fullkomið að tengja sýningar saman .
Sýningin í Gerðarsafni er fortíðin en sýningin í Gerðubergi er vísir að áframhaldinu , " segir hún og Sigrún tekur undir .
Samvinnuverk systranna eru mjög frumleg .
Sigrún rannsakar mismunandi áferð í glerinu en Ólöf vinnur með fjölbreytta þræði , til dæmis hrosshár .
Verkin minna á hráa , sterka , íslenska náttúru .
Eftir systrunum hefur verið tekið því nýlega voru þær beðnar að vera fulltrúar Íslands á stórri evrópskri glersýningu , EGC 2012 .
" Okkur var boðið ásamt Brynhildi Þorgeirsdóttur að vera fulltrúar Íslands , " segir Ólöf .
" Það er dálítið fyndið að vera textíllistakona á glerlistasýningu , " segir hún brosandi .
Eftir viðtalið bjóða systurnar blaðamanni að rölta með um verkstæðið .
Það er skemmtilegt að fá innsýn í verkefni þeirra .
Á leiðinni upp á efri hæðina , þar sem galleríið er , prýða gamlar , svarthvítar myndir veggina .
Þar má meðal annars sjá myndir af gömlum hippum , Sigrúnu og Søren , að brenna gler .
Það hlýtur að vera draumur að tilheyra þessari kröftugu frumkvöðlakynslóð .
