Svo segir í Grágás , í sömu grein segir einnig að " og sá á björn er fyrst kemur banasári á " .
Þetta ákvæði úr landabrigðis þætti Grágásar er rifjað hér upp í framhaldi þeirrar miklu umræðu sem verið hefur vegna fréttar þess efnis að hvítabjörn hafi sést í sjónum skammt frá bænum Geitafelli á Vatnsnesi .
Lögreglan á staðnum skipulagði mikla leit að dýrinu , meðal annars flaug þyrla Landhelgisgæslunnar yfir það svæði sem talið var að björninn gæti verið á og einnig var leitað af landi .
Eftir mikla leit er talið að þarna hafi ekki verið hvítabjörn á sundi heldur aldraður útselur .
Sporin í fjörunni sem talin voru vera eftir björninn voru að athuguðu máli greinilega ekki eftir hvítabjörn heldur annan björn , það er að segja eftir Árna Björn kajakræðara .
Talsverð umræða hófst hér um hvað gera skyldi við hvítabirni sem hingað kæmu eftir að tveir hvítabirnir gengu á land norður á Skaga árið 2008 .
Eftir að fréttist að komu seinni bjarnarins varð talsverð umræða þess efnis að reyna ætti að bjarga birninum og helst fara með hann aftur til Grænlands .
Undirbúnar voru björgunaraðgerðir sem mistókust hrapallega .
Annars er það umhugsunarefni hvað maðurinn virðist enn hræðast villt dýr .
Engar áreiðanlegar heimildir eru til hér á landi um að hvítabjörn hafi drepið hér mann .
Í Skandinavíu er nú mikil umræða um fjölgun úlfa og skógarbjarna .
Það telst til algjörra undantekninga að úlfur drepi menn , slíkt hefur ekki skeð í Svíþjóð í 100 ár .
Það kemur hinsvegar af og til fyrir að birnir ráðast á menn en þá eru þeir yfirleitt særðir eða þá að þeim finnst sér vera ógnað á einhvern hátt til dæmis vera í sjálfheldu .
Sama má segja um hvítabirnina , það er afar sjaldgæft að þeir ráðist á fólk , flestar árásir bjarna á fólk eru vegna þess að fólk fer óvarlega , tekur óþarfa áhættu við að nálgast birnina .
Sömu söguna má segja um önnur villt dýr , ljón , hlébarða , slöngur og hákarla .
Algengasta ástæðan fyrir árásum villtra dýra á fólk er óheppilegar aðstæður sem maðurinn kemur sér sjálfur í .
Þessi slys verða yfirleitt vegna vanþekkingar á eðli og náttúru dýranna .
Flestir komast í návígi við villt dýr í dýragörðum og kynnast þeim í fallegum náttúrulífsmyndum í sjónvarpinu .
Raunveruleikinn í náttúrunni er hinsvegar annar , líf dýranna er stöðug barátta , náttúran getur verið óblíð og grimm .
Þegar Ísland var numið trúðu landnámsmennirnir því að hér væru bæði viðarbirnir ( skógarbirnir ) og hvítabirnir .
Hvítabirnir voru réttdræpir hvar sem til þeirra náðist enda stafaði mönnum ógn af þeim .
Þeir voru hins vegar eftirsóttir aðallega vegna skinnsins en einnig kjötsins .
Birnir hafa sést hér af til frá því að sögur hófust .
Þeir hafa helst komið hingað á miklum hafísárum .
Frostaveturinn 1917-1918 er talið að hingað hafi komið 28 birnir , á 20. öldinni er vitað um komu 79 bjarna hingað til lands .
Áður en öflug skotvopn komu til sögunar var það talsvert mál að aflífa hvítabjörn , margar sögur eru til um afar ógeðfellt dráp á björnum .
Með lögum nr. 64 frá 1994 voru hvítabirnir hinsvegar alfriðaðir á landi , á hafís og á sundi .
Hinsvegar var heimilt að drepa björn sem gekk á land ef fólki og búfénaði stafaði hætta af honum .
Þá kveða lög á um varnir gegn hundaæði nr. 290 frá 1980 um að " gangi hvítabirnir eða önnur framandi rándýr á land séu þau ófriðhelg " .
Reynsla undanfarinna ára sýnir að það er ekki raunhæft að fanga hvítabirni og flytja þá aftur til Grænlands .
Ólíklegt er að Grænlendingar vildu taka við dýrinu og þá er það gríðarlega dýrt , líffræðilega og tæknilega erfitt að svæfa og flytja langar leiðir eins villt dýr og hvítabirnir eru .
Þá væri það nánast níðingsverk að flytja fullorðinn hvítabjörn í erlendan eða innlendan dýragarð .
Mannúðlegasta og skynsamlegasta leiðin er því að aflífa dýrið eins fljótt og auðið er eigi það ekki möguleika á að komast aftur á hafísinn .
Annars er það áhugavert í þessu sambandi þegar rætt er um þá ógn sem stafar af villtum rándýrum að það dýr sem drepur flesta jarðarbúa og mörgum stafar því mikil ógn af er agnarsmátt en það er moskítóflugan .
