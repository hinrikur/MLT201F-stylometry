Ert þú bara ein á ferð , væna ? " spurði maðurinn í vegabréfseftirlitinu á Stansted-flugvelli í Englandi sextán ára gamla dóttur mína .
" Nei , mamma og pabbi eru þarna fremst í röðinni , " svaraði hún .
" Komið þá öll saman , " sagði hann .
Því næst tók hann vegabréf okkar í sína vörslu og æðisgengin rannsókn hófst .
Eftirlitsmaðurinn rýndi og skannaði , rýndi og skannaði .
Leit upp á okkur þess á milli , íbygginn á svip .
Rýndi og skannaði .
Ætli hann sé nýbyrjaður , hugsaði ég með mér .
Þetta getur ekki verið svona mikið mál .
Eftirlitsmaðurinn virkaði eitthvað ósáttur og að því kom að hann lét vaða : " Eru þetta örugglega mamma þín og pabbi ? " spurði hann dóttur mína .
" Já , " svaraði hún og skellti lítið eitt upp úr .
Hvaða vitleysa er þetta eiginlega , hugsaði ég með mér , sér maðurinn ekki svipinn ? Enn leit hann af okkur og niður í vegabréfin .
" Hvernig stendur þá á því að ekkert ykkar er með sama eftirnafnið ? Bingó ! Þar lá hundurinn grafinn .
Í augum venjulegs Breta er það vitaskuld meira en lítið loðið að þrjár manneskjur , sem bera hver sitt föðurnafnið , séu að ferðast milli landa undir því yfirskini að þær séu fjölskylda .
Sjáðu nú til , útskýrði ég fyrir eftirlitsmanninum .
Nafnakerfið er svolítið öðruvísi á Íslandi en hér í Bretlandi .
Fyrir það fyrsta tekur eiginkonan ekki upp nafn manns síns við giftingu nema í undantekningartilvikum , þegar um ættarnafn er að ræða – og sennilega sjaldnast þá .
Síðan kenna börn sig við foreldri , oftast föðurinn en stundum móðurina .
Sjáðu , ég heiti Orri og dóttir mín er Orradóttir .
Þegar hér er komið sögu var aumingja maðurinn alveg týndur .
Af augnaráðinu að dæma var hann ekki að kaupa þessa útskýringu .
Enn spurði hann : " Eru þetta mamma þín og pabbi ? " " Já , " svaraði dóttirin ákveðin .
" Jæja , velkomin til Bretlands ! " Ég varpaði öndinni léttar enda farinn að sjá fyrir mér ítarlega yfirheyrslu í dimmu afdrepi .
" Hvað hefði gerst hefði ég í gríni sagt nei ? " spurði dóttir mín þegar við vorum komin á þurrt .
Það vil ég ekki hugsa til enda , svaraði ég , og brýndi fyrir henni að slá aldrei á létta strengi við vegabréfseftirlitsmenn .
Það gæti kostað dýrmætan tíma og mikil leiðindi .
Það góða sem hlaust af þessari uppákomu er hins vegar það að eftirlitsmaðurinn verður vonandi betur upplýstur næst þegar hann fær Íslendinga upp að borðinu til sín .
Orri Páll Ormarsson orri@mbl.is 