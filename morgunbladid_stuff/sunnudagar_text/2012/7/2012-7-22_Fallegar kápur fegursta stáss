Orðatiltækið " Ekki skal dæma bókina eftir kápunni " býr vissulega yfir góðum boðskap .
Hins vegar getur verið freistandi að kaupa bækur út frá útliti þeirra , eins grunnhyggnislegt og það hljómar .
Fallega innbundnar bækur eða skemmtilegar kiljur eru gulls ígildi og í raun eitt fegursta stofustáss sem fundist getur .
Þrátt fyrir gríðarlegan áhuga á bókmenntum , og því sem stendur á blaðsíðum bókanna viðurkenni ég það fúslega að hafa gengið út úr fornbókasölunni á Klapparstíg með fullan poka af fallega innbundnum bókum sem ekki voru síður hugsaðar sem augnakonfekt en lestrarefni .
Skemmtilegast er það þó þegar góð ritsmíði og fallegar kápur fara saman .
Til að mynda varð á vegi mínum einkar snoturt eintak af leikritum eins magnaðasta leikskálds nítjándu aldar , Antons Tsjekhov .
Eintakið býr yfir leikritunum Mávinum og Kirsuberjagarðinum og var innbundið á seinni stríðsárunum í New York í Bandaríkjunum .
Framan á kápunni , sem saumuð er með búrgúndí-rauðum tvinna , er að finna andlit Tsjekhovs skorið í hvítt bein .
Eins og margt það sem manni þykir fallegast gaf ég hana ástvini að gjöf .
Hægt er að finna gamlar og fallegar bækur á fleiri stöðum en í fornbókasölunni á Klapparstíg .
Þar má meðal annars nefna Kolaportið og Góða hirðinn .
Á síðarnefnda staðnum var til að mynda eitt sinn hægt að fá nær allt safn Halldórs Laxness fyrir slikk , slík tækifæri gefast ekki á hverju strái .
Til að fá sem mest út úr kjölum bókanna má síðan raða þeim í viðeigandi röð í tignarlega mahóníviðarhillu , helst fremur gamla .
Slíkar hillur má fá í Fríðu frænku eða Notuðu og nýju á góðu verði .
Slíkar samsetningar eru listaverk út af fyrir sig .
Viðkomandi verður hinsvegar að vera búinn að lesa bækur þær sem hilla hans ber því gestir sem ber að garði gætu spurt út í einstaka verk .
Þá er fátt vandræðalegra en að viðurkenna að bækurnar séu í hillunni eingöngu sem stáss því síst af öllu viljum við vera sökuð um sýndarmennsku .
