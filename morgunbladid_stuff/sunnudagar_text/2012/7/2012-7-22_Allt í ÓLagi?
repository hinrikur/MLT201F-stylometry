Allra augu munu beinast að Lundúnum næstu vikurnar en sumarólympíuleikarnir verða settir þar næstkomandi föstudag .
Mikil eftirvænting ríkir að vonum í borginni en jafnframt nokkur ótti .
Hann er fyrst og fremst tvíþættur .
Annars vegar óttast sumir að samgöngukerfi borgarinnar komi til með að springa meðan á leikunum stendur og hins vegar spyrja einhverjir sig hvort öryggisgæslan sem haldið verður úti nægi en allt frá því að Lundúnir hrepptu hnossið fyrir sjö árum hafa menn óttast að borgin kunni að verða skotmark hryðjuverkamanna af þessu tilefni .
Umræðan um samgöngumál í tengslum við Ólympíuleikana hafa stigmagnast á síðustu vikum og mánuðum og náðu örugglega hámarki í vikunni .
Fjölmargir miðlar hafa velt sér upp úr málinu með einum eða öðrum hætti og sitt sýnist hverjum .
Sumir eru ekki í nokkrum vafa um að vega- og lestakerfið muni bera allan þann fjölda gesta og keppenda sem nú streyma til stórborgarinnar meðan aðrir virðast sannfærðir um að allt komi til með að fara í hönk .
Þannig sló götublaðið The Sun því upp í vikunni að það hefði tekið stórlaxa úr keppnisliði Bandaríkjanna á leikunum fjórar klukkustundir að fara fjörutíu og fimm mínútna leið frá Heathrow-flugvelli að ólympíuþorpinu .
Skýringin reyndist vera sú að bílstjórinn villtist á leiðinni .
Það getur gerst á bestu bæjum .
Fleiri gætu átt eftir að lenda í svipuðum uppákomum enda einsýnt að tefla þarf fram fleiri bílstjórum meðan á leikunum stendur en þeim sem gjörþekkja borgina .
Sumir hafa gengið svo langt að ráða fólki frá því að heimsækja Lundúnir meðan á leikunum stendur nema af brýnustu nauðsyn – slíkt verði öngþveitið .
Til að tryggja keppendum , þjálfurum og öðrum þátttakendum á leikunum forgang í umferðinni verða svokallaðar ólympíureinar teknar í notkun á stærri brautum borgarinnar .
Dagblaðið The Independent fjallaði um þetta fyrir helgi og sagði að í stað þess að tryggja frammámönnum í pólitísku lífi og embættismönnum líka aðgang að þessum forgangsreinum yrðu þeir hvattir til að ferðast með neðjanjarðalestum .
Fjörlegar umræður spunnust um þessa frétt á sjónvarpsstöðinni Sky News á fimmtudagskvöldið , þar sem niðurstaðan varð sú að flestir úr þessum hópi myndu án efa frekar sitja heima en ferðast á völlinn með almenningssamgöngum , einkum undirgrundinni .
Ekkert skal fjölyrt um það hér .
Engin púðurtunna Öryggismálin hafa ekki síður verið í brennidepli og umsjónarmenn leikanna , með Sebastian Coe lávarð í broddi fylkingar , og ekki síður bresk stjórnvöld keppst við að sannfæra almenning um að allt verði í stakasta lagi .
Lundúnir verði ekki púðurtunna meðan leikarnir fara fram .
Jafnt og þétt hefur verið fjölgað í herliðinu sem tiltækt verður og nú síðast fyrir helgi bættust tólf hundruð hermenn í hópinn sem taldi fyrir sautján þúsund hermenn .
Stjórnvöld hafa lagt áherslu á hæfni þessara manna og kvenna og þjálfun og að herinn sé sannarlega vandanum vaxinn .
Theresa May , innanríkisráðherra Bretlands , ítrekaði þetta þegar hún heimsótti öryggisgæslumiðstöð leikanna fyrir helgi .
" Engar málamiðlanir verða liðnar þegar öryggi á Ólympíuleikunum er annars vegar og þess sér glöggt merki hér í miðstöðinni , " sagði hún við fjölmiðla .
" Við verðum stöðugt á varðbergi og munum sjá til þess að bæði keppendur og aðrir gestir á leikunum munu finna fyrir ýtrasta öryggi meðan þeir dveljast hérna .
" Senn munu verkin tala .
Fleiri menn í viðbragðsstöðu Í vikunni kom í ljós að fyrirtækið G4S , sem ráðið var til að hafa veg og vanda af öryggisgæslu á Ólympíuleikunum í Lundúnum , gæti ekki skaffað allan þann mannafla sem um var samið í upphafi .
Breska ríkisstjórnin brást við þeim tíðindum með því að setja tólf hundruð hermenn til viðbótar í viðbragðsstöðu .
Segir Theresa May innanríkisráðherra málið óheppilegt en það hafi nú fengið farsæla lausn .
