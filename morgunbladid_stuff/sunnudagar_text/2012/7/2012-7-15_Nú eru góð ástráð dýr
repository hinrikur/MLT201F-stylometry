Ákveðið hefur verið að kasta 250 milljónum króna á glæ með því að efna til ómarkvissrar skoðanakönnunar með spurningum sem sagðar eru snerta inntak einhverra af ógrynni tillagna , sem svo kallað stjórnlagaráð hafði samþykkt eftir nokkra vikna söng og starf .
Spurningarnar sem nefndar hafa verið til sögunnar eru óljósar og óhnitmiðaðar og ekki verður séð að svör við fyrirhugaðri skoðanakönnun , sem til gamans hefur verið kölluð þjóðaratkvæðagreiðsla , veiti gagnlega leiðbeiningu af neinu tagi .
Helst kemur í hug að óprúttnir telji sig geta túlkað svör við svo sundurlausum og illa tengdum spurningum út og suður eftir hentugleikum eftir á .
En víst er að ekki auðveldar þessi sérkennilegi snúningur það verkefni sem látið er líta út fyrir að sé tilefnið .
Þingnefnd forðast umræður um mál til meðferðar Tillögur svokallaðs stjórnlagaráðs voru afhentar Alþingi Íslendinga með viðhöfn fyrir svo sem ári og gefið hefur verið í skyn að þær hafi verið til meðhöndlunar þar í sérstakri þingnefnd síðan þá .
Nú er komið á daginn að ekkert venjubundið nefndarstarf hefur farið fram .
Formaður nefndarinnar hefur tekið sérstaklega fram að meðhöndlun hennar hafi ekki falist í því að farið hafi verið efnislega yfir tillögurnar .
Nefndarstarfið virðist felast í einhverju allt öðru , sem ekki er hægt að henda reiður á .
Nú þegar er búið að kasta á glæ tæpum milljarði króna , eftir því sem best fæst upplýst í hinu lokaða íslenska stjórnkerfi , til að undirbúa tillögur " stjórnlagaráðs " sem sérstaklega var ekki til þess kjörið í almennum og gildum kosningum .
Þrátt fyrir þessa óstjórnlegu sóun í þetta óskiljanlega gæluverkefni stjórnarflokkanna hefur verið talið rétt að fjalla alls ekki um efniviðinn í heilt ár af þeirri sérstöku nefnd sem fékk það verkefni að fjalla um það .
Og það er verið að fjalla um stjórnarskrá landsins .
Og fullyrt að það sé gert í fullri alvöru .
Og þetta meðvitaða verkleysi viðgengst þótt enn sé talað um að tillögurnar eigi samt að afgreiða á þeim fáu mánuðum sem eru til kosninga .
Hvernig í ósköpunum getur þingnefnd leyft sér að haga sér svona ? Sérfræðingar bit En nefndin komst á hinn bóginn ekki alveg hjá því að fá fjöldann allan af athugasemdum frá utanhússfólki , sérfræðingum og öðrum , sem reyndu flestir samviskusamlega að fá botn í þennan undarlega málatilbúnað .
Og í þessum athugasemdum er vissulega að finna þunga og efnislega gagnrýni á tillögurnar umræddu og þar er nánast einróma mat að þær séu alls ekki tækar í núverandi búningi .
Þar sem ekki hefur enn verið lagt í það verkefni af fagnefnd þingsins að ræða breytingartillögur " stjórnlagaráðs " , sem samanstóð af þeim frambjóðendum til stjórnlagaþings sem studdu ákvörðun ríkisstjórnarinnar um að niðurlægja Hæstarétt landsins , hafa efnislegar athugasemdir sérfræðinganna ekki heldur verið ræddar í neinn þaula .
Auðvitað er ekki hægt að halda því fram að sá afmarkaði skrípaleikur sem þarna á sér stað sé ekki í góðu samræmi við þá tiltrú sem íslenskur almenningur hefur á Alþingi um þessar mundir .
En það er þá það eina sem hægt er að segja " jákvætt " um hann .
Og þar sem engin af frumskyldum nefndarinnar í þessu máli hefur verið virt og engin efnisleg umræða hefur farið fram um hinar sundurlausu tillögur sem legið hafa fyrir nefndinni í heilt ár , veit enginn , að mati formanns hennar , hvort samstaða eða ágreiningur er um þær í nefndinni eða annars staðar í þjóðfélaginu .
Formaðurinn hefur því vísað áliti Forseta Íslands í þá veru algjörlega á bug .
Skoðanakönnun sett í þjóðaratkvæði Og til að geta haldið áfram að tryggja að breytingartillögur um stjórnarskrá komi ekki til efnislegrar umræðu , sem afhjúpað gæti opinberlega þann ágreining sem vitað er um að ríkir um tillögurnar , var sem fyrr sagði ákveðið að halda í hina stórundarlegu , rándýru og með öllu marklausu skoðanakönnun .
Þetta virðist hafa verið hugsað sem einhvers konar millileikur sem gæti forðað þingmeirihlutanum enn um skeið frá því að fjalla efnislega um málið .
En meira að segja ákvörðun um rándýra , gagnslausa tafataktík var tekin í bullandi opinberum ágreiningi í þinginu , sem leiddi til þrefs í þingsal , sem stóð vikum saman og tafði önnur verkefni sem hugsanlega hefði verið eitthvert vit í og þar með meira vit en í atlögunni að stjórnarskránni , sem kosta á yfir einn milljarð króna á niðurskurðartímum .
En þar sem Alþingi ákvað að skoðanakönnun um nokkrar almennt orðaðar spurningar skyldi fara fram sem um þjóðaratkvæðagreiðslu væri að ræða verður um framkvæmd hennar að fara undanbragðalaust eftir því sem segir í lögum um þær .
Við ályktun um þjóðaratkvæðagreiðslu ber að ákvarða dagsetningu hinnar almennu kosningar .
Engin undanþága frá því er veitt í lögunum .
Skýr og ótvíræð dagsetning þjóðaratkvæðagreiðslu með ályktun Alþingis er ófrávíkjanleg .
En meinið er að slíka fasta dagsetningu kjördags gleymdist að setja inn í ályktun Alþingis .
Á hinn bóginn var í ályktuninni að finna almenna hugleiðingu og í besta falli viljayfirlýsingu um að kosningar skyldu fara fram á tilteknu tímabili og þá ekki síðar en 20. október í ár .
Þessi almenna hugleiðing um þetta efni hefur eflaust mátt vera í textanum en hún er að sjálfsögðu ekki ákvörðun um kjördag .
Allir aðrir dagar þremur mánuðum eftir að ályktun Alþingis var gerð eru jafngildir sem kjördagar og 20. október .
Ekki einu sinni óvitar myndu reyna að halda því fram að með vangaveltum um tiltekið tímaskeið hefði einn kjördagur verið ákveðinn af því að hann var nefndur síðast í röðinni ! Kjördaginn ber að festa með ályktun Alþingis og hann er einn , en ekki eftir hentugleikum hinn síðasti í röð þeirra kjördaga sem komið gætu til greina .
Vangaveltur um að æskilegt sé að hann fari fram á tilteknu tímabili hafa ekkert með þá lagaskyldu að gera .
Uppnám og pat Nú er allt í miklu uppnámi vegna þessa í stjórnarliðinu .
Innanríkisráðuneytið sér að lagaskilyrði eru ekki uppfyllt um þessa þjóðaratkvæðagreiðslu og skrifar Alþingi í þeim tilgangi að fá þau skilyrði uppfyllt .
Ekki er hægt að gera athugasemdir við slíkt erindi .
Innanríkisráðuneytið fer nærri um að það er ekki að skrifa erindi í bygginguna sem hýsir löggjafarþingið eða til að heyra viðhorf skrifstofumanna þingsins eða dyravarðanna .
Það veit einnig upp á sína tíu fingur , ef það er ekki fullkomlega vanhæft sem mikilvægt ráðuneyti , að engin nefnd innan þingsins er bær til að hrifsa til sín ákvörðun sem aðeins verður gerð að lögum með ályktun frá Alþingi sjálfu .
Vilji menn endilega halda sig við að kasta 250 milljónum á glæ til að halda ástæðulausa þjóðaratkvæðagreiðslu sína um skoðanakönnun um nokkrar spurningar sem er laustengdar vangaveltum ólöglegs stjórnlagaráðs um hugsanlegar en óþarfar breytingar á stjórnarskrá landsins hinn 20. október eða fyrr verður Alþingi að gera um það ályktun 19. júlí n.k. eða fyrr .
Þetta er ekki flóknara mál en það .
Patstigið fer dagversnandi í stjórnarráðinu vegna málsins .
Umræðan í stjórnarliðinu um þetta kák og klúður hefur að undanförnu einkum snúist um tvennt .
Hverjum er þetta sérstaka klúður að kenna og er hægt að finna einhverja leið , hversu ógeðfelld sem hún kunni að vera , til að komast framhjá ótvíræðum lögum um Alþingi , eins og komist var hjá að taka mark á Hæstarétti Íslands .
En innan stjórnarliðsins heyrast raddir sem benda á að tiltrú ríkisstjórnarinnar og stuðningsmanna hennar hafi beðið hnekki með árásinni á Hæstarétt .
Sami þingmeirihluti og kallaði saman Landsdóm hljóti að hugsa sinn gang .
En þrátt fyrir slík varnaðarorð hefur verið reynt að þrýsta á marktæka lögfræðinga , þeir beðnir um að taka fyrir nefið og skafa snitti af fræðilegri æru sinni með því að rökstyðja einhvern veginn að þrátt fyrir allt þurfi ekki lögin frá Alþingi að gilda alla leið í þessu sérstaka máli .
Þegar þetta er skrifað hefur enn ekki tekist að finna neinn sem vill láta hafa sig í þetta , svo sem vonlegt er .
Fróðlegt verður að sjá hversu langt niður skalann þarf að fara .
Kannski endar leitin alla leið í Ástráði Haraldssyni .
Hann stóð sig með prýði , að sínum hætti , í stjórnlagaþingskosningunum , og sá fátt athugavert við þær .
