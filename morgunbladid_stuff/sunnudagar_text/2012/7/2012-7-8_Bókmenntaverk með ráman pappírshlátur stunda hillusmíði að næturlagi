Ég vaknaði í fyrrinótt við skringilegt pappírsskrjáf og undarlegar raddir og taldi í fyrstu að hávaðinn bærist frá bókunum á náttborðinu , Ubik eftir Philip K. Dick , Damned eftir Palahniuk , smásögum Schnitzlers eða jafnvel feitlagna kvenspæjaranum Precious Ramotswe .
Við nánari eftirgrennslan kom í ljós að skrjáfið og skvaldrið barst innan úr stofu svo ég hélt þangað með traustan leikfangasílófón að vopni , tilbúinn að mæta hvaða ógnum sem blöstu við fjölskyldunni , en varpaði öndinni léttar þegar hávaðaseggirnir komu í ljós .
Allir helstu doðrantar Laxness höfðu stokkið niður úr stóra bókaskápnum , tyllt sér tuðandi við stofuborðið og hafist handa við að smíða nýjar bókahillur .
Aðspurðar sögðust bækurnar þreyttar á að deila hillu með Þórbergi og Guðbergi , sem þær töldu ómerkari snillinga , enda engar aðrar bækur í öllu bókasafninu svo virðulegar að bera bókmenntaverðlaun Nóbels á bakinu .
Í kjölfarið hófst barlómur erlendu bókanna , einkum og sér í lagi Penguin-bókanna fjölmörgu sem töldu að sér vegið með því að vera dreift á milli hillna , en ég reyndi að útskýra fyrir þeim að þær hefðu einfaldlega sprengt utan af sér heila hillu og því orðið að sætta sig við dreifinguna .
Bækur Kurts Vonnegut og Chucks Palahniuk undu sáttar við sitt , enda fá þær að deila einni heiðurshillu sem verk uppáhaldshöfunda minna .
Bækur Alasdairs Gray og Irvines Welsh sátu í stóískri ró í úttroðnu skosku hillunni , enda flestar undir áhrifum áfengis eða annarra efna þegar þarna var komið sögu og mér sýndist Glímuskjálfti Dags Sigurðarsonar reyna að klifra þangað upp í selskapinn .
Ég hótaði uppreisnarbókunum öllu illu og sagði þeim að hunskast aftur upp í hillu og sætta sig við fenginn hlut sökum plássleysis , annars væri ég líklegur til að troða þeim öllum með tölu í lesbretti , kyndil eða hvað það er nú kallað .
Þær hlógu rámum pappírshlátri og vissu að hótunin væri innantóm , helltu sér upp á kaffi og héldu bókahillusmíðinni ótrauðar áfram .
Þær vissu að ég væri alls ekki reiðubúinn að færa Dickens , Coetzee , Búlgakov , Márquez , Shakespeare , Sjón eða Stephen King úr pappír yfir í tölvutækt form .
Þær vissu að Gúlliver , Gatsby , Grenouille og Dorian Gray yrðu að haldast vofandi yfir mér eins og rykfallnir , vitfirrtir Pappírs-Pésar .
Við urðum einfaldlega að sætta okkur við enn eina bókahilluna í stofuna .
