T he Secret Life of Walter Mitty er ein frægasta smásaga bandaríska rithöfundarins James Thurber og birtist fyrst í tímaritinu The New Yorker í marsmánuði árið 1939 .
Sagan var kvikmynduð árið 1947 með Danny Kaye í aðalhlutverki en þar var einungis lauslega byggt á sögunni .
Thurber mun hafa gert athugasemdir við handritið sem honum fannst ekki minna mikið á sögu sína og var lítt hrifinn af myndinni .
Leikarinn Ben Stiller vinnur nú að nýrri kvikmynd eftir sögunni þar sem hann fer sjálfur með aðalhlutverkið og eins og margoft hefur komið fram mun hluti myndarinnar verða tekinn upp hér á landi .
Í hinni meistaralegu og bráðskemmtilegu smásögu Thurbers eru Walter Mitty og eiginkona hans í bæjarleiðangri , hún á leið í hárgreiðslu og hann á að sjá um innkaup .
Eiginkonan er , eins og konur eru svo oft í verkum Thurbers , yfirþyrmandi og hávær og kemur með aðfinnslur og kvartanir sem byggjast á því að eiginmaðurinn sé ómögulegur .
Meðan eiginkonan kvartar gleymir hinn hversdagslegi Mitty sér í ýmiskonar dagdraumum um ímyndaðar hetjudáðir en verður stöðugt fyrir óþægilegum truflunum frá konu sinni og öðrum persónum .
Í lok sögunnar hallar hann sér upp að búðarvegg og fær sér sígarettu meðan hann ímyndar sér að hann standi hughraustur frammi fyrir aftökusveit þar sem hann neitar að láta binda fyrir augun , fær sér síðustu sígarettuna og mætir síðan dauða sínum af sönnum hetjuskap .
Allt frá því að sagan kom fyrst á prent árið 1939 hefur hún notið gríðarlegra vinsælda og hefur margoft verið endurprentuð og ratað í fjölmargar sýnisbækur um bandarískar bókmenntir .
Höfundurinn James Thurber fæddist árið 1894 og lést árið 1961 , 66 ára gamall .
Þegar hann var barn að aldri var hann ásamt bróður að leika með borg og örvar og fyrir slysni skaut bróðirinn ör í annað auga Thurbers með þeim afleiðingum að fjarlægja varð það .
Á seinni árum varð Thurber nær alblindur .
Thurber sendi frá sér fjölda smásagna og sá sjálfur um myndskreytingar .
Hann var einkar flinkur skopmyndahöfundur og naut ekki síður vinsælda sem teiknari en rithöfundur .
Flestar sögur hans eru í gamansömum stíl og barátta kynjanna kemur þar mjög við sögu og þar eru konurnar sterkari aðilinn og karlarnir undirokaðir og bældir .
Í verkum Thurbers má stundum finna myrka tóna , eins og til dæmis í stríðsádeilunni Síðasta blómið , smásögu sem hann tileinkaði einkadóttur sinni Rosemary .
Heimsbyggðinni hefur verið eytt í stríði og ung stúlka finnur síðasta blómið á jörðinni sem er við það að deyja .
Ásamt ungum pilti lífga þau blómið við og heimsbyggðin rís að nýju þar til nýtt alheimsstríð brýst út þar sem öllu er eytt .
Það eina sem er eftir er einn piltur , ein stúlka og eitt blóm .
Þessi saga er þekkt hér á landi en Magnús Ásgeirsson þýddi hana á sinn einstaka hátt yfir á bundið mál og hún kom út hér á landi árið 1946 í fallegri útgáfu , prýdd myndum Thurbers .
Utangarðsmenn gerðu svo seinna lag við textann .
Síðasta blómið er það verk Thurbers sem hann sjálfur og seinni eiginkona hans , Helen , höfðu mest dálæti á .
Sagt er að málarinn Henri Matisse hafi eitt sinn sagt : " Eini góði listamaðurinn í New York er maður að nafni James Thurber .
" 