Ein mikilvægasta lexía hrunsins fyrir þjóðina er sú að taka ekki gagnrýnislaust við því , sem að henni er rétt , hvort sem það er frá stjórnvöldum , stofnunum , stórum fyrirtækjum eða frá öðrum þjóðum .
Hinn almenni borgari verður að leggja sjálfstætt mat á það sem er að gerast í umhverfi okkar enda hefur hann í flestum tilvikum greiðan aðgang að upplýsingum , sem eru forsenda þess að fólk geti mótað sér sínar eigin skoðanir .
Þjóðin á ekki að láta mata sig á einu eða neinu .
Fjármálakreppan og efnahagskreppan í kjölfar hennar hafa leitt í ljós alvarlega bresti í grunnstofnunum vestrænna samfélaga .
Það á ekki sízt við um bankakerfið á Vesturlöndum , sem stendur nú berstrípað .
Þar hafa ótrúlegir hlutir gerzt .
Á síðustu vikum hafa tvö stórfelld hneykslismál komið upp í brezka bankakerfinu , sem teygja anga sína víða um heim .
Annað er Libor-vaxtahneykslið í Barclays-banka , sem nær nú til fjögurra annarra banka í Evrópu , Deutsche Bank , sem er stærsti banki Þýzkalands , HSBC , sem er einn af stærstu bönkum Bretlands og til tveggja franskra banka , Credit Agricole og Société Generale .
Að auki er komið í ljós , að bandarísk stjórnvöld vöktu athygli Englandsbanka á því sumarið 2008 að eitthvað væri bogið við ákvarðanir um Libor-vexti , sem teknar eru kl. 11.00 hvern virkan viðskiptadag .
Þetta mál kallar nú fram stórfelld málaferli á hendur bönkunum , m.a. frá sveitarstjórnum í Bandaríkjunum , sem telja sig hlunnfarnar í vaxtakostnaði .
Hitt er spillingin í fyrrnefndum HSBC-banka , sem hefur verið staðinn að stórfelldri þjónustusemi við eiturlyfjabaróna annars vegar og hryðjuverkamenn hins vegar .
Bankinn sá um að flytja í brynvörðum bifreiðum milljarða dollara í reiðufé frá Mexíkó til Bandaríkjanna .
Hann afgreiddi milljarða dollara í grunsamlegum ferðatékkum og hann greiddi fyrir bankaþjónustu við aðila með tengsl við al-Qaeda-hryðjuverkahreyfinguna .
Þetta fór af einhverjum ástæðum alveg fram hjá brezka fjármálaeftirlitinu og þurfti skýrslu á vegum bandarískrar þingnefndar til þess að afhjúpa málið .
Einn forráðamanna bankans sagði af sér á fundi þeirrar þingnefndar , aðrir báðust auðmjúklega afsökunar og lofuðu bót og betrun .
Á Spáni er komið í ljós , að svæðisbundnir sparisjóðir voru notaðir af stjórnmálamönnum úr öllum flokkum og ekki batnaði staðan , þegar þeir voru margir sameinaðir í einn banka , Bankia , undir forystu fyrrverandi forstjóra Alþjóðagjaldeyrissjóðsins , sem áður hafði verið efnahagsráðherra á vegum Lýðflokksins .
Nú er hafin lögreglurannsókn á Spáni á starfsháttum bankans og inn í hana blandast forystumenn úr bæði Lýðflokknum ( hægri flokkur ) og Sósíalistaflokknum .
Ein virtasta bankastofnun heims , JP Morgan Chase , tilkynnti í vor að bankinn hefði á nokkrum vikum tapað tveimur milljörðum dollara á afleiðuviðskiptum .
Forstjórinn var kallaður fyrir þingnefnd og krafinn skýringa .
Síðustu daga hefur verið upplýst að tapið er nær þrefalt hærra eða um 5,8 milljarðar dollara .
Fyrir fjórum árum hrundi annar þekktur bandarísku banki , Lehman Brothers , og nokkrum mánuðum áður hafði fjármálafyrirtækið Bear Stearns siglt í strand .
Fall þessara banka og Enron-fyrirtækisins áður hafði leitt í ljós , að til var orðið til hliðar við bankana nýtt alþjóðlegt fjármálakerfi , sem lítið var vitað um og var eftirlitslaust með öllu .
Það reyndist á sandi byggt .
Það sem hér hefur verið rakið er ástæðan fyrir því að í Bretlandi hefur staðið yfir umfangsmikil vinna við greiningu á vanda bankanna og hvaða umbætur sé nauðsynlegt að gera .
Má þar vísa til skýrslu Turners lávarðar frá 2009 og skýrslu Vickers-nefndarinnar 2011 .
London hefur verið ein helzta fjármálamiðstöð heims og þess vegna er mikið í húfi .
Þetta er líka ástæðan fyrir því að framkvæmdastjórn Evrópusambandsins hefur unnið að víðtækri tillögugerð til þess að koma böndum á bankastarfsemi .
Kjarninn í þeim tillögum , sem eru að koma fram í Bretlandi , er að skilja að starfsemi fjárfestingarbanka og viðskiptabanka .
Ástæðan er einföld .
Það er ekki talið við hæfi að hætta sparifé hins almenna borgara í áhættusama starfsemi fjárfestingarbanka .
Frá árunum eftir kreppuna upp úr 1930 og fram á tíunda áratug síðustu aldar var slíkur aðskilnaður í gildi í Bandaríkjunum .
Hinir einkavæddu íslenzku bankar hrundu vegna þess að þeir höfðu annars vegar um skeið að því er virtist ótakmarkaðan aðgang að ódýru lánsfé og hins vegar vegna þess að þeir notuðu peningana í áhættusama fjárfestingarbankastarfsemi .
Hrun þeirra leiddi til einhverrar mestu efnahagskreppu , sem yfir þessa þjóð hefur gengið í 100 ár .
Þetta er rakið hér vegna þess að hér í Morgunblaðinu birtist frétt sl. miðvikudag þess efnis að Fjármálaeftirlitið hefði lagzt gegn því í umsögn til efnahags- og viðskiptaráðuneytis að skilja að starfsemi þessara tveggja tegunda banka .
Samkvæmt frétt Morgunblaðsins er ein af röksemdum FME sú , að málið sé enn á umræðustigi innan ESB og því ekki ljóst hvernig eigi að útfæra slíkar reglur ! Og einn viðmælenda blaðsins telur að slíkar reglur gætu fælt hugsanlega erlenda fjárfesta frá íslenzkum bönkum .
Höfum við áhuga á að Barclays og HSBC kaupi hlut í íslenzkum bönkum ? Höfum við áhuga á að JP Morgan Chase stundi afleiðuviðskipti innan veggja íslenzkra banka ? Rök Fjármálaeftirlitsins eru ekki efnisleg .
Þau snúast um að bíða eftir niðurstöðu annarra .
Við þurfum þess ekki .
Við höfum öðlast dýrmæta reynslu sjálf og eigum að byggja á henni .
Þess vegna er brýnt að Alþingi taki af skarið og skilji að starfsemi viðskiptabanka og fjárfestingarbanka .
