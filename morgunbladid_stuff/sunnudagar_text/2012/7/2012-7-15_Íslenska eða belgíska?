Háskóli Íslands hélt í fyrra upp á hundrað ára afmæli sitt , en hann var stofnaður á hundrað ára afmæli Jóns Sigurðssonar , sem fæddist eins og flestum er kunnugt á Hrafnseyri við Arnarfjörð 17. júní 1811 .
Jón skrifaði í Ný félagsrit 1841 : " Það er sannreynt í allri veraldarsögunni , að með hnignun málsins hefur þjóðunum hnignað .
" Enn mælti Jón : " Þar í lýsir sér hinn rétti þjóðarandi , að hann hermir ekki eftir neinu öðru , heldur velur sér með skynsemi það , sem best á við og hentugast er á hverri tíð .
" Fræg er síðan sagan , sem birtist í Sunnanfara 1893 , af Grími Thomsen , er hann hitti belgískan stjórnarerindreka .
Erindrekinn spurði Grím : " Hvaða mál er talað á Íslandi ? " Grímur svaraði : " Þar er töluð íslenska .
" Þá sagði viðmælandinn drembilega : " Ég átti ekki við dónana , heldur hvaða mál heldra fólkið talaði .
" Grímur svaraði kurteislega , en þurrlega : " Það talar auðvitað belgísku .
" Grímur reyndist forspárri en hann vissi sjálfur .
Nú vilja hinar talandi stéttir læra belgísku og horfa til Brüssel .
Hinar vinnandi stéttir halda sig við íslenskuna og telja , að Reykjavík dugi fullvel sem höfuðstaður landsins , enda settist hér að fyrsti landnámsmaðurinn , Ingólfur Arnarson , og hér bjó líka sá maður , Skúli Magnússon , sem tók forystu um að hrífa okkur upp úr eymdinni , sem hlotist hafði af því að skríða í skjól erlends valds á þrettándu öld .
Í yfirlýsingu , sem íslenska nefndin í samningum við Dani 1918 lagði fram á fyrsta fundinum í júlíbyrjun það ár , segir : " Þessi atriði , sérstök tunga og sérstök menning , teljum vér skapa oss sögulegan og eðlilegan rétt til fullkomins sjálfstæðis .
" Þessir menn vildu ekki fremur en Jón Sigurðsson herma eftir öðrum þjóðum , heldur velja sér með skynsemi það , sem best ætti við og hentugast væri .
Þeir töluðu ekki belgísku , heldur íslensku .
Athugasemdir og leiðréttingar vel þegnar Hannes H. Gissurarson hannesgi@hi.is 