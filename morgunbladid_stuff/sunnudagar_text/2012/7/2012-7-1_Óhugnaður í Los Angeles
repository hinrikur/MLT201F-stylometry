Á þessum degi árið 1981 voru hrottaleg morð framin í Los Angeles .
Fjórir voru myrtir á heimili sínu við Wonderland stræti 8763 .
Málið er enn óupplýst en aðdragandinn er ljós .
Það á rætur að rekja til undirheima borgarinnar en undir grun lágu meðal annars næturklúbbaeigandinn Eddie Nash og klámmyndagoðsögnin John Holmes .
Eddie Nash var valdamikill í fíkniefnaheiminum í Los Angeles fyrir fjörutíu árum .
Hann var eiturlyfjainnflytjandi og næturklúbbaeigandi .
Hann og klámstjarnan John Holmes voru góðir vinir en báðir illa haldnir af eiturlyfjafíkn .
Klámmyndastjarnan fékk aðgang að fíkniefnum hjá Nash gegn " smávægilegum " greiðum á borð við að girða niður um sig brækurnar í samkvæmum hans .
Brátt var svo komið að fíkn Holmes varð ekki fullnægt með skammtinum sem hann fékk hjá Nash .
Hann komst því í peningaskuld við annan fíkniefnabarón , Ron Launius .
Launius bjó við Wonderland stræti 8763 ásamt konu sinni , Susan , og fjórum vinum þeirra , þeim David Lind , Barbara Richardson , Billy DeVerell og Joy Miller .
Þau dreymdi um að brjótast inn hjá Eddie Nash en hann átti ríkmannlegt heimili .
Til að ganga frá skuldinni við Launius samþykkti Holmes að snúa baki við vini sínum og hjálpa Wonderland genginu að komast inn í hús Nash .
Áætlun gekk upp .
Næturklúbbaeigandinn var handjárnaður á meðan glæpagengið lét greipar sópa á heimili hans .
Nash var ekki hæstánægður með meðferðina .
Hann grunaði að Holmes hefði verið viðriðinn innbrotið og tók hann því í gíslingu .
Klámmyndaleikarinn var pyntaður þar til hann gaf upp hver hefði staðið að baki verknaðinum .
Þremur dögum eftir innbrotið mættu óboðnir gestir að Wonderland stræti 8763 .
Þeir börðu Ron Launius , DeVerell , Richardson og Miller til dauða með stálpípu .
Susan Launius lifði árásina af alvarlega slösuð .
David Lind var svo lánsamur að eyða nóttinni á vændishúsi og var því ekki heima .
Fljótlega bárust böndin að Holmes .
Talið var að hann hefði myrt heimilismenn Wonderland vegna ósættis um skiptingu þýfisins .
Frásögn Holmes var á aðra leið .
Hann viðurkenndi að hafa verið viðstaddur morðin en ekki sem gerandi heldur sem gísl .
Hann sagði að morðingjarnir hefðu látið hann fylgjast með voðaverkunum sem viðvörun um hvað hefði getið komið fyrir hann sjálfan .
Fyrir dómi gaf Holmes ekki upp hver morðinginn væri .
Kviðdómur taldi sögu Holmes líklega og hann var því sýknaður af morðunum .
Hann var þó dæmdur í nokkurra mánaða fangelsi fyrir að vitna ekki gegn Nash .
Annað hljóð var komið í strokkinn ári síðar þegar Nash var dreginn fyrir dóm .
Þá vitnaði klámstjarnan gegn gamla vini sínum og sakaði hann um morðin við Wonderland stræti .
Vitnisburðurinn nægði þó ekki til þess að sakfella Nash .
Kviðdómurinn komst ekki að niðurstöðu þar sem eitt atkvæði féll Nash í vil .
Það var ung stúlka sem taldi hann saklausan .
Síðar viðurkenndi Nash að hann hefði mútað stúlkunni .
Klámgoðið Holmes átti ekki sjö dagana sæla .
Hann óttaðist um líf sitt eftir að hafa vitnað gegn Nash og var áfram í fjötrum fíkniefna .
Hann sýktist af alnæmi árið 1986 og lést af völdum sjúkdómsins tveimur árum síðar .
Árið 2001 , tuttugu árum eftir að morðin voru framin , var Eddie Nash dæmdur fyrir fíkniefnasmygl og peningaþvott .
Þá , í fyrsta skipti , tjáði hann sig um Wonderland morðin .
Hann viðurkenndi að hafa sent menn til þess að endurheimta ránsfenginn en harðneitaði að hafa skipulagt morðin .
Hann var dæmdur í fjögurra og hálfs árs í fangelsi .
Hver myrti fjórmenningana á Wonderland stræti er því enn óupplýst .
Ingibjörg Friðriksdóttir if@mbl.is 