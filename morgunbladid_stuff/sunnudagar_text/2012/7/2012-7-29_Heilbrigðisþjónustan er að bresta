Það er áreiðanlega upplifun margra almennra borgara , sem eiga samskipti við heilbrigðisþjónustuna , að það hafi verið gengið of nærri henni í niðurskurði útgjalda .
Þeir sem til hennar leita finna , að þar er ekkert svigrúm lengur til staðar .
Þeir sem við hana starfa geti ekki veitt meira en lágmarksþjónustu .
Það er kannski ekki auðvelt að rökstyðja þessa staðhæfingu en skynjun fólks í tilvikum sem þessum er oft býsna nálægt veruleikanum .
Heilbrigðisþjónustan er að bresta .
Fyrir bráðum fjórum áratugum voru uppi hugmyndir um það í forystusveit Sjálfstæðisflokksins að taka upp gjald fyrir mat , sem sjúklingar fá á spítölum .
Rökin voru mjög einföld .
Hvers vegna ætti að vera í því fólginn sparnaður fyrir fólk að leggjast inn á spítala ? Þessar hugmyndir urðu ekki að veruleika þá enda mikil andstaða við þær innan þess flokks .
Hitt fer ekki á milli mála , að heilbrigðisþjónusta er ekki lengur ókeypis á Íslandi fyrir þá , sem á henni þurfa að halda .
Þegar komið er inn á spítala þarf að borga nánast við hvert fótmál .
Kannski ekki háar upphæðir – en samt .
Þetta er ekki sagt í gagnrýnistón en hins vegar mikilvægt að við áttum okkur á að lengra má ekki ganga í gjaldtöku án þess að eitthvað láti undan .
Lyfjakostnaður þeirra , sem á annað borð þurfa á lyfjum að halda er orðinn verulegur .
Þetta þýðir að það kostar orðið töluverða peninga að verða veikur á Íslandi .
Er það ekki umhugsunarefni ? Sú var tíðin að það var markmið okkar að kostnaður þyrfti ekki að vera áhyggjuefni þeirra , sem yrðu veikir .
Þegar rætt er við þá , sem bezt þekkja til í heilbrigðiskerfinu fer ekki á milli mála , að þeir hafa miklar áhyggjur af því að tækjakostur sé að verða úreltur , gamall og bili gjarnan .
Nútímatækni er lykilþáttur í heilbrigðisþjónustunni .
Viljum við dragast aftur úr öðrum þjóðum í þeim efnum ? Erum við tilbúin til að sætta okkur við það ? Er það viðunandi fyrir þessa eyþjóð að þurfa kannski að senda sjúklinga til annarra landa vegna þess , að við höfum ekki talið okkur hafa efni á því að endurnýja tækjabúnað ? Sömu kunnáttumenn telja mikla hættu fólgna í því að læknastéttin sé að eldast .
Að ungir læknar , sem hafa leitað til útlanda í sérnám komi ekki aftur vegna þess , að þeir fái ekki störf hér af því að það eru ekki til peningar til að borga þeim laun .
Eða annars konar aðstöðu vantar .
Þetta gerist á skömmum tíma en það getur tekið lengri tíma að snúa þeirri þróun við .
Það eru ný vandamál að koma til sögunnar , sem við höfum lítið vitað af fram að þessu .
Einhverfa er vaxandi vandamál .
Það er erfitt að finna skýringar á því en er engu að síður veruleiki .
Íslenzk kona , Margrét Dagmar Ericsdóttir , hefur unnið einstakt og nánast ótrúlegt afrek við að kynna heim hinna einhverfu á heimsvísu .
Ofvirkni og athyglisbrestur eru hugtök , sem við erum varla byrjuð að skilja en munum kynnast betur .
Nágrannaþjóðir okkar eru að byrja að átta sig á að meðferð á geðsýki getur ekki einungis snúizt um sjúklinginn sjálfan .
Það þarf að huga að fjölskyldum geðsjúkra með skipulegum hætti .
Í Noregi eru að verða til sjálfshjálparhópar unglinga , sem hafa alizt upp í fjölskyldum , þar sem geðsjúkdómar hafa herjað á .
Þeir bera saman bækur sínar undir leiðsögn fagfólks .
Er nokkur von til þess að hægt sé að þróa upp slíka sjálfshjálparstarfsemi hér ? Verkefnin sem heilbrigðisþjónustan stendur frammi fyrir eru ekki að minnka .
Þau eru að stóraukast og á nýjum sviðum , sem heilbrigðiskerfið hefur lítið þurft að sinna fram til þessa .
En heilbrigðisþjónustan á Ísland er í spennitreyju .
Hún getur varla hreyft sig .
Hún getur ekki tekizt á við ný og aðkallandi verkefni með þeim hætti , sem er bæði æskilegt og nauðsynlegt og flokkast undir það að geta kallast siðmenntuð þjóð .
Það er kominn tími til að þjóðin ræði þessa stöðu , sem heilbrigðisþjónustan er komin í og geri upp við sig , hvort hún vill láta þetta danka svona nokkur ár í viðbót eða snúa sér að því að taka ákvarðanir um hvað er brýnt að gera nú og hvað má bíða á öðrum sviðum til þess að það sé hægt .
Það þarf ekki að stafa ofan í mig rökin um það , sem hér gerðist fyrir fjórum árum .
Það þarf heldur ekki að minna mig á , að forsenda þess að þjóðin geti gert þetta og hitt sé að auka landsframleiðsluna og þar með hagvöxt .
Þetta vitum við öll .
Það getur hins vegar verið álitamál , hvort forgangsröðun okkar sem samfélags sé rétt þessa stundina og hafi verið rétt .
Það hafa ekki farið fram miklar umræður um stöðu heilbrigðisþjónustunnar á síðustu árum .
Þegar einhverjir talsmenn hennar hafa hafið upp raust sína eru þeir ýmist afgreiddir með því að þeir séu að sinna eigin hagsmunum eða þeim er hótað öllu illu á bak við tjöldin .
( Þannig verkar " kerfið " á Íslandi ) .
Það er tímabært að þessar umræður fari fram .
Það er mikilvægt að stjórnmálaflokkar , þingmenn og ráðherrar og sveitarstjórnarmenn ( sumt af félagslegri þjónustu sveitarfélaga getur í raun flokkast undir heilbrigðisþjónustu ) lýsi afstöðu sinni .
Ég hef stundum velt því fyrir mér og hreyft því opinberlega , hvort bezt fari á því að fjármagna opinbera heilbrigðisþjónustu með sérstökum eyrnamerktum skatti .
Og að það verði síðan lagt í vald þjóðarinnar sjálfrar í atkvæðagreiðslum , hvort hún er tilbúin til að hækka þann skatt við aðstæður eins og nú eru til staðar , þegar augljóslega þarf að auka fjárframlög til heilbrigðiskerfisins umtalsvert .
Segi hún nei er það hennar eigin ákvörðun .
En ég hef enga trú á að hún mundi segja nei .
