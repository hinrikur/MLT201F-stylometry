Í umræðum um síðustu atburði fyrir botni Miðjarðarhafsins , átökin á milli Ísraels og Hamas , hafa sérfræðingar bent mjög á , að þótt hernaður af þessu tagi sé ekki nýr , þá hafi eðli hans breyst mikið .
Og í þeim breytingum halli á Ísrael .
Nefnt er þessu mati til stuðnings að Egyptaland Morsis forseta sé allt annað en Mubaraks , sem hafi lagt mikið upp úr því að tryggja að samskipti við Ísrael , sem eiga rót í svo kölluðum Camp David samningi , héldust í meginatriðum .
Morsi lætur muna um sig Sérfræðingarnir benda á að Morsi forseti standi mun nær Hamas en Mubarak , enda tengi sameiginlegt Bræðralag múslima þessa aðila sterkum böndum .
Og þótt Morsi hafi gætt sín á að styggja ekki Bandaríkin um of í þessari lotu , af fjárhagslegum ástæðum , þá hafi honum þó tekist að færa Hamas-samtökin upp um eitt þrep á stiga pólitískrar viðurkenningar .
Þannig hafi Hamas í raun verið meira en óbeinn samningsaðili í aðdraganda þess vopnahlés , sem heldur enn , þegar þetta er skrifað .
Umræður í ýmsum fjölmiðlum í Ísrael ýta undir þessa niðurstöðu og ganga þeir sumir svo langt að segja að þess vegna megi líta á Hamas sem eiginlegan sigurvegara átakanna , þótt mjög hafi hallað á þá hernaðarlega , í manntjóni og fjárhagslegum skaða .
En jafnvel í hernaðarlegum efnum hafi komið í ljós þættir sem ástæða sé fyrir Ísrael að hafa áhyggjur af .
Heimatilbúin vopn eða bara heimatilbúin rök Sú mynd hefur verið dregin upp sums staðar á Vesturlöndum ( eins og var gert fyrir fáeinum dögum af Össuri Skarphéðinssyni ) að Hamas sé að slást við Ísrael með heimatilbúnum vopnum gegn herveldinu .
Árásir á óbreytta borgara í Ísrael eru dregnar upp sem hluti af þessari samúðarfullu mynd .
Þær séu aldrei meining Hamasliða , en vopn þeirra , sem búin séu til af vanefnum í þvottahúsinu heima fyrir , geti bara ekki verið nákvæmari en þetta .
Þessi áróðurskenning hefur lengi gölluð verið , þótt í henni hafi verið hálfsannleikur eða a.m.k. sannleikskorn .
En í þeirri atlögu sem Hamas hóf nú beittu samtökin miklu öflugri vopnum en áður , ekki síst flaugum .
Þær koma flestar frá Kína og Íran .
Flaugarnar eru langdrægari en þær sem Hamas hefur áður notað og þeim var beint að almenningi í Ísrael , og ekkert reynt að fela það .
( Og eru þá orð íslenska utanríkisráðherrans ekki talin með .
) Ný og aukin hætta Hinar nýju flaugar og fjöldi þeirra sýna að tilraunir Ísraels til að koma í veg fyrir að slík vopn berist til Gaza takast ekki nema að litlu leyti .
Þessar staðreyndir hljóta að valda miklum áhyggjum í Ísrael .
Og það getur verið rétt hjá sérfræðingunum að " arabískar veðurbreytingar " hafi hér mikla þýðingu .
Vorið í Egyptalandi og þau valdaskipti sem því fylgdu , þýði að slaknað hafi á því eftirliti með vopnasmygli , sem ríkið hafði skuldbundið sig til að tryggja .
Morsi forseti Egyptalands hefur smám saman verið að sýna merki um að hann haldi um sífellt fleiri spotta í valdakerfi landsins og hann gerist sífellt djarftækari .
Hann rak á sínum tíma æðstu herforingjana úr embætti og nú hefur hann rekið ríkissaksóknarann fyrir að taka ekki við fyrirmælum um að beita sér harðar gegn Mubarak , fjölskyldu hans og aðilum tengdum gömlu valdhöfunum .
Og Morsi virðist ætla að ganga enn lengra .
Nýr faraó ? Á ritstjórnarvettvangi þessa blaðs var bent á við kjör Morsis að fjarri væri að leikið hefði verið til enda í valdataflinu í Egyptalandi .
Egypski herinn hefði að vísu horfið um sinn til búða sinna og hefðist ekki að .
Herinn lék biðleik , en gaf ekki skákina .
Bent var á að ótímabært væri að álykta að hann hefði þar með selt sig undir forsetann og viðurkennt óskorað vald hans .
Réttara væri að segja að herinn biði átekta .
Herinn er brenndur eftir að hann náði ekki að hemja aðförina að stjórn Mubaraks .
Herinn átti óhægt um vik því Bandaríkjastjórn hótaði að svipta landið hernaðarlegri og efnahagslegri aðstoð ef herinn " stöðvaði hina lýðræðislegu þróun " .
Gamli forsetinn var heilsutæpur orðinn , lúinn og óvinsæll .
En þó að hið persónulega fall væri hans fólust stórtíðindin fremur í vanmætti hersins , sem vald Mubaraks studdist við .
Því er nær óhugsandi að herinn færi gegn nýja forsetanum á meðan sveifla almennings væri enn með honum .
Og ekki á meðan varfærnisstefna Obama og Bandaríkjanna – afsökunarstefnan , eins og repúblikanar kalla það – væri óbreytt .
En síðasta ákvörðun forseta Egyptalands í formi tilskipunar gæti markað kaflaskil .
Kannski er réttara að segja veðraskil , þótt vart megi kalla það vorhret sem féll á glugga Egypta í síðari hluta nóvembers .
Framdi forsetinn valdarán ? Um það segir í frétt Morgunblaðsins : " Bannað er að mótmæla tilskipunum , lögum og ákvörðunum Mohameds Morsi , forseta Egyptalands .
Þetta kemur fram í yfirlýsingu sem hann hefur sent frá sér .
Jafnframt segir að enginn dómstóll geti rofið stjórnlagaþingið , sem vinnur nú að gerð nýrrar stjórnarskrár , að því er segir á vef breska ríkisútvarpsins .
Þá hefur Morsi rekið ríkissaksóknara landsins og skipað að réttað verði á nýjan leik yfir einstaklingum sem eru sakaðir um að hafa ráðist á mótmælendur þegar Hosni Mubarak var forseti landsins .
Stjórnarandstöðuleiðtoginn Mohamed ElBaradei ( Handhafi friðarverðlauna Nobels 2005 ) segir að Morsi hagi sér eins og " nýr faraó " .
BBC segir að Morsi hafi útnefnt Talaat Ibrahim sem nýjan ríkissaksóknara .
Í yfirlýsinguni fær stjórnlagaþingið , sem 100 eiga sæti í , tvo mánuði til viðbótar til að gera uppkast að nýrri stjórnarskrá " .
Morsi er vissulega lýðræðislega kjörinn forseti Egyptalands .
En enginn lýðræðislega kjörinn forseti hefur slíkt vald sem Morsi hefur ákveðið að taka sér .
En Morsi vitnar ekki í forstakjör sitt fyrir aðeins 5 mánuðum til að réttlæta " valdaránið " .
Hann segist taka þessar ákvarðanir sem " vörslumaður byltingarinnar " .
Slík skilgreining lofar ekki góðu .
Enda er ekki líklegt að forsetakosningar í skilningi Vesturlanda verði haldnar í landinu í bráð .
Það er sjaldnast gert í því stjórnkerfi sem Morsi forseti skapaði með sinni handasveiflu .
Það er ekki nóg með að hann sé að taka sér ótrúlegt vald , aðeins fimm mánuðum eftir sína eigin kosningu og áður en tekist hefur að kjósa löggjafarvald með réttum hætti .
Það er ekki aðeins gerð krafa um að almenningur hlýði " lögum , " sem Morsi setur einn og sjálfur , " tilskipunum " og " ákvörðunum " .
Það er eftirleiðis beinlínis bannað að hafa á þeim skoðun , að minnsta kosti að mótmæla nokkru því sem forsetinn tekur sér fyrir hendur .
Það er jafnvel bannað að mótmæla því sem forsetinn segir .
Það er því ekki undarlegt að fréttir berist um að almenningi í Egyptalandi sé orðið mjög órótt .
Auðvitað styður Bræðralag múslima sinn mann .
En Morsi fékk fylgi víðar að í forsetakosningunum .
Það er það fylgi sem ásamt " stjórnarandstöðunni " er byrjað að láta í sér heyra .
Og þessi þróun hlýtur að vekja ugg í Washington .
Það þykir pínlegt að Hvíta húsið var í miðju kafi við að hlaða lofi á Morsi forseta fyrir þátt hans í að ná fram vopnahléi þegar tilkynning um alræðisvaldið barst .
Obama forseti hefur enn ekki tjáð sig um stöðuna , en " háttsettur embættismaður " utanríkisráðuneytis ( þýðir : maður sem talar með samþykki frú Clinton ) segir fréttirnar " vekja áhyggjur " .
Þakklætiskúrfan er brött Bandaríkjamenn voru fljótir að gleyma Mubarak , sem hafði verið þeim hollvinur í þrjá áratugi , með öllum sínum kostum og göllum .
( Morsi kynnti ný réttarhöld yfir honum í sama pakkanum .
) Hin pólitíska þakklætiskúrfa Bandaríkjanna er talin ein brattasta kúrfa sem nokkurt graf getur sýnt .
Þó er þar örlítill munur á eftir þeim mönnum sem sitja í ávölu skrifstofunni hverju sinni .
Og " raunsæi " þeirra þar hefur einnig verið mjög misjafnt .
Richard Nixon taldi öllu skipta hvort leiðtogi togaði reipin í sömu átt og Bandaríkin eða ekki .
Það væri ekki þeirra mál eftir hvaða leikreglum bandamaðurinn hefði öðlast völd .
Nixon var fjarri því að vera eini forsetinn með þetta viðhorf .
Aðrir forsetar hafa verið meiri " hugsjónamenn " og siðgæðisverðir lýðræðis , eftir því sem því yrði komið við , án óheyrilegra útláta .
George W. Bush , fyrrverandi forseti , hefur þannig opinberlega fagnað arabíska vorinu og þeirri " lýðræðishreyfingu " sem í því felst .
Barack Obama er örugglega einn af síðar nefndu forsetunum og " með ríka réttlætiskennd " og horfir því áhyggjufullur eins og utanríkisráðherra hans á síðasta útspil Morsis .
Þegar mótmæli almennings aukast í Egyptalandi allt þar til að svo er komið að lögreglan ein ræður ekki lengur við þau , og þegar einræðistilburðir Morsis verða komnir upp í kok á valdamönnum vestra , er ekki ólíklegt að egypski herinn haldi aftur út úr búðum sínum .
Það verður kannski snemma næsta vor .
En svarið við lokaspurningu þessa bréfs er þó enn fjarri því að liggja fyrir .
Verður það örugglega til bóta ? 