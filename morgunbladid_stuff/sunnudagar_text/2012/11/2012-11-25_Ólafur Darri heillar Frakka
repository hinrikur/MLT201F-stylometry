Leikarinn Ólafur Darri Ólafsson virðist eiga upp á pallborðið hjá Frökkum því í desember kemst íslensk mynd með hann í aðalhlutverki inn á eina helstu kvikmyndahátíð Frakklands , Les Arcs European Film Festival , annað árið í röð .
Kvikmyndin XL eftir Martein Þórsson leikstjóra verður sýnd á hátíðinni í flokknum " verk í vinnslu " en í þann flokk falla myndir sem eru á höttunum eftir alþjóðlegum dreifingaraðila .
Yfir 60 kvikmyndir frá löndum Evrópu verða sýndar á hátíðinni .
Á síðasta ári voru gestir rúmlega 12.000 , þar af um 800 úr kvikmyndaiðnaðinum .
Kvikmyndin Djúpið eftir Baltasar Kormák var á hátíðinni í fyrra en þar er Ólafur Darri einnig í aðalhlutverki .
XL fjallar um örlagakafla í ævi þingmanns sem hefur verið skikkaður í vímuefnameðferð .
Myndina á að frumsýna í janúar 2013 .
