Mikil vitundarvakning hefur orðið hjá fólki hvað varðar hugleiðslu , að sögn Þóris Barðdals , sem stýrir Lótushúsinu ásamt eiginkonu sinni , Kristínu Olsen .
Á árum áður hafi margir haft fordóma gagnvart henni en nú sé öldin önnur .
Rúmlega 6.000 manns hafi nýtt sér námskeið á vegum Lótushússins á undanförnum árum .
Þar eru haldin gjaldfrjáls hugleiðslu- og hugræktarnámskeið með reglulegu millibili allan ársins hring .
" Hugleiðsla hefur mjög margþætt áhrif á líf fólks .
Hún vekur mann til meðvitundar um manns eigið sjálf .
Flestir í dag eru mjög ómeðvitaðir um sjálfan sig , ómeðvitaðir um eigin hugsanir , líðan og hvert þeir stefna , " segir Þórir .
Að sögn hans eru til margs konar tegundir af hugleiðslu .
Í Lótushúsi er kennt Raja Yoga sem snýst um að ná tökum á eigin hugsunum .
, , Þessu má líkja við bílpróf .
Maður þarf að vita hvenær á að bremsa , gíra sig niður og stýra .
Maður öðlast skilning á sjálfum sér samhliða iðkuninni , " segir Þórir .
Þórir sinnir starfi sínu hjá Lótushúsinu af hugsjón og vill boða vellíðan hugleiðslunnar .
" Öll námskeið hjá okkur eru full .
Það sýnir okkur hvað þörfin er mikil .
Margir líta á líkamsrækt sem eðlilegan hlut og sumir eru að átta sig á því að jafnframt er mikilvægt að sinna huganum , " segir Þórir .
Hann tekur íþróttamenn sem dæmi .
" Flestar íþróttagreinar snúast um það hvernig þú hugsar .
Það eru ekki endilega líkamsburðir sem skipta mestu , heldur hugarfarið sem ræður því hvaða íþróttamaður nær árangri .
Þegar maður hefur vald yfir hugsunum og tilfinningum þá er maður líka á vissan hátt kominn með stjórn á sínum örlögum og velgengni .
Það er ofboðslega margt sem kemur með hugleiðslunni og með hjálp hennar má greina á milli þess sem skiptir máli og hvað er óþarfi .
Það er mjög mikilvægt að greina þar í sundur svo fólk sé ekki að hlaupa eftir vindi , heldur stefnir á eitthvað mark , " segir Þórir .
" Allt líf þitt fer fram í gegnum hugann .
Ef þig langar til að mynda að verða forseti Íslands , þá fer það í gegnum hugann , " segir Þórir .
Ertu ekki að jóga ? Sífellt fleiri stunda stífar æfingar oft í viku .
Ósjaldan heyrast sögur frá fólki sem ekki stundar afreksíþróttir en æfir engu að síður 5-8 sinnum í viku .
Því fylgja gjarnan stífir vöðvar og þreyta .
Sumar æfingar eru þess eðlis að vöðvar súrna og þurfa þeir því nokkra stund til þess að jafna sig .
Ein leið til þess að fá frískleikann í líkamann er að stunda jóga .
Jógaæfingar henta fyrirtaks vel sem mótvægi við stífar æfingar sem reyna á liðamót .
Þannig eiga t.d. margir hlauparar og fólk í boltaíþróttum eftir að uppgötva hvað slíkar æfingar gera mikið fyrir ferskleika vöðvanna .
Áhersla á öndun samhliða teygjuæfingum gerir það að verkum að súrefnisríkt blóð flæðir um líkamann .
Eftir jógatíma finnst mörgum sem þeir hafi yngst um nokkur ár .
Svo er jóga góð leið til þess að losa um spennu sem safnast upp í amstri dagsins .
Öllu má ofgera Vítamín eru holl .
Um það verður ekki deilt .
En öllu má ofgera og sum vítamín geta reynst hættuleg í of miklu magni .
Vítamín skiptast í vatnsleysanleg vítamín annars vegar og fituleysanleg hins vegar .
Til vatnsleysanlegra vítamína teljast B-vítamínin , sem eru átta alls , og C-vítamín .
A- , D- , E- og K-vítamín eru hins vegar fituleysanleg .
Þessi grundvallarmunur á vítamínflokkunum tveimur hefur mikið að segja ef við fáum of mikið af einhverju vítamíni .
Sé vítamínið vatnsleysanlegt skilst umframmagnið út með þvagi og afleiðingarnar eru að mestu skaðlausar .
Sé vítamínið aftur á móti fituleysanlegt safnast það fyrir í líkamanum , einkum í lifrinni , og getur haft mjög skaðleg áhrif .
Svo segir á vef doktor.is .
Hafa ber í huga að æskilegast er að fá vítamín úr fæðunni og viðbætt vítamín er flestum óþarft .
Ákveddu kvöldsnakkið Flestir þeir sem hafa vanið sig á slæmar neysluvenjur eiga það til að raða í sig ruslfæði á kvöldin þegar þeir slaka loks á eftir erfiðan dag .
Hvað sem tautar og raular eru margir ekki tilbúnir að losa sig við þá lífsins lystisemd að slökkva á heilanum og borða fyrir framan sjónvarpið .
Þannig koma aukakílóin , eða hvað ? Ef þú hættir að plata þig og sættir þig við það að þú ert að fara að maula á kvöldin getur þú ákveðið þig fyrirfram hvað fer ofan í þig þegar blóðsykurinn fellur .
Þannig getur þú fækkað og jafnvel hætt alveg skyndiferðum út í sjoppu .
Vendu þig á nýjar venjur út frá öðrum verri .
Ákveddu kvöldsnakkið fyrirfram .
