F lest fer vel ef við skiljum að ein stærsta áskorun lífsins er að setja annan fótinn fram fyrir hinn og halda áfram , " segir eldra og vitrara fólk gjarnan þegar rætt er um tímabundna erfiðleika okkar sjálfra eða samfélagsins alls .
Þessi orð komu ítrekað upp í hugann þegar ég skoðaði nýbirta skýrslu McKinsey & Company um íslenska hagkerfið og þær áskoranir sem bíða okkar til að auka hér vöxt og velferð .
Full af hvatningu , von og lausnum er skýrslan einnig góð áminning um mikilvægi þess að hér náist sátt um það sem mestu skiptir – að halda áfram .
Að við sem þjóð setjum annan fótinn fram fyrir hinn og nýtum tækifærin sem bíða í hverju nýju skrefi .
Skýrslan er sem sagt bæði athyglisverð og gagnleg .
Hún ber þess merki að vera skrifuð af aðilum sem horfa á sóknarfæri þjóðarinnar án þess að gæta sérstakra hagsmuna og einblína á meginþætti fremur en einstaka þætti .
Helsta niðurstaðan er skýr .
Við þurfum sátt um aukinn vöxt , meiri framleiðni og fjárfestingu .
Og það gerum við best með því að búa vel að grunnatvinnuvegunum en stuðla um leið að fjölbreyttu atvinnulífi þar sem nýsköpun , útflutningur og betra verð fyrir auðlindir skipta miklu .
Þarna liggja okkar tækifæri , vaxtarmöguleikar og leiðir út úr þeim erfiðleikum sem hindrað hafa íslenskt hagkerfi .
Og hlutverk stjórnvalda er að skapa umhverfið sem fóstrar slík tækifæri með sanngjörnu regluverki , hófsömum álögum og öflugri menntun .
Styrkleikar okkar eru augljósir og veikleikarnir klárlega allir þess eðlis að við getum líka unnið með þá , skref fyrir skref .
Framleiðni og arðsemi er ekki eins mikil og hún gæti verið hér , þrátt fyrir að við vinnum flestar vinnustundir þeirra þjóða sem við helst berum okkur saman við .
Það skortir því ekki á vilja okkar til vinnu en eitthvað skortir á skýr markmið og kröfur um árangur .
Þetta virðist eiga jafnt við um atvinnulífið og hið opinbera .
En þjóð sem er vön að leggja mikið á sig , takast á við erfiðleika og leysa það sem fyrir hana er lagt – mun ekki víkja sér undan því að bæta það sem bæta þarf .
Við stöndum á þeim tímamótum að taka ákvarðanir um hvert við viljum stefna .
Viljum við áfram lokað hagkerfi þar sem vaxtarmöguleikar okkar eru fáir og svigrúm til athafna takmarkað eða viljum við nýta þau fjölmörgu tækifæri sem til staðar eru .
Skýrsluhöfundar leggja til að við náum sátt um síðari leiðina og telja að þar skipti mestu aukin samvinna stjórnmála , atvinnulífs og almennings í landinu að sameiginlegu markmiði .
Markmiði um að auka hér vöxt – markmiði um að halda áfram .
En til þess þarf stjórnvöld sem þora , geta og vilja .
Stjórnvöld sem líta fremur til þess sem sameinar en þess sem sundrar og stjórnvöld sem vita að fái fólkið sjálft að nýta tækifærin verður sameiginlegt markmið okkar allra um vöxt og velsæld skýrt .
Grundvallaratriðið er að við komumst á betri stað og komandi kynslóðir njóti þess að við tókum höndum saman , náðum að yfirstíga vandann og héldum áfram – skref fyrir skref .
Hanna Birna Kristjánsdóttir hanna.birna.kristjansdottir@reykjavik.is 