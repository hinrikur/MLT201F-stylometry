Áhugavert er að skoða skartgripakaup Meniganotenda .
Þannig er langmest verslað í desember , fleiri konur en karlar versla í skartgripaverslunum , en karlar verja mun hærri upphæð að jafnaði en konur .
Ef horft er til allra Meniganotenda , keypti hver og einn skartgripi fyrir tæpar 5.700 krónur árið 2010 en tæpar 6.600 krónur 2011 .
Kaup Meniga-notenda á skartgripum voru því 16% hærri árið 2011 en 2010 í krónum talið .
Fyrstu tíu mánuði þessa árs hefur hins vegar dregið úr skartgripakaupum um rúm 7% miðað við sama tímabil í fyrra en á tímabilinu keyptu Meniganotendur skartgripi fyrir um 4.200 krónur að meðaltali .
Þó ber að geta þess að stærstur hluti skartgripaverslunar fer fram í desember .
Samkvæmt Meniga-hagkerfinu fóru 30% allrar kortaveltu í skartgripabúðum árið 2010 fram í desember og 25% allrar veltunnar árið 2011 .
Þannig er því nokkuð óhætt að áætla að skartgripir rati í einhverja jólapakka .
Ef heildarskartgripavelta er tekin saman fyrir árið 2011 er kynjahlutfall kaupenda svipað .
Mun fleiri konur versla þó í skartgripaverslunum en karlar eða um 82% fleiri , en karlmenn versla fyrir hærri upphæð og munar þar 59% .
Aftur á móti ef desember er skoðaður sérstaklega er hlutur karla af heildarveltunni töluvert hærri en hlutur kvenna og versla karlar fyrir um 59% af veltunni en konur 41% .
Þegar einungis þeir sem versla í skartgripaverslunum eru skoðaðir sést að karlmenn verja að jafnaði töluvert hærri upphæð í skartgripaverslunum en konur .
Árið 2011 eyddu konur rúmum 8.000 krónum að meðaltali í skartgripaverslunum en karlar rúmlega helmingi meira , eða tæpum 13.000 krónum .
Í desember var kynjamunurinn enn meiri en þá eyddu konur rúmlega 10.000 krónum að meðaltali en karlar tæplega 17.000 krónum , eða 66% meira en konur .
Tölur eru allar á verðlagi hvers árs .
Áslaug Pálsdóttir 