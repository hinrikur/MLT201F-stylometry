Í síðustu pistlum frá Stofnun um fjármálalæsi hefur nokkuð verið fjallað um neysluvenjur Íslendinga og hefur verið notast við upplýsingar úr Meniga-hagkerfinu .
Í dag er fjallað um fyrirbærið Meniga , hvað það er og hvernig það getur hjálpað fólki að ná betri yfirsýn yfir heimilisfjármálin á einfaldan og skemmtilegan hátt .
Meniga er heimilisfjármálahugbúnaður sem byggist á nýjustu netttækni og auðveldar fólki að stjórna heimilisfjármálum sínum og í framhaldinu nýta peninga sína á sem bestan máta .
Meniga flokkar sjálfkrafa allar færslur af bankareikningum og greiðslukortum óháð viðskiptabönkum og jafnvel færslur frá mörgum bönkum .
Þannig fær fólk góða yfirsýn yfir fjármálin sín á myndrænan og skýran hátt .
Meniga aðstoðar notendur við gerð fjárhagsáætlana , en byggt á fjárhagssögu notenda eru gerðar sjálfkrafa áætlanir .
Standi vilji til breytinga geta notendur á einfaldan hátt breytt þeim áætlunum og til dæmis sparað við sig í ákveðnum vöruflokkum .
Þá er hægt að fá sendar reglulegar tilkynningar í tölvupósti um hvernig gengur að fara eftir áætlununum og fá þannig aðhald .
Notendur geta borið sig saman við hópa annarra notenda , til dæmis við þá sem búa í sama póstnúmeri , eru á sama aldursbili eða tilheyra sömu fjölskyldustærð .
Með því að læra af neyslumynstri annarra opnast ýmis tækifæri til breytinga á neysluvenjum sem dregið geta úr kostnaði og bætt fjárhag heimilisins .
Einnig geta notendur tekið krossapróf með tölum úr eigin bókhaldi og þannig komist að því hversu vel þeir þekkja eigin fjárhag .
Meniga fór fyrst í loftið árið 2009 og hefur hlotið margvísleg verðlaun og viðurkenningar .
Núna nota 21,3% íslenskra heimila Meniga til að stjórna 850.489.341.000 kr. Fyrirtækið er orðið leiðandi á sínu sviði í Evrópu og stefnir á að hugbúnaðurinn verði aðgengilegur um fjórum milljónum manna um allan heim á næsta ári .
Gagnaöryggiskröfur og aðgangsstjórnun Meniga jafnast á við bankaöryggi .
Ennfremur er aldrei unnið með persónugreinanleg gögn í tölfræðilegum samantektum .
Meniga er ókeypis fyrir notendur og er í samstarfi við helstu viðskiptabanka og kortafyrirtæki .
Hægt er að fá frekari upplýsingar um Meniga á www.meniga.is .
Höfundur situr í ráðgefandi stjórn Meniga .
Breki Karlsson 