Við þurfum meiri von , " sagði góður maður við mig þegar við ræddum nýlega mikilvægustu verkefnin framundan .
Í daglegum störfum sínum á Landspítalanum tekst þessi maður á við stærstu viðfangsefni lífsins og hann sagði að sér þætti svo mikilvægt að við sem þjóð töluðum bjartsýni , kjark og kraft hvert í annað .
Hann minnti mig á skyldur okkar sem störfum í stjórnmálum og hvatti mig til að muna eftir voninni , mætti hennar og nauðsyn .
Þetta er mikilvæg áminning fyrir okkur sem störfum í stjórnmálum .
Hún er sérstaklega mikilvæg núna þegar stjórnmál virðast oft snúast um eitthvað allt annað en að tala fyrir framtíðinni , tækifærunum og hvernig við ætlum að gera samfélagið betra .
Með öðrum orðum höfum við varið alltof miklum tíma í eitthvað annað en að tala fyrir voninni .
Sú staðreynd breytir þó engu um það hversu lánsöm við erum og hversu mikla von við getum átt og eigum .
Landið okkar er fullt af tækifærum .
Þessi tækifæri felast í hinum fjölmörgu auðlindum ; orkunni , hafinu og náttúrunni .
Við eigum undurfagurt og sérstakt land sem laðar að sér sífellt fleiri gesti og innviðir samfélagsins eru traustir .
Ekkert af þessu felur þó í sér fleiri tækifæri eða meiri von en fólkið sem hér býr .
Hér býr hörkudugleg þjóð , vel menntuð , réttsýn og full af baráttuhug .
Við kunnum að hafa fyrir hlutunum og við leggjum mikið á okkur til að ná árangri .
Og við búum í einu helsta lýðræðisríki veraldar , þar sem þátttaka er öflug og almenn og þar sem skynsemi fólksins tekur völdin þegar þess gerist mest þörf .
Þess vegna er svo mikilvægt að ræða það sem við eigum og getum ekki síður en það sem við eigum ekki eða getum ekki .
Tækifærin eru hér og þau á að nýta .
Það mun gefa okkur nýja von .
Von um betri tíma og von um að morgundagurinn verði enn betri en dagurinn í dag og sameiginlega takist okkur að bjóða íbúum þessa lands allt hið besta .
Vonin býr fyrst og síðast í fólkinu sjálfu .
Eins og með aðrar auðlindir þá þarf að virkja þá auðlind og það verður best gert með því að einstaklingarnir sjálfir ráði sem mestu um eigið líf .
Fólkið í landinu á ekki að þurfa að treysta á ríkið til að leysa öll sín vandamál .
En það verður að geta treyst því að stjórnmálamenn sinni því sem skiptir máli og að þeir tali fyrir framtíðinni .
Við virðumst of oft gleyma okkur í dægurþrasi um eitthvað sem skiptir ekki öllu máli á meðan fólkið í landinu biður um það sem mestu skiptir ; betri lífskjör og bjartari framtíð fyrir sig og börnin sín .
Það er mikil áskorun að tala fyrir betri framtíð og enn betra Íslandi .
Þar skiptir miklu að tala fyrir voninni .
Það er áskorun sem ég og allir stjórnmálamenn eigum að taka .
Hanna Birna Kristjánsdóttir hannabirna.krisjansdottir@reykjavik.is 