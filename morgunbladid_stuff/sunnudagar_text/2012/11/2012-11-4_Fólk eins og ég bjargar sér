Fríður Birna Stefánsdóttir stal að margra mati senunni á þingi ASÍ sem haldið var í síðasta mánuði .
Þar fór hún óvænt upp í pontu og hélt ræðu sem vakti mikla athygli .
Í ræðunni ræddi Fríður Birna um verkalýðsbaráttu og húsnæðismál og vitnaði í eigin reynslu en hún keypti fyrstu íbúðina átján ára gömul og þurfti seinna að glíma við mikla fjárhagserfiðleika .
Fríður Birna starfar sem sérfræðingur í bókhaldshugbúnaði hjá CCP og situr í stjórn VR og slysavarnadeildar kvenna í Reykjavík .
Þegar hún er spurð af hverju hún hafi haldið óundirbúna ræðu á ASÍ-þinginu segir hún : " Menn töluðu þarna fram og aftur um húsnæðismál , verðtryggingu og vexti .
Svo kom einhver upp í pontu og sagði : " Það er ekki skrýtið að þetta unga fólk geti ekki keypt sér íbúð , það kaupir sér gemsa fyrir tugi þúsunda .
" Þetta fannst mér fáránleg fullyrðing .
Það að skamma krakka fyrir að kaupa dýra farsíma kemur húsnæðismálum ekkert við .
Í eðlilegu samhengi á fólk að geta komið sér þaki yfir höfuðið án þess að neita sér um allt milli himins og jarðar og þurfa að vinna myrkranna á milli .
Það er hins vegar ríkt í eðli okkar Íslendinga að telja að strit sé eðlilegt og sjálfsagt .
Mín húsnæðismál hafa verið allavega í gegnum tíðina og ég hef komið við á mörgum stöðum .
Þess vegna gengu umræðurnar fram af mér og ég fór upp í pontu .
" Er verkalýðshreyfingin að þínu mati á villigötum í áherslum sínum ? " Ég geri þá kröfu að verkalýðshreyfingin rannsaki hver staða fólks raunverulega er þegar kemur að húsnæðiskaupum .
Verkalýðshreyfingin reiknar , að ég tel , út frá forsendum sem bankarnir og ríkisstjórnin búa til .
Ég hef ekki hugmynd um það hvort þær forsendur eru réttar .
Sameinuð verkalýðshreyfing á ekki að taka við upplýsingum frá ríkisstjórninni og byrja að væla .
Hún á að kanna málin .
Ég man eftir Guðmundi jaka og fleiri verkalýðsforingjum , þeir börðust en vældu ekki .
En til að geta sýnt ákveðni verðum við að vita hvað við erum að tala um .
Verkalýðshreyfingin á að rannsaka málin og vera beittari en hún er .
Hún á að berjast fyrir verkafólk , ekki vasast í bankamálum og Evrópumálum og týna sér á flugi einhvers staðar .
Umræðan er oft á villigötum og það er ekki horft í réttar áttir .
Sem dæmi má nefna umræðuna um fátækt .
Ég geri mér fulla grein fyrir því að margir eiga ekki fyrir mat og ég veit alveg hvernig það er .
Á meðan taka fjölmiðlar viðtöl við fólk sem segist eiga óskaplega bágt en þegar málin eru skoðuð nánar þá á þetta fólk , í mörgum tilvikum , ekkert óskaplega erfitt með að koma sér út úr bágindunum ef það vildi .
Á sama tíma eru aðrir sem búa við raunverulega fátækt , jafnvel að ala upp börn .
Þetta fólk fer ekki í fjölmiðla .
Hin raunverulega fátækt er vandlega falin .
Þetta er einmitt eitthvað sem verkalýðshreyfingin ætti að beina sjónum að .
" Lífið var í tætlum Þú vitnaðir í eigin reynslu í ræðu þinni á ASÍ-þinginu .
Þú varst átján ára þegar þú keyptir fyrstu íbúðina þína en svo fór margt á verri veg .
Segðu mér aðeins frá þessu .
" Ég hef verið að vinna í Sjanghæ í Kína því CCP , fyrirtækið sem ég vinn fyrir , er með skrifstofu þar .
Ég var talsvert mikið í Kína síðastliðinn vetur og vann í fjármáladeild .
Regluverkið og pappírsvinnan minnti mig um margt á hlutina hér á landi þegar ég var fyrst að byrja að vinna , kornung .
Menn óskapast yfir ofstjórninni í Kína en ástandið þar er að mörgu leyti bara eins og það var hérna áður fyrr .
Ég vann þarna aðallega með fólki sem er um þrítugt og lítur á sig sem nýja Kína .
Foreldrar þeirra , sem eru jafnaldrar mínir , eru gamla Kína .
Kínverjar geta ekki með nokkru móti skilið hvernig ég hafði efni á að eignast barn 19 ára gömul .
Mitt svar er : Ég var ekkert að spekúlera í því hvort ég hefði efni á því eða ekki .
Ég bjó heima hjá mömmu og svaf hjá og fannst frábært að eiga von á barni og skildi ekkert í því að mamma væri ekki himinlifandi .
Heima hafði mér verið kennt að leiga væri blóðpeningar og við barnsfaðir minn keyptum okkur ósamþykkta , pínulitla 40 fermetra íbúð , löguðum hana og hún þrefaldaðist í verði á einu ári .
Ári seinna keyptum við okkur fjögurra herbergja íbúð .
Síðan byggðum við og skildum fljótlega upp úr því .
Ég seldi húsið og keypti mér blokkaríbúð og stofnaði fyrirtæki og var mjög skuldsett þegar ég skrifaði upp á lán fyrir manneskju sem ég þekkti .
Þegar það lán fór í vanskil fór ég að athuga hvernig stæði á því og sá sem ég hafði skrifað upp á fyrir sagði mér að þetta væru tímabundin vandræði .
Ég er kóari í eðli mínu og borgaði það sem komið var í vanskil og taldi mig fá endurgreitt eftir nokkra mánuði .
Það varð ekki .
Þetta var árið 1993 sem í mínu lífi er " annus horribilis " .
Ég var þrítug , fráskilin tveggja barna móðir .
Mamma var fallin frá , móðuramma mín veiktist mikið og dó síðan .
Framtennurnar í mér voru ónýtar sem mér fannst vera endirinn á lífinu .
Ég ætlaði að leysa fjármálin og seldi íbúðina og tók aðra upp í en í þá íbúð flæddi og ég fékk ekki bætur fyrir það .
Lífið var í tætlum .
Ég hafði alltaf haft mikla trú á mannkyninu og því að allir væru í eðli sínu góðir .
Þarna hrundi sú trú .
Ég uppgötvaði að það er til fólk sem sparkar í þá sem eru minni máttar .
Ég hefði aldrei trúað því fyrirfram að nokkur maður myndi gera svoleiðis .
Þessi uppgötvun gerði mig mjög harða um tíma .
Allt var erfitt en ég beit ég á jaxlinn og hélt áfram .
" Páll Pétursson tekur upp símann Hafðirðu alltaf húsnæði eða lentirðu á vergangi ? " Ég hafði alltaf húsnæði en gat ekki alltaf búið með börnunum mínum sem var mjög erfitt .
Í tvígang vorum við börnin aðskilin .
Í fyrra skiptið endaði með því að ég fór til bankastjóra .
Ákveðinn bankastjóri hafði haldið í mér lífinu , hann vissi hvað ég stóð fyrir og hafði trú á mér en hann var hættur störfum og annar maður kominn í hans stað .
Ég sagði við þennan nýja bankastjóra : Ég get þetta ekki .
Ég get ekki búið svona .
Hann sagði : Við finnum út úr þessu , sem við og gerðum .
Þarna lærði ég að traust sem áunnist hefur hjá einum manni getur yfirfærst á annan mann .
Það var góð tilfinning .
Ég var stöðugt að reyna að fá íbúð í félagslega kerfinu .
Það var mjög erfið ganga .
En fólk eins og ég bjargar sér .
Mér var neitað um félagslegt húsnæði vegna þess að ég var með of háar tekjur .
Það var ekkert einkennilegt við það að ég væri tekjuhá því ég var í mörgum störfum til að geta borgað skuldir mínar .
Þarna lenti ég í vítahring því við úthlutun á félagslegu húsnæði var ekki hugað að samspili skulda og tekna .
Ég man eftir atviki frá þessum tíma .
Ég var að vinna sem markaðsstjóri og átti ekki mat heima , lítið meira en haframjölspakka .
Ég átti fund með viðskiptavini og dressaði mig upp og fór á Hótel Sögu og sagði við þýskan viðskiptavin : Má bjóða þér fordrykk ? Þetta var hápunktur leikritsins þegar ég , sem átti ekkert að borða heima hjá mér , bauð upp á fordrykk eins og fín frú .
Svo kom að því að ég ákvað að leita til félagsmálaráðherra sem þá var Páll Pétursson .
Ég sagði honum farir mínar ekki sléttar .
Hann spurði mikið um börnin mín sem voru orðin unglingar en mér fannst hann engan veginn vera að hlusta á mig og fór frekar ósátt af fundinum .
Daginn eftir var hringt í mig og það var ritari ráðherra .
Til að gera langa sögu stutta fékk ég íbúð í félagslega kerfinu .
Páll hafði tekið upp símann og sex vikum seinna eða rétt fyrir páska árið 1997 flutti ég inn ásamt börnunum .
Þarna var komin festa og ég gat farið að skapa okkur líf en ég var að borga niður skuldir í sex ár í viðbót og var í alls konar störfum .
" Trú á almættið Heldurðu að þessir erfiðleikar hafi þroskað þig á einhvern hátt ? " Stundum er sagt að erfiðleikar þroski fólk en á þessum tíma sagði ég við Guð : Þú verður að fara að gera þér grein fyrir því að það fæst ekkert meira út úr mér ! Erfiðleikarnir þroskuðu mig á vissan hátt en ég er líka sannfærð um að það hefði ekki þurft að vera svona erfitt .
Það er mín einlæga trú í dag að almættið leggur ekki erfiðleika af þessari tegund á fólk til að þroska það , það er miklu auðveldara mál að þroskast .
Ég trúi á almættið og geng með Guði alla daga .
Ef ég mætti erfiðleikum eins og þessum í dag myndi ég treysta á almættið .
Ég er alin upp í trú og því að Guð bænheyri mann .
Þegar ég var í miðjum erfiðleikum var ég mjög upptekin af því að ég þyrfti að eiga skilið að eiga og fá vissa hluti .
Í dag veit ég að maður á ekkert skilið .
Núna veit ég líka að í Biblíunni stendur : Biðjið og yður mun gefast .
Punktur .
Þar stendur ekki .
Biðjið og yður mun gefast – ef þér verðið óskaplega góðir og stilltir .
Í dag á ég íbúð og mér gengur vel .
Ég myndi aldrei vilja ganga þennan erfiða veg aftur .
Þessi barátta markaði mig og svo var ég aldrei heima hjá börnunum mínum því ég var alltaf að vinna .
Það var alltaf verið að segja mér hvað ég væri dugleg en þegar ég hafði efni á að hætta að vera dugleg voru börnin orðin fullorðin og farin að heiman .
Þannig að þetta var engan veginn þess virði .
Eftir hrunið voru margir sem sögðu mér að þeir ættu erfitt með að borga af lánunum .
Mitt svar var : Frystu lánin þín .
Fólk sagði : Já , en þá eykst skuldin bara .
Ég sagði : Það skiptir engu máli , þú ert með lítil börn , haltu áfram að lifa .
" 