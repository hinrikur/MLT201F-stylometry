Eyrarrósin , viðurkenning fyrir framúrskarandi menningarverkefni á starfssvæði Byggðastofnunar , verður veitt í níunda sinn í febrúar árið 2013 .
Það eru Byggðastofnun , Flugfélag Íslands og Listahátíð í Reykjavík sem staðið hafa saman að verðlaununum allt frá upphafi árið 2005 .
Fyrir helgi rituðu Aðalsteinn Þorsteinsson forstjóri Byggðastofnunar , Árni Gunnarsson framkvæmdastjóri Flugfélags Íslands og Hanna Styrmisdóttir listrænn stjórnandi Listahátíðar í Reykjavík undir áframhaldandi samstarfssamning um verðlaunin til næstu fjögurra ára .
Markmið Eyrarrósarinnar er að beina sjónum að og hvetja til menningarlegrar fjölbreytni , nýsköpunar og uppbyggingar , á sviði menningar og lista .
Umsækjendur um Eyrarrósina geta meðal annars verið stofnun , tímabundið verkefni , safn eða menningarhátíð .
Valnefnd tilnefnir þrjú verkefni og hlýtur eitt þeirra Eyrarrósina .
Verðlaunaféð hefur verið hækkað og hlýtur handhafi Eyrarrósarinnar 1.650.000 krónur og flugferðir frá Flugfélagi Íslands .
Aðrir tilnefndir hljóta 300.000 krónur auk flugferða .
