Ekki er hægt að frýja Samsung-stjórum dirfsku , eins og sannaðist á Samsung Galaxy Note-símanum sem kom á markað fyrir rétt rúmu ári .
Sá sími skar sig nefnilega úr fyrir það hvað hann var stór , skjárinn 5,3 " og síminn allur 14,6x8,3x0,9 sm að stærð og 178 g að þyngd .
Til samanburðar var Samsung Galaxy S II , sem þá var söluhæsti sími Samsung , 12,5x6,6x0,8 sm að stærð .
Fjölmargir kunnu þó að meta svo stóran síma sem sannast best á sölutölum : Ríflega tíu milljón eintök hafa selst af Samsung Galaxy Note .
Flest bendir svo til þess að ný gerð símans , Samsung Galaxy Note II , muni seljast ámóta vel ef ekki betur en þess má geta að frá því hann kom á markað í lok september hafa selst af honum þrjár milljónir eintaka .
Nýi Note-inn er hærri en fyrirrennarinn , 15,1 sm , aðeins mjórri og aðeins þynnri og fimm grömmum þyngri .
Ég er kannski ekki ýkja handnettur , en mér finnst síminn fara merkilega vel í hendi miðað við stærð hans , rúnnaðir kantar gera að verkum að hann virðist minni .
Bakið á honum er ekki eins stamt og á gömlu gerðinni .
Einna best er að lýsa símanum sem stækkaðri útgáfu af Samsung Galaxy S III hvað útlitið varðar , en hornin eru þó ekki eins rúnnuð .
Eitt af því sem vakti hvað mest umtal á sínum tíma var að með símanum fylgir eins konar penni sem ætlaður er til að skrifa á skjáinn , teikna á hann eða nota eins og mús .
Penninn í Note II er heldur stærri en á gömlu týpunni og mun betra að halda á honum .
Nú er svo búið um hnútana að viðeigandi forrit hrökkva í gang þegar penninn er tekinn úr slíðrinu og mun betra að nota hann að öllu leyti , enda skynjar hann nú 1.024 snertipunkta , en ekki 256 eins og í eldri gerðinni , og er að auki næmari á þrýsting .
Þeir sem eiga fyrstu Note-gerðina og nota pennann mikið fá því mikið út úr því að fá sér nýjan síma .
Ýmsar þægilegar skipanir bætast líka við og sitthvað endurbætt í forritum sem styða hann .
Samsung Note II er fyrirtak fyrir þá sem eru með stóra vasa , eða í leit að einhverju sem brúar bilið á milli spjaldtölvu og farsíma ; ekki of stór fyrir símtöl og nógu stór fyrir flest annað .
Skjárinn á nýja Note-inum er 5,55 " HD Super AMOLED með upplausnina 720x1280 díla .
Myndavélarnar eru tvær , sú á bakinu 8 MP með sjálfvirkum og snertifókus , LED-flassi og hristivörn .
Á framhliðinni er hún 1,9 MP .
Hægt er að taka HD-myndskeið og ljósmyndir samtímis .
Síminn er verulega sprækur , enda með 1,6 GHz fjögurra kjarna örgjörva .
Hann er með innbyggt útvarp , GPS og tilheyrandi .
Hann spilar öll helstu vídeósnið og er með sjónvarpsútgang um sérstakt HDMI--millistykki , sem fylgir ekki .
Rafhlaðan dugir allt að 35 tíma í tali og 980 í bið ..
Það er varla að þurfi að taka það fram að síminn styður allar gerðir GSM-kerfa og líka 3G og 4G , 800 , 900 , 1800 og 2600 MHz .
( Nova hefur verið með tilraunaleyfi fyrir 4G á 1800 MHz , en Póst- og fjarskiptastofnun mun bjóða út 800 MHz og 1800 MHz tíðnisvið á næstunni .
) .
Árni Matthíasson 