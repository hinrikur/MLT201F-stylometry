Ég verð að viðurkenna að þessar góðu viðtökur hér heima komu mér ánægjulega á óvart .
Viðbrögð áhorfenda í framklappinu á sýningum voru svo sterk að þau snertu mig djúpt , " segir Elsa Waage óperusöngkona þegar hún er innt eftir lofsamlegum dómum gagnrýnenda og kröftugu klappi sýningargesta fyrir túlkun sína á Azucenu í Il trovatore eftir Verdi hjá Íslensku óperunni , en lokasýning uppfærslunnar fer fram nú um helgina og þar mun Alina Dubik syngja hlutverkið .
" Ég hef ekki sungið hér heima í mörg ár svo ég var taugaspenntari en ella , enda alltaf meiri væntingar þegar söngvarar sem verið hafa lengi erlendis koma heim að syngja .
Mig langaði líka til að gera eitthvað extra flott , " segir Elsa og bætir við að raunar hafi aldrei verið á planinu hjá sér að syngja hlutverk Azucenu .
Þegar blaðamaður hváir yfir þessari yfirlýsingu útskýrir Elsa : " Ég hef alltaf fókúserað á mig sem kontraalt og sungið efnisskrá sem er fyrir lægra raddsvið .
Þetta hlutverk er ekki bara krefjandi leiklega séð heldur mjög krefjandi raddlega þar sem það krefst bæði mikillar hæðar og dýptar .
Þegar ég fór að æfa hlutverkið fyrir fyrirsönginn þá fann ég að þetta átti vel við mig .
Mér fannst ögrandi og hvetjandi að fá að takast á við þetta hlutverk á íslensku sviði , " segir Elsa og tekur fram að hún þakki öllum þeim sem hvöttu hana til að syngja fyrir .
Stolt af landinu sínu Spurð hvað sé framundan hjá sér svarar Elsa : " Ég stend á ákveðnum tímamótum og veit ekki alveg hvað bíður mín .
" Þar vísar Elsa til þeirra breytinga sem orðið hafa á högum hennar á allra síðustu misserum .
Elsa flutti heim til Íslands haustið 2011 eftir nærri þrjátíu ára búsetu erlendis , fyrst við nám í Hollandi og Bandaríkjunum , en síðan nám og störf á Ítalíu , en þar kynntist hún eiginmanni sínum , Emilio de Rossi , sem jafnframt var helsti umboðsmaður Elsu í nærri tuttugu ár .
" Ég missti manninn minn árið 2009 eftir erfið og langvarandi veikindi , " segir Elsa og bendir á að hún hafi meðan hann var veikur afþakkað söngverkefni bæði úti og hérlendis .
" Þegar maður þarf að afbóka og afþakka tónleika og sönghlutverk þá fær maður kannski svolítið slæmt orð á sig og svo fara tilboðin að hætta að berast í sama mæli og fyrr , " segir Elsa .
" Þegar maðurinn minn dó var dóttir okkar ekki nema þrettán ára gömul og ég gat því ekki tekið að mér verkefni fjarri heimahögunum .
Ég ákvað því að kúpla mig alveg út og flutti heim til Íslands til að vera nær stórfjölskyldunni , " segir Elsa og bætir við : " Um leið og maður kemur heim þá dettur maður auðveldlega inn í það að vinna þrefalt .
" Þar vísar Elsa til þess að síðan hún kom heim hefur hún kennt söng hjá Fjölmennt , unnið sem leiðsögumaður að sumarlagi , haldið masterklassa hjá Listaháskóla Íslands jafnframt því að taka söngnemendur í einkatíma .
" Ég var að vinna sem leiðsögumaður sl. sumar samhliða því sem ég var að undirbúa hlutverk Azucenu .
Það gaf mér mjög mikið að ferðast um landið mitt og ég var svo stolt að sýna það útlendingum .
Reyndar hefði ég líka mikinn áhuga á að stýra menningarferðum fyrir Íslendinga til Ítalíu .
" Azucena lykill að nýjum tækifærum Spurð um söngkennsluna segist Elsa lengi framan af ferli sínum alls ekki hafa viljað kenna .
" Kennslan er svo krefjandi vegna þess að til að vera góður kennari þarftu að gefa mjög mikið af þér og þegar maður þarf að vera á miklu ferðalagi vegna verkefna og fyrirsöngs þá er ekki rými fyrir kennslu .
En núna þegar ég hef betri tíma þá finnst mér kennslan mjög skemmtileg og nærandi .
Mér finnst ég læra svo mikið af nemendum , af því að þeir hafa allir mismunandi þarfir .
Ég er stöðugt að uppgötva nýja hluti í tengslum við röddina í kennslunni , " segir Elsa og tekur fram að hún búi vel að þeirri leiðsögn sem hún fékk hjá Michael Trimble , söngkennara sínum í New York , á sínum tíma .
" Hann reyndist mér mjög vel og ég nýti mjög mikið af hans tækni við kennslu í dag .
" Ekki er hægt að sleppa Elsu án þess að forvitnast hvað sé framundan hjá henni á óperusviðinu .
" Mér finnst mjög gaman að syngja óperur , en nýt þess líka að syngja konserta , hvort heldur eru ljóðatónleikar eða trúarleg tónlist .
Það er hins vegar ekki hægt að lifa af því að vera óperusöngkona á Íslandi .
Ég held reyndar að með því að syngja Azucenu hafi ákveðnar dyr opnast .
Það eru ekki mjög margar raddir sem geta sungið þetta hlutverk vegna þess hversu raddlega krefjandi það er .
Mér finnst þetta hlutverk vera lykill að ákveðnum möguleikum og vona að það geti nýst mér sem ákveðinn stökkpallur aftur inn í óperuheiminn erlendis , " segir Elsa og bætir við : " Ég er svo heppin að djúpar raddir eins og mín verða yfirleitt betri með aldrinum meðan maður heldur heilsu og kröftum .
Ég þarf ekki að vera ung og saklaus til að syngja Azucenu í Il trovatore , Ulricu í Grímuballinu eða Quickly í Falstaff .
Mér finnst ég núna algjörlega tilbúin til að takast á við þessi krefjandi hlutverk af fullum krafti , " segir Elsa að lokum .
