Einungis örfá dæmi eru af karlmönnum úr heimi afreksíþrótta sem komið hafa út úr skápnum .
Til að mynda höfðu einungis 23 íþróttamenn viðurkennt samkynhneigð sína á Ólympíuleikunum í London og þar af voru þrír karlmenn .
Handknattleiksmaðurinn Daníel Örn Einarsson er fyrsti samkynhneigði karlmaðurinn í hópíþrótt í efstu deild á Íslandi , sem stigið hefur fram og viðurkennt samkynhneigð sína .
Fræðslufulltrúi HSÍ segir ljóst að auka þurfi fræðslu Viðar Guðjónsson vidar@mbl.is " Pældu meira í mér en ég í þeim " Þegar Daníel Örn Einarsson kom út úr skápnum árið 2009 var hann fyrsti afreksmaðurinn í íþróttum til þess í efstu deild á Íslandi .
Hann segir það hafa verið auðveldara en hann hafði búist við .
Ótti hans við viðbrögð liðsfélaganna hafi verið ástæðulaus .
" Ég var hræddari við það að koma út fyrir handboltastrákunum en flestum öðrum og óttaðist að þurfa að hætta í handbolta vegna þess að ég er hommi .
En sá ótti reyndist ástæðulaus , " segir Daníel .
Hann segir að hann hafi aldrei formlega tilkynnt liðsfélögum samkynhneigð sína .
, , Þetta spurðist bara út og ég sagði mönnum frá þessu hægt og rólega í kjölfarið .
Síðan kom sprengja þegar ég var með handboltastrákunum í gleðskap .
Þá buldu á mér ýmsar misgáfulegar spurningar , t.d. hverjir mér fyndust sætir og hvernig ég hagaði mér í persónulega lífinu .
En svo var þetta bara útrætt innan liðsins .
" Hann segir að í fyrstu hafi fyrirfundist menn sem voru neikvæðir í garð samkynhneigðar hans .
" Eftir að þeir kynntust mér hættu þeir að vera hræddir og varð alveg sama .
" Hann segir að í fyrstu hafi sumir forðast það að fara með sér í sturtu .
" Síðan áttuðu þeir sig á því að þeir pældu meira í mér en ég í þeim , " segir Daníel og hlær við .
Verið kallaður fífl og fáviti Hann segir að í hita leiksins hafi hann verið kallaður öllum illum nöfnum eins og " fífl og fáviti " en enginn hafi dregið samkynhneigð hans inn í þrætur á vellinum .
" Ég myndi ekki taka það nærri mér ef einhver myndi draga samkynhneigð mína inn í deilur .
Nema þá að ég vissi að það væri illa meint og eitthvað meira lægi að bak við orðin .
" Hann segir marga hafa haft samband við sig síðustu daga eftir að fjölmiðlar fóru að sýna honum athygli .
Þó hafi enginn utanaðkomandi úr íþróttaheiminum haft samband við hann til að segja frá samkynhneigð sinni .
Reynsla Daníels er sú að lítið sé um fordóma gagnvart samkynhneigðum í fullorðinsflokki í íþróttum .
Frekar sé um hana að ræða í yngri flokkum .
Þar keppist strákar um að vera í forystuhlutverki með tilheyrandi stælum .
" Þá var auðvelt að vera gæinn sem var með hommabrandarana til að sýnast sem stærstur , " segir hann .
Ég hreinlega sprakk Daníel kom út úr skápnum tvítugur að aldri .
, , Ég viðurkenndi í raun eigin samkynhneigð um leið og ég kom út úr skápnum .
Ég hreinlega sprakk og gat ekki haldið þessu inni því ég vissi í hjarta mínu að ég var öðruvísi og var viss um samkynhneigð mína frá kynþroska , " segir hann .
Hann segir að hann hafi prófað að vera með stelpum .
" Það gekk alveg en ég fílaði það ekki .
Ég hélt kannski að þessar langanir myndu bara hverfa en svo reyndist ekki vera .
Ég var líka aldrei í neinu alvöru sambandi með stelpum og þau stóðu stutt yfir .
" Daníel segir að hann hafi stundum fundið tilfinningar í garð skólafélaga og þeirra sem voru í kringum hann .
" Það fyrsta sem maður gerir er að bæla þær tilfinningar niður .
Enda vissi ég ekkert hvernig ég átti að taka á þessu .
Það var skrítið að vera ekki skotinn í sætustu stelpunni eins og allir hinir .
Ég hélt alltaf minni fjarlægð frá strákunum og lokaði algjörlega fyrir þessar tilfinningar þangað til að ég kom út .
" Líkt og svo margir samkynhneigðir var hann lengi að sætta sig við kynhneigð sína .
, , Ég var alltaf að rífast við sjálfan mig og að bæla niður þessar tilfinningar .
Ég er ekki að segja að ég hafi orðið einhver fyllibytta , en þegar ég var að sætta mig við þetta drakk ég meira en vanalega .
Fór mikið út á lífið um helgar .
Þar kynntist ég strák .
Í kjölfarið kynntist ég vinum hans og umgekkst samkynhneigða í fyrsta skipti á ævi minni .
Það var mjög frelsandi tilfinning að vera í kringum fólk sem var alveg sama .
Það gaf mér styrk því eftir að ég hafði umgengist þennan minni hóp fékk ég sjálfstraust til þess að viðurkenna samkynhneigðina fyrir stærri hóp .
En ég óttaðist alltaf viðbrögð handboltastrákanna mest , " segir Daníel .
Fjölskylda hans tók því vel þegar hann kom út úr skápnum .
Hann segir að það hafi ekki komið þeim sem stóðu honum næst á óvart .
Menningin hefur fælingarmátt Daníel fór að æfa handknattleik með Stjörnunni sem barn .
Hann spilaði gjarnan með eldri strákum .
Fyrir vikið var hann eilítið einangraður til að byrja með .
Þegar hann varð eldri og náði hinum strákunum í þroska stafaði einangrunin helst af ólíkum kenndum .
" Það kemur svo náttúrlega fyrir hjá hinum handboltastrákunum að tala um stelpur .
Alveg eins og ef ég myndi tala um stráka .
En þegar strákarnir voru að tala um stelpurnar vissi ég aldrei hvað ég átti að segja .
" Hann segir þennan menningarmun kunna að hafa þau áhrif að færri samkynhneigðir séu í íþróttum .
" Ég held að það séu færri hommar í meistaraflokki í íþróttum og það er vegna þessarar ólíku nálgunar á hlutina eins og með stelpurnar og annað .
Margir detta út á framhaldsskólaárunum þar sem áhuginn leitar annað .
Mín tilfinning er sú að fleiri samkynhneigðir hafi áhuga á því að fara aðra leið en íþróttaleiðina .
Ég veit ekkert um það með vissu en ég hef það á tilfinningunni að hommum finnist óþægilegt að vera í þessari stemningu þar sem t.d. hommabrandarar fljúga .
Hann hvetur homma sem eru í íþróttum til að koma út úr skápnum á sínum hraða .
, , Ég vildi óska þess að það væri aðeins meiri fræðsla um samkynhneigð í íþróttum .
Þá hefði ég kannski ekki verið eins lengi inni í skápnum og raun bar vitni .
Persónulega hafði ég aldrei þekkt neinn samkynhneigðan og vissi ekki hvort þetta væri bara bundið við mig eða hvort einhverjir aðrir bæru sömu tilfinningar .
Ég held að það væri mjög gott fyrir stráka í íþróttum að fá slíka fræðslu .
Þó að menn komi kannski ekki út úr skápnum bara einn , tveir og þrír eftir einhvern fyrirlestur getur hann verið gagnlegur til að útrýma fáfræðinni , " segir Daníel .
Auðvelt að koma út úr skápnum , , Mín reynsla er sú að það sé auðveldara fyrir íþróttamenn að koma út úr skápnum en fólk heldur .
Það er flestum að verða alveg sama um þína kynhneigð .
En þú verður samt að hafa ákveðinn þröskuld fyrir gríni á þinn kostnað .
Alveg eins og allir aðrir sem stunda íþróttir .
Menn mega ekki vera of hörundsárir og halda að allt sem sagt neikvætt um þá sé vegna þess að þeir séu samkynhneigðir .
Ekki má gleyma sér í að einbeita sér að kynhneigð .
Þú ert fyrst og fremst einstaklingur , " segir Daníel .
Hann segist finna fyrir auknu sjálfstrausti eftir að hann kom út úr skápnum .
Það smiti líka inn á handboltavöllinn .
, , Ég er mjög opinn og hreinskilinn núna .
Áður var ég svolítið inni í mér .
Ég var alltaf að bæla eitthvað inni í mér og fyrir vikið var karakterinn daufari .
Þessu má líkja við að vera með móðu á gleraugunum .
Þegar búið er að þurrka hana er eins og þú sjáir allt mun skýrara en áður .
" Ekki í Gay pride Aðspurður hvort hann geti hugsað sér að standa á palli í Gay pride-skrúðgöngunni í handboltabúningi , segir hann svo ekki vera .
" Framtakið er frábært , en ég býst ekki við því að gera það .
Helst myndi ég vilja að við þyrftum ekki á svona skrúðgöngu að halda og að öllum væri hreinlega sama um kynhneigð þína , " segir Daníel .
Daníel er hæglátur íhugull strákur og honum finnst nóg um athyglina sem beinist nú að honum .
, , Þetta er óþægilegt að því leyti að nú er ég allt í einu orðin einhver rödd fyrir samkynhneigða íþróttamenn .
Nú get ég ekki lengur bullað eitthvað , heldur þarf að vera vandari að orðum mínum .
Síðan hafa skilaboðin fyllst á Facebook .
Sumir eru að reyna við mann og það hefur komið úr mörgum áttum .
En ég er nú ekki mikið að kippa mér upp við það .
Ég er ekki að leita mér að neinu í augnablikinu enda nýkominn úr sambandi , " segir Daníel að lokum .
Íþróttir og samkynhneigð 3,8-5% fólks eru samkynhneigð að sögn Williams-stofnunarinnar í UCLA-lagaháskólanum .
0,2% íþróttamanna sem kepptu á Ólympíuleikunum hafa viðurkennt samkynhneigð sína opinberlega eða 23 af um 10.900 keppendum .
0,04% karlkyns þátttakenda á Ólympíuleikunum hafa komið fram opinberlega með samkynhneigð sína .
Eða 3 af 6.098 karlmönnum .
0,4% kvenkyns þátttakenda á Ólympíuleikunum hafa komið fram opinberlega með samkynhneigð sína .
Eða 20 af 4.862 konum .
173 samkynhneigðir atvinnuíþróttamenn voru nafngreindir í úttekt Sports illustrated frá árinu 2011 .
Í greininni voru bæði tilgreindir núverandi og fyrrverandi atvinnuíþróttamenn .
Sérstaklega er tekið fram að listinn er ekki tæmandi .
6 ár eru síðan fyrstu World Out leikarnir fóru fram .
Á leikunum etja samkynhneigðir kappi í ýmsum íþróttagreinum .
2017 Reykjavík er meðal þeirra borga sem sótt hafa um að halda World Out leikana árið 2017 .
" Ég er hommi , ég er hommi " Afar sjaldgæft er að karlmenn í íþróttum komi opinberlega fram með samkynhneigð sína .
Einungis eru tvö þekkt atvik af atvinnumönnum í knattspyrnu sem opinberað hafa samkynhneigð sína .
Þrátt fyrir að lágt hlutfall samkynhneigðra íþróttamanna hafi verið á meðal þátttakenda á Ólympíuleikunum í London í sumar hefur þeim þó fjölgað um rúmlega helming frá því á síðustu leikum .
23 þátttakendur í London höfðu opinberað samkynhneigð sína samanborið við tíu sem tóku þátt í Ólympíuleikunum í Peking árið 2008 og 11 ellefu í Aþenu fyrir átta árum .
Af einhverjum ástæðum eru fleiri íþróttakonur sem viðurkenna samkynhneigð sína .
Úr kvennaknattspyrnu á Íslandi eru t.d. fjölmörg dæmi um samkynhneigðar konur sem stunda íþrótt sína .
Sömu sögu er ekki að segja úr heimi karlaknattspyrnu þar sem einn leikmaður sem leikur í þriðju deild á Íslandi hefur komið út úr skápnum opinberlega .
Raunar er það svo að af öllum þeim aragrúa leikmanna sem leika þessa vinsælustu íþrótt heims eru aðeins örfá dæmi þess að leikmenn hafi stigið opinberlega fram með samkynhneigð sína .
Einn þeirra er hinn 31 árs gamli David Testo , sem meðal annars hefur leikið í MLS-deildinni í Bandaríkjunum .
Hann kom út úr skápnum á síðasta ári .
Í viðtali við vefútgáfu íþróttamiðilsins Out of bounds segir hann frá angist sinni sem samkynhneigður íþróttamaður .
Hvernig hann bjó til ímynd hins fullkomna manns ; var fyrirliði háskólaliðsins , í sambandi með klappstýru og tók þátt í því að níða skóinn af samkynhneigðum .
Undir niðri hafi angistin sótt á hann daglega þar sem honum hafði verið kennt í sínu kristilega uppeldi að samkynhneigð væri synd og hann myndi " brenna í helvíti " fyrir þessar langanir sínar .
Hann bar þær byrðar þar til hann var kominn nærri þrítugu , þegar hann " sprakk " .
" Ég er hommi , ég er hommi , þetta er ekki mitt val , þetta er hluti þess sem ég er og það hefur ekkert með hæfileika mína sem knattspyrnumaður að gera , " sagði Testo í viðtalinu .
Hann bætti því við að eina eftirsjá hans væri sú að hafa ekki komið fyrr út úr skápnum .
Hvatti soninn til að koma út úr skápnum Anton Hysén er sænskur knattspyrnumaður sem opinberaði samkynhneigð sína í fyrra .
Þessi 23 ára gamli leikmaður leikur í sænsku þriðju deildinni en á að baki landsleiki með yngri landsliðum Svía .
Hann er sonur fyrrverandi knattspyrnuhetju úr Liverpool , Glens Hyséns .
Nokkurt fjölmiðlafár varð eftir að Glen sló til manns sem leitaði á hann á ölknæpu í Gautaborg árið 2007 .
Slógu fjölmiðlar fram forsíðufréttum af honum undir fyrirsögnum þar sem hann var sagður hommafælinn .
Öllum að óvörum kom Glen fram í Gay pride-göngunni það sama ár og hvatti alla íþróttamenn til að koma út úr skápnum .
Sérstaklega beindi hann orðum sínum að 16 ára dreng sem hann þekkti til án þess að útskýra það nánar .
Anton Hysén sagði að þetta atvik hefði haft mikil áhrif á sig og leitt til þess að hann hafði þor til þess að koma út úr skápnum .
Þriðji knattspyrnumaðurinn sem komið hefur út úr skápnum opinberlega er Justin Fashanu , sem meðal annars lék með fjölmörgum liðum á Englandi á árunum 1978-1991 og liðum í Svíþjóð , Kanada og Skotlandi til 1997 .
Eftir að hann viðurkenndi samkynhneigð sína opinberlega gekk honum erfiðlega að fá samning á Englandi auk þess sem fjölskyldan afneitaði honum .
Justin framdi sjálfsmorð á heimili sínu í London árið 1998 .
Í bréfi sem hann skildi eftir sig sagðist hann ekki vilja valda fjölskyldunni frekari smán .
Bróðir hans John Fashanu , sem einnig lék knattspyrnu sem atvinnumaður á Englandi , sagði í viðtali við BBC að hann bæri mikinn harm í brjósti þar sem hann taldi sig bera mikla ábyrgð vegna dauða bróður síns .
Vonaðist hann til þess að viðbrögð hans og fjölskyldu hans yrðu öðrum víti til varnar .
Almenn fræðsla " Í sjálfu sér hefur fræðsla okkar ekki beinst að þessu atriði .
Við höfum einblínt á hvers konar fordóma í víðum skilningi .
Þar er meðal annars minnst á samkynhneigð , " segir Þórir Hákonarson , framkvæmdastjóri KSÍ .
" Þess má geta við höfum verið í ágætis samstarfi við knattspyrnufélagið Styrmi , " segir Þórir .
" Þessi mál eru alltaf til umræðu en ég viðurkenni að við höfum einblínt á jafnréttið í víðum skilningi , " segir Þórir .
Hann á ekki von á að samkynhneigð verði gerð sérstök skil í fræðslustarfi sambandsins .
Munu taka upp fræðslu " Við höfum ekki verið með neina fræðslu um samkynhneigð en það er þannig í íþróttum að allir hafa fengið að spila óháð öðrum hlutum .
Við stöndum heilshugar að baki allri umfjöllun um þessi mál .
Segja má að viðtalið hafi opnað augu okkar gagnvart þessu og við ætlum okkur hér eftir að gefa þessu gaum , " segir Árni Stefánsson , verkefnisstjóri fræðslu- og útbreiðslumála hjá HSÍ .
" Þetta er hluti af fræðslu sem við þurfum að taka inn í þjálfaranámskeið okkar .
Við erum sífellt á varðbergi gagnvart einelti og öðru .
Við erum með viðbragðsáætlun þegar slíkt kemur upp , " segir Árni .
Tekið á fordómum Alfreð Hauksson er formaður íþróttafélagsins Styrmis , sem samanstendur af samkynhneigðum íþróttamönnum að megninu til .
Félagið er með starfsemi í blaki , fótbolta , sundi og skotfimi .
" Menn velja að koma til okkar á eigin forsendum , í það umhverfi sem við bjóðum upp .
Innan okkar raða myndi vera tekið strax á fordómum .
Þessu er kannski ekki að fagna innan annarra íþróttafélaga .
Ég held að það geti verið ein skýringin á því af hverju samkynhneigðir eru fáir í skipulögðum hópíþróttagreinum , án þess að hægt sé að fullyrða það , " segir Alfreð .
