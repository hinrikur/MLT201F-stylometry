Fyrir skömmu var opnaður í Stokkhólmi japanski núðlustaðurinn Noodle Mama , sem er í eigu Íslendinga .
Auk þess sem eignarhaldið og hugmyndin eru íslensk var vöruhönnuðurinn Marý fengin til að sjá um alla hönnun staðarins , jafnt að utan sem innan og niður í hina ýmsu smáhluti .
Gunnhildur Ásta Guðmundsdóttir gunnhildur@mbl.is Að mörgu var að huga við hönnun staðarins í upphafi en við vildum að aðaláherslan væri á skemmtilega upplifun , " segir vöruhönnuðurinn Marý um útgangspunktinn við hönnun Noodle Mama – veitingastaðarins í Stokkhólmi .
" Að sama skapi vildum við að staðurinn væri aðlaðandi og þannig að hann byði fólk velkomið þó svo að það staldraði ekki lengi við eins og vaninn er með skyndibitastaði , " bætir hún við .
Lagði Marý fljótlega ákveðna hugmynd að innréttingum og stemningu fyrir eigendurna Árna Þór Vigfússon , Mariko Margréti Ragnarsdóttur og Grétar Berndsen , sem strax tóku vel í þær en þau tóku einnig virkan þátt í öllu ferlinu .
Hefur hugmyndin fengið að halda sér nokkuð óbreytt frá byrjun auk þess sem ýmislegt sniðugt hefur bæst við sem ekki var fyrirséð í upphafi .
Nafngiftin Noodle Mama lá fljótlega fyrir og í kjölfarið þróaði Marý hugmyndina að merki staðarins .
Var auðséð að það , sem og öll önnur hönnun , yrði undir asískum áhrifum en Noodle Mama sérhæfir sig í hollum japönskum soba-núðluréttum .
" Noodle Mama-merkið þurfti að hafa margt til að bera .
Hún býður alla velkomna , er glaðleg , pínu fyndin og persónuleg auk þess að sem merki þurfti hún að vera fersk , girnileg og áberandi , " segir Marý .
Þykir hafa tekist afar vel til en merkið þykir ná að fanga vel stemninguna sem lagt var upp með .
Auk þess hefur ýmislegt annað skemmtilegt þróast út frá merkinu að sögn Marýar , sem komið hefur bæði henni og eigendunum skemmtilega á óvart .
" Árna Þór , einum eigandanum , datt t.d. í hug að búa til ævintýri með þessum þremur persónum ; núðlu-mömmunni og krökkunum tveimur .
Ég þróaði hugmyndina síðan í þá átt sem síðar varð , þ.e. að setja Noodle Mama og fjölskyldu í ýmsar þekktar aðstæður , " segir Marý .
Í góðra vina hópi komu upp hugmyndir að tilbrigðum við ýmsar kvikmyndir , skáldverk og annað sem Marý notaðist síðar við .
Varð úr að til urðu veggskreytingar sem sýndu fjölskylduna m.a. ganga yfir Abbey Road að hætti Bítlanna o.fl. Veggskreytingarnar þróuðust yfir í bakka sem vakið hafa athygli viðskiptavina auk þess sem Marý hannaði allar umbúðir , skilti og boli fyrir starfsfólk auk ýmissa merkinga fyrir staðinn .
Þá tók hún einnig þátt í hönnun allrar skjágrafíkur , heimasíðu , lýsingar og annarra nauðsynlegra þátta .
Þótt stutt sé síðan Noodle Mama var opnaður mælist staðurinn þegar vel fyrir en fjallað hefur verið um hann á ýmsum sænskum miðlum .
Þykir hann fersk og spennandi nýjung á sænska skyndibitamarkaðnum .
Marý , sem búið hafði í Svíþjóð frá árinu 2008 , flutti nýverið til Los Angeles , þar sem hún nú býr og starfar .
Þrátt fyrir að vera komin yfir á vesturströnd Bandaríkjanna hefur hún samt ekki sagt skilið við Noodle Mama .
Sinnir hún áfram hönnun fyrir staðinn eins og þarf og heldur góðu sambandi við Stokkhólm .
Vinnur hún þessa dagana að hönnun ýmiss konar kynningarefnis fyrir Noodle Mama auk þess að sinna eigin hönnun og öðrum verkefnum .
