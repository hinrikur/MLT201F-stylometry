Ekki er algengt að heilt lið í spurningakeppni samanstandi af systkinum .
Því hafa áhorfendur Útsvarsins í Ríkissjónvarpinu þó fengið að kynnast í fyrra og aftur nú en systkinin Þorbjörn , Anna Kristín og Rebekka Jónsbörn hafa vakið athygli fyrir vaska framgöngu og líflega framkomu fyrir hönd Seltjarnarness í keppninni .
Orri Páll Ormarsson orri@mbl.is Mikið vildi ég vera í jólaboðunum ykkar ! " sagði Sigmar Guðmundsson , annar stjórnandi spurningaþáttarins Útsvars í Ríkissjónvarpinu , sposkur á svip , meðan systkinin af Seltjarnarnesinu , Þorbjörn , Anna Kristín og Rebekka Jónsbörn , rökræddu svarið við einni spurningunni í viðureigninni gegn Vestmannaeyingum í síðasta mánuði .
Rekistefna var við borðið , systkinin ósammála og málamiðlun varla í augsýn .
Allt fór þó vel að lokum .
Spurð hvort þau búi að ákveðinni hernaðaráætlun við þessar aðstæður hrista systkinin höfuðið .
" Nei , sá ræður sem er vissastur í sinni sök , " segir Þorbjörn .
" Ekki alltaf , góði , " flýtir Rebekka sér að segja en í téðum þætti virtu eldri systkinin tvö svar hennar við einni spurningunni að vettugi .
Það reyndist rétt svar .
" Hún mun seint gleyma því , " ljúka Þorbjörn og Anna Kristín sundur einum rómi – og skella upp úr .
" Enda ástæðulaust , " segir Rebekka .
" Ég á inni hjá ykkur .
" Systkinin eru samankomin á heimili foreldra sinna , Jóns Sigurðssonar , fyrrverandi ráðherra og bankastjóra , og Laufeyjar Þorbjarnardóttur bókavarðar .
Ekki kom til greina að mæta Morgunblaðinu annars staðar en á heimavelli , á Seltjarnarnesinu .
Þegar spurt er hvort um æskuheimilið sé að ræða er Rebekka fljót til svars : " Já .
" Anna Kristín bætir þó við að þau Þorbjörn og fjórða systkinið , Sigurður Þór , hafi verið orðin stálpuð þegar flutt var inn .
Rebekka er sumsé örverpið , tólf árum yngri en Anna Kristín og sextán árum yngri en Þorbjörn .
Fjölskylda þeirra hefur búið á Seltjarnarnesi frá því 1970 og öll gengu þau bæði í Mýrarhúsa- og Valhúsaskóla .
Starfsvettvangur þeirra er fjölbreyttur ; Þorbjörn vinnur í utanríkisráðuneytinu , Anna Kristín er fréttamaður á Ríkisútvarpinu og Rebekka fatahönnuður með eigið fyrirtæki , REY .
Hugsaði strax til systkinanna Systkinin tóku fyrst þátt saman í Útsvarinu í fyrra .
Unnu í fyrstu umferð en lutu í borð í þeirri næstu .
Sigur þeirra gegn Vestmannaeyingum nú í haust var öruggur .
" Já , það gekk vel um daginn , " segir Anna Kristín , " en það er best að spara yfirlýsingarnar .
Það eru mörg sterk lið eftir í keppninni .
" Þorbjörn ber ábyrgð á liðsvalinu .
" Pálína Magnúsdóttir , sem þá var bæjarbókavörður , hafði samband við mig í fyrra og bað mig að setja saman lið .
Ég varð við þeirri beiðni og hugsaði strax til systkina minna .
Það var óþarfi að flækja málið , " segir hann .
Anna Kristín samþykkti strax að vera með enda þaulreynd í keppnum af þessu tagi , tók meðal annars þátt í Hvað heldurðu ? , geysivinsælum spurningaþætti Ómars Ragnarssonar í sjónvarpinu um árið og var spurningahöfundur í Gettu betur ! Þá stóð valið á milli Sigurðar Þórs og Rebekku .
Þegar á reyndi kom það í hennar hlut enda var Sigurður Þór , sem er fiskifræðingur , á sjó þegar fyrsta keppnin fór fram .
" Eigi ég að vera alveg hreinskilin var ég ekkert alltof spennt fyrir þessu til að byrja með , " útskýrir Rebekka , " en fyrst Siggi var úr leik gat ég ekki sagt nei .
Þá hefði ég eyðilagt allt .
" Hún segir það mikið öryggi að vera með systkini sín til beggja handa meðan á keppninni stendur .
" Ég gæti aldrei gert þetta með öðrum , " segir Rebekka og bætir við að það geti komið sér vel að þekkjast svo náið , ekki síst í hinum leikna hluta þáttarins , þar sem einn keppandi rís úr sæti og leikur orð á blaði fyrir hina keppendurna .
Framhleypni eða athyglissýki ? Ekki hefur verið hróflað við liðinu síðan í fyrsta þættinum en systkinin útiloka þó ekki að þjóðin eigi eftir að sjá Sigurð í sjónvarpssal þegar fram líða stundir .
" Annars er hann ekki eins athyglissjúkur og sumir , " segir Anna Kristín brosandi .
" Ég biðst undan því að vera sagður athyglissjúkur , " flýtir Þorbjörn sér að segja , glottandi .
" Æ , já , þetta var ekki nægilega vel valið orð hjá mér , ætlaði að segja framhleypinn , " leiðréttir Anna Kristín sig .
Það þykir bróður hennar skárra .
Þess má geta að Sigurður er símavinur systkina sinna í þættinum , að því gefnu að hann sé í landi .
Um daginn var hann úti í rannsóknarleiðangri og þá hljóp sonur hans , Jón , í skarðið .
Systkinin segjast ekki búa sig sérstaklega undir Útsvarið , þau reyni þó að fylgjast með sem flestum þáttum til að fá tilfinningu fyrir spurningahöfundinum og kenjum hans .
" Mér finnst keppendur upp til hópa vera alveg ótrúlega vel að sér , " segir Anna Kristín .
" Ég dáist líka að hugmyndaauðgi spurningahöfundarins sem hefur verið þarna árum saman .
" Það spillir ekki heldur fyrir undirbúningi að þegar stórfjölskyldan kemur saman um jól er alltaf spiluð Sparðatínsla ( e. Trivial Pursuit ) .
" Það fara ekki alltaf allir sáttir frá þeim leik , " fullyrðir Anna Kristín .
" Aðallega þær , " bætir Þorbjörn við og nikkar til systra sinna .
Oftast er skipt í lið eftir kynjum , nú eða rétthentir á móti örvhentum en svo óvenjulega vill til að helmingur stórfjölskyldunnar er örvhentur .
Slógu hvergi af gegn börnunum Hvorir skyldu vera snjallari ? " Örvhentir , " svarar Rebekka undir eins .
" Hún má alveg segja það , " heyrist í Þorbirni .
Ennfremur kemur á daginn að móðir þeirra svarar – fyrir bæði lið .
Er hún þó sjaldnast formlegur keppandi í spilinu .
" Eftirminnilegur þótti mér leikurinn þegar við eldri systkinin vorum á móti börnunum okkar og Rebekka var með börnunum , " segir Anna Kristín .
" Við slógum hvergi af og unnum góðan sigur .
" Systir hennar andvarpar .
Fleiri eru um svörin , til að mynda sonur Þorbjarnar , Gettu betur-meistarinn úr MR , Jón Áskell .
Þorbjörn kveðst einnig hafa gaman af þeirri keppni enda þótt uppleggið og nálgunin sé gjörólík .
Andrúmsloftið sé afslappaðra í Útsvarinu .
" Auðvitað förum við í þetta til að vinna , " segir Anna Kristín , " en það er heldur enginn heimsendir þótt við töpum .
" " Við hljótum samt að stefna að því að gera betur en í fyrra , " segir Rebekka .
Systkinin eru augljóslega býsna vel að sér , ætli það sé partur af uppeldinu .
" Fánýtur fróðleikur ? " spyr Þorbjörn glottandi á móti .
Anna Kristín segir þau öll hafa lesið mikið í æsku og mesta furða sé hvað þau muni .
Hvorki með hatt né sólgleraugu Útsvar er með vinsælustu sjónvarpsþáttum landsins og systkinin finna fyrir stuðningi í kringum sig .
" Ég get samt alveg ennþá farið í bæinn án þess að vera með hatt og sólgleraugu , " upplýsir Þorbjörn .
Þau gera sér grein fyrir því að þátttaka í Útsvari getur mögulega leitt til frægðar og frama .
" Það sást í prófkjörum um síðustu helgi , " segir Anna Kristín .
" Einmitt , " bætir Rebekka við , " hver veit hvað við gerum eftir fjögur ár ! " " Tali nú hver fyrir sig , " segir systir hennar .
Bakland systkinanna er traust og hafa ættingjar verið duglegir að mæta í sjónvarpssal til að hvetja þau til dáða .
" Við fáum góða hvatningu .
Sumir eru heldur ekkert feimnir við að láta okkur vita hvað hefði mátt betur fara , " segir Þorbjörn hlæjandi .
" Öðrum finnst við fullafslöppuð gagnvart þessu verkefni .
" Spurð hvort foreldrar þeirra séu ekki að fara á taugum yfir útsendingunum hlæja systkinin í kór .
" Það er nú kannski fullmikið sagt , " segir Þorbjörn , " en þau fylgjast með .
" Nú er útsvar , það er sá hluti tekjuskatts sem rennur til sveitarfélagsins , óvíða lægra en á Seltjarnarnesi .
Spurð hvort það hafi einhverja þýðingu í keppninni skella systkinin kurteislega upp úr .
Þykir spurningin augljóslega skrýtin .
Sem hún er .
" Ekki veit ég það , " segir Þorbjörn , " en Grindavík ætlar að lækka útsvarið og þeir unnu í fyrra .
" Bókvitið í askana látið Þorbjörn verður fyrstur til svars þegar spurt er hvað valdi vinsældum spurningaþátta hjá þessari þjóð .
" Eru menn ekki bara að sannfæra sig um að bókvitið sé í askana látið ? " Hann brosir .
Anna Kristín tilgreinir smæð þjóðfélagsins , góðar líkur séu á því að þekkja einhvern í öðru hvoru liðinu , jafnvel báðum , og svo standi fólk með sínu sveitarfélagi .
" Síðan situr fólk auðvitað heima og reynir sig við spurningarnar .
Hver hefur ekki gaman af því ? " Þau viðurkenna að auðveldara sé að muna svörin heima í sófa en í beinni útsendingu sjónvarps .
Þorbjörn segir reynsluna þó vinna með keppendum , menn plumi sig yfirleitt betur í aðstæðum þeim mun oftar sem þeir eru í þeim .
" Æ , ég læt það nú vera , " segir Rebekka .
" Ég verð alltaf jafnstressuð þegar spurningarnar byrja .
" Eitt af því sem Þorbjörn hefur lært af biturri reynslu er að bíða ekki of lengi með að hlaupa í bjölluspurningunum , en í þeim hluta keppninnar þarf fulltrúi hvers liðs að hlaupa eins og fætur toga til að ná svarréttinum .
" Svo er líka betra að vera ekki á spariskónum .
" Til að byrja með hljóp Þorbjörn aldrei af stað fyrr en hann var orðinn viss um svarið en þá gat það hins vegar verið of seint , þannig að nú er stundum tekin áhætta .
Það er bara partur af spennunni .
Íslendingasögurnar viðkvæmar Spurð um styrk og veikleika liðsins svarar Þorbjörn með spurningu á móti : " Heldurðu að við förum að gefa það upp ? " Það væri líklega ekki taktískt .
Systrum hans þykir þó óhætt að upplýsa að tóneyra þeirra sé ekkert alltof skarpt .
" Það sem maður veit er alltaf auðvelt , " segir Þorbjörn um styrk liðsins og bætir við að þau eigi sér enga uppáhaldsflokka spurninga .
Rebekka segir þó viðkvæmt mál klúðri þau spurningum úr Íslendingasögunum eða íslenskum bókmenntum almennt .
" Já , þá fáum við skammir , " staðfestir Anna Kristín .
Systkinin eru á einu máli um að þátttakan í Útsvari hafi verið bráðskemmtileg lífsreynsla og Þorbjörn segir þau ekki sjá eftir neinu .
Anna Kristín kinkar kolli en Rebekka slær varnagla : " Ekki ennþá ! " Stóra Ísfólks-málið Jónsbörn andvörpuðu einum rómi þegar í ljós kom að flokkurinn sem þau höfðu valið í valflokkaþætti Útsvars og bar nafnið " Ísfólkið " hverfðist í raun og veru um samnefndan bókaflokk sem naut feikilegra vinsælda hér á landi og víðar fyrir margt löngu .
Þau höfðu augljóslega vonast eftir öðru .
Þá komu spurningarnar .
Fyrst var spurt um höfund bókanna .
Systkinin voru með það á hreinu : Margit Sandemo .
Næst var spurt um ættföður Ísfólksins .
Það vissu þau líka : Þengill hinn illi .
Loks var spurt hvað bækurnar væru margar .
Ýmsar hugmyndir komu þá fram en systkinin sættust á endanum á tillögu Önnu Kristínar : 47 .
Það reyndist rétt .
Systkinunum brá talsvert við þetta enda taldi Anna Kristín sig vera að skjóta í myrkri .
Var hún spurð í þaula um áhuga sinn á Ísfólkinu í lok þáttar , Sigmari Guðmundssyni og Brynju Þorgeirsdóttur , stjórnendum Útsvars , þótti með ólíkindum að hún gæti verið svona heppin .
" Ég vissi þetta ekki , " segir Anna Kristín .
" Mig minnir að ég hafi lesið tvær eða þrjár bækur um Ísfólkið fyrir löngu en ég er enginn aðdáandi bókanna .
Eftir á að hyggja hlýt ég þó einhvern tíma að hafa heyrt þessa tölu , 47 , hún fest í minninu og mér tekist að kalla hana fram þarna .
" Þorbjörn kveðst hvorki þekkja haus né sporð á bókaflokknum en hins vegar hafi verið töluvert um hann rætt í fyrra þegar Ragnhildur Steinunn Jónsdóttir ákvað að nefna viðtalsþætti sína í sjónvarpi þessu sama nafni .
" Þá komu þessi nöfn fram , Margit Sandemo og Þengill hinn illi og eflaust 47 líka .
Þetta hefur greinilega sogast inn .
" Já , vegir þekkingarinnar eru órannsakanlegir ! 