Ingunn Þráinsdóttir , myndlistarkona og grafískur hönnuður , rekur hönnunarfyrirtækið Flóru á Egilsstöðum , sem hún stofnaði árið 2010 .
" Ég stofnaði Flóru eftir að hafa farið í listamannadvöl til Norður-Noregs og var að stúdera þar plöntur .
Svo er þetta búið að vinda upp á sig eftir það , " segir Ingunn , sem lærði grafíska hönnun á enn öðrum norðlægum slóðum , í Halifax í Kanada .
" Mig hafði alltaf langað að fara af pappírnum yfir í annars konar vöruhönnun og þá lá textíllinn beint við .
Og ég hef alltaf haft gaman af því að sauma .
Ég geri þetta allt sjálf og kalla þetta " slow design " , " segir hún en það gæti útlagst hæg hönnun .
" Þetta er engin fjöldaframleiðsla .
Flest það sem ég er að sauma , púðana , viskastykkin og servíetturnar sauma ég sjálf , " segir Ingunn sem fékk klæðskerameistara til að þróa þetta með sér .
" Það sem er prentað fyrir mig er allt prentað á Egilsstöðum , " segir Ingunn , sem sjálf vinnur fulla vinnu í Héraðsprenti .
Vörurnar eru gjarnan merktar : " Made with love in East-Iceland " , eða gert með ást á Austurlandi .
" Ferðamönnunum finnst það æðislegt .
Fólk vill vita söguna á bak við hlutina og upprunann .
" Ingunn er allt í öllu í sínu fyrirtæki .
" En ég fæ með mér hina og þessa ef ég þarf ráðgjöf .
Það er svo mikið af skapandi fólki hérna .
" Hún segir að Hús handanna , hönnunarverslunin á Egilsstöðum , sé mikil lyftistöng fyrir svæðið .
Væntanleg er innan tíðar ný vefsíða verslunarinnar sem mun gera hönnuðum á Austurlandi enn hærra undir höfði og auðvelda þeim að koma sér á framfæri og er Ingunn spennt fyrir þessum breytingum .
Vörurnar hennar fást einmitt í Húsi handanna en einnig í Kraumi í Reykjavík .
Ingunn er með vinnustofu í Sláturhúsinu .
" Við erum þarna sex eða sjö manns með vinnustofur , " segir hún en þetta eru hönnuðir , ljósmyndarar og myndlistarmenn .
" Það er alveg bráðnauðsynlegt , " segir hún um tækifærið til þess að vera í svona skapandi umhverfi .
Ingunn stundar sína list á eigin forsendum .
" Ég fer mínar eigin leiðir og hef bara gert það sem mér finnst áhugavert .
Ég hef ekkert verið að eltast við strauma og stefnur varðandi mynstur og liti heldur gert bara frá mínu hjarta , " segir hún en vörurnar frá Flóru eru vissulega með sérstakan og fallegan stíl .
iflora.is 