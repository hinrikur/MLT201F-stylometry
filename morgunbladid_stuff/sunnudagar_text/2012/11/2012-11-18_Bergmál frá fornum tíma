V ígroði er önnur bók Vilborgar Davíðsdóttur um Auði djúpúðgu .
Fyrri bókin er Auður sem kom út árið 2009 og var tilnefnd til Íslensku bókmenntaverðlaunanna .
Þriðja bókin mun svo líta dagsins ljós í fyllingu tímans .
Vilborg er vinsæll höfundur sem hefur sent frá sér allnokkrar bækur sem eiga það sameiginlegt að gerast á fornum tíma .
" Ég hef mjög lengi haft áhuga á upphafi Íslandsbyggðar , " segir Vilborg .
" Þegar ég ákvað á sínum tíma að láta á það reyna að skrifa bók þá kom ekkert annað til greina en að byrja eins framarlega í Íslandssögunni og mögulegt var þannig að fyrstu tvær bækurnar mínar sem komu út fyrir tæpum 20 árum og kallast Korkusaga gerast um aldamótin 900 .
Þá kom mér ekki til hugar að hægt væri að fara aftar í Íslandssögunni .
Síðan skrifaði ég þrjár bækur sem gerast á kaþólska tímanum , 14. og 15. öld , en sneri þá aftur til baka til Auðar djúpúðgu og heiðins siðar .
Það kemur að einhverju leyti til af því að örlögin höguðu því svo að við fjölskyldan fluttum búferlum til Skotlands árið 2005 .
Þegar ég var að velta fyrir mér söguefni stóð mér nærri að Auður og hennar fólk lagði upp frá Skotlandi og Suðureyjum og eftir að ég ákvað að skrifa um hana ferðaðist ég um þetta svæði og af þeim ferðum spruttu enn fleiri hugmyndir .
Sögunni mun svo ljúka á Íslandi í þriðju bókinni .
" Hefur verið gaman að skrifa þessar bækur ? " Þetta er það skemmtilegasta sem ég geri .
Þessum skrifum fylgir mikið grúsk varðandi sagnfræði , heiðinn sið og seiðgaldur , fornkvæði og þjóðtrú .
Ég fór í þjóðfræði í Háskóla Íslands og í meistararitgerðinni lagðist ég yfir þjóðtrú og þjóðsögur á Orkneyjum og Hjaltlandseyjum og skoðaði hvað er sameiginlegt í íslenskum þjóðsögnum og skoskum .
Þar fann ég ótal minni sem ríma saman sem ég skeytti inn í söguna , bergmál frá fornum tíma .
Það má segja að þessar bækur séu afraksturinn af leit minni að svörum við því hvers konar fólk það var sem lagði upp í þessa óvissuferð yfir hafið að leita óþekkts lands á hjara veraldar , hvernig lífi það lifði , hverju það trúði um veröldina og ekki síst hvers vegna í ósköpunum það var tilbúið til að leggja allt í sölurnar og yfirgefa heimahaga sína .
" Bækur þínar hafa verið vinsælar og það á einnig við um þessar sögur af Auði .
Færðu sterk viðbrögð við þeim ? " Já , ég finn mjög mikinn áhuga meðal fólks á lífi landnámskynslóðarinnar .
Ég hef hitt marga sem tala um Auði sem formóður sína af miklu stolti , enda eru eftirmælin um hana í fornsögunum slík að það fer ekki á milli mála að hún var afar sérstök kona og leiðtogi síns fólks .
Þetta hef ég upplifað sérstaklega sterkt í Dölunum en ekki bara þar heldur víða um landið .
Íslendingar tengjast landnámsfólki eigin heimabyggða sterkum böndum .
Ég hef líka fengið spurningar sem gefa til kynna að fólk áttar sig ekki alltaf á því hvenær ég er að skálda og hvenær ég nota heimildir og þá finnst mér að mér hafi tekist vel upp .
" Þér hlýtur að þykja vænt um Auði , söguhetju þína .
" Ég neita því ekki að mér er afar hlýtt til hennar .
En þótt Auður sé aðalpersóna Vígroða og bindi bókina saman þá er ég einnig að segja örlagasögur fólks sem er tengt henni , bæði barna og fullorðinna .
Eitt af því sem heillar mig þegar ég fletti fornum ritum eru viðurnefni .
Í Landnámu úir og grúir af meinlegum uppnefnum .
Þá verða strax til myndir í huga mér og ég spyr : Hvernig fékk fólk þessi uppnefni ? Ég er alin upp í litlu sjávarplássi vestur á fjörðum þar sem flestallir höfðu viðurnefni .
Oft gat verið kaldhæðin saga á bak við þau og stundum var um að ræða hreinasta einelti .
Í Vígroða segi ég frá drengnum Katl i fíflska , síðar landnámsmanni á Síðu , og hvernig hann fékk viðurnefnið fyrir stríðni frænda sinna .
Mér fannst mjög áhugavert að glíma við það að sýna heiminn út frá sjónarhóli barnsins á þessum tíma og einnig hvernig krafan um heiður og hugrekki setti öllum strangar skorður , jafnt körlum og konum sem börnum .
" Bækur Kolbrún Bergþórsdóttir kolbrun@mbl.is Bók vikunnar Bókin Jólakúlur er ofarlega á metsölulista .
Það eru greinilega margir sem vilja skreyta og prjóna fyrir jólin samkvæmt uppskriftum hinna norsku Arne og Carlos .
Orðanna hljóðan Að hylla meistara Það eru alltaf meðmæli með samfélagi þegar það heiðrar sína helstu snillinga meðan þeir eru lífs en bíður ekki þar til þeir eru komnir undir græna torfu og fer þá í samviskubitskasti að bæta fyrir vanrækslu .
Fyrir einhverjum árum hlaut Megas verðlaun Jónasar Hallgrímssonar á Degi íslenskrar tungu .
Það þótti djarft val en tíminn hefur leitt í ljós að þetta var framsækin ákvörðun og viðkomandi dómnefnd til mikils sóma .
Í ár , á sama tíma og haldið er upp á Dag íslenskrar tungu , kemur út textasafn Megasar .
Þar eru birtir textar hans frá árunum 1966-2011 og með þeim fylgja teikningar eftir Megas og einnig er að finna fjölda mynda af listamanninum .
Þetta er sannarlega vegleg útgáfa .
Um leið er rétt að huga að því að ekki er sjálfgefið að bókaforlög leggi í útgáfu eins og þessa .
Einmitt þess vegna er útgáfan svo þakkarverð .
Hún lýsir djörfung og metnaði og er menningarlega mikilvæg .
Megas er einn af okkar fremstu listamönnum .
Hann er ekki allra en sennilega eru þeir afar fáir núorðið sem viðurkenna ekki mikilvægi hans sem listamanns .
Flettið upp í íslenskum tilvitnanasöfnum frá síðustu árum og það er alveg víst að þar er að finna orðsnilld eftir Megas .
Setjið disk með honum í tækið og þið áttið ykkur á því að þið eruð að hlusta á einstakan listamann .
Okkur þykir næsta sjálfsagt að gefin séu út ljóðasöfn helstu þjóðskálda okkar og þannig á það auðvitað að vera .
En það er ekki alltaf nægilega hugað að snillingunum sem enn eru meðal okkar , spriklandi af lífi og hugmyndaauðgi .
Bókaútgáfa er bisness eins og annar rekstur en hún er samt ekki mikils virði ef aldrei er tekin listræn áhætta og ekki hugað að metnaði .
Textabók Megasar mun gleðja fjölmarga aðdáendur hans og lýsir menningarlegum metnaði þeirra sem að henni standa .
Í uppáhaldi Bjarni Harðarson bóksali Hugstæðust af öllum sögupersónum heimsbókmenntanna er bjallan Gregor Samsa í sögu Kafka um Hamskiptin .
Það eru fáir höfundar jafnáleitnir og Kafka , raunar gagnlegir lesendum við daglegt líf , hina daglega greiningu á mannlegu samfélagi .
En þær bækur sem eru í mestu uppáhaldi hjá mér eru bækur séra Friðriks Eggerz í Akureyjum , Úr fylgsnum fyrri aldar .
Þetta er sjálfsævisöguleg ættarsaga , mjög birkilensk á köflum eins og allar sjálfsævisögur eru í sinni sjálfsupphafningu , vorkunn og heimsádeilu .
En um leið er dregið frá tjald inn í horfinn heim með hreinskilni og frásagnarmáta sem á sér vart sinn líka hjá samtímamönnum prestsins .
Sagan er full af barnalegu pexi um jarðahundruð og ættarsilfur sem gerir að verkum að aðeins fáir útvaldir komast í gegnum ósköpin .
Milli þessa er svo smurt dísætu kremi af óborganlegu fylleríi , draugagangi og groddalegum mannlýsingum .
Af síðari tíma rithöfundum íslenskum kemst enginn framar Þórbergi Þórðarsyni og hann er með undarlegum hætti skemmtilegastur þegar hann er líkt og Friðrik Eggerz svolítið langdreginn og leiðinlegur .
Áhugaverðar bækur Mikil gæði í jólabókaflóði Óhætt er að segja að bókaormar hafi úr nógu að velja þessi jólin því úrvalið hefur sjaldan verið meira og gæðin eru mikil .
Þær bækur sem mælt er með þessa vikuna eru ólíkar en eiga það sameiginlegt að vera afar vel skrifaðar og verulega minnisstæðar .
Grimm örlög Veru Hertzsch " Vera Hertzsch sker sig ekki úr .
En það er einmitt þess vegna sem saga hennar verðskuldar að vera sögð .
Hún er ekki undantekningin heldur reglan , " segir Jón Ólafsson á einum stað í hinni merkilegu bók sinni um Veru Hertzsch og líf kvenna í Gúlagi Sovétsins .
Þetta er sérlega vel skrifað og vandlega unnið verk og gríðarlega áhrifamikið .
Arnaldur bregst ekki Metsöluhöfundur Íslands , Arnaldur Indriðason , er ekki vanur að bregðast væntingum lesenda sinna og gerir það heldur ekki í Reykjavíkurnóttum sem fjalla um fyrsta mál Erlendar í lögreglunni .
Arnaldur á ekki í neinum vandræðum með að endurskapa Reykjavík ársins 1974 og alls kyns hliðarsögur er varða störf lögreglunnar og líf útigangsmanna gæða bókina dýpt og taka jafnvel athyglina frá sjálfri ráðgátunni um dularfullt dauðsfall og mannshvarf .
Falleg og seiðandi skáldsaga frá Auði Övu Aðalpersónan í nýrri skáldsögu Auðar Övu Ólafsdóttur , Undantekningunni , er skiljanlega í miklu uppnámi því eiginmaður hennar til ellefu ára er kominn út úr skápnum og hefur yfirgefið hana og unga tvíbura þeirra og er fluttur inn til elskhugans .
Nágrannakonan Perla , sem er dvergur , hjúpskaparráðgjafi og leigupenni fyrir vinsælan glæpasagnahöfund , tekur að sér að gefa aðalpersónunni ráð .
Hér er á ferð fallega skrifuð og seiðandi skáldsaga um ást og missi , skáldskapinn og sköpunarkraftinn .
Dr. Gunni í ekta stuði rekur skrautlega poppsögu Íslands Dr. Gunni hefur ástríðu fyrir popptónlist og er einmitt rétti maðurinn til að skrifa sögu íslenskrar popptónlistar .
Stuð vors lands heitir bókin þar sem dr. Gunni rekur sögu dægurtónlistar allt frá 19. öld þegar dans var litinn hornauga og fram til nútímans.Hann segir sögu frægra söngvara og hljómsveita .
Þetta eru sögur af draumum sem rættust en einnig sögur af brostnum draumum .
Sukksögur eru svo að sjálfsögðu á sínum stað og sumar allsvakalegar .
Kaflaheiti eru bráðskemmtileg : Dansað út úr torfkofunum – Rómantík er ekki væmni – Hvað er þessu fólki heilagt ! ? – Bara burstaklipptur vitleysingur .
Rúmlega 1000 myndir prýða bók sem allir poppunnendur hljóta að þrá að eignast .
Dr. Gunni skrifar fjörugan og afslappan texta og áhugi hans á umfjöllunarefninu er nánast smitandi .
Þetta er hin besta bók í alla staði – og bæði fróðleg og skemmtileg .
Það er enginn vandi að komast í stuð með dr. Gunna .
Ótrúlegar furður tilverunnar í máli og myndum Ripleys 2013 – ótrúlegt en satt - Stuðandi staðreyndir er einkar áhugaverð bók fyrir forvitin ungmenni sem vilja kynnast því furðulega í tilverunni .
Og það er víst af nógu að taka þegar kemur að furðum tilverunnar .
Þarna er að finna frásagnir af dularfullum verum og stórskrýtnu fólki .
Sumt sem þarna er sýnt virðist ótrúlegt en er samt satt .
Það er alkunna að of stór hópur drengja kærir sig lítið um að lesa bækur og eru líklegir til að andvarpa þegar þeir opna jólapakka og sjá bók .
Þetta er einmitt bókin fyrir þennan hóp .
Hún er sneisafull af myndum sem augað festist við og í framhaldi er ekki annað hægt en að lesa textann .
Því gáfaðri sem maður er því fleiri frumlega menn finnur hann .
Venjulegt fólk sér engan mun á fólki .
Blaise Pascal Málsháttur vikunnar Sínum gjöfum er hver líkastur .
