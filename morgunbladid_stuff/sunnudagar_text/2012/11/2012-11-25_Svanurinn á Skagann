Prentmet Vesturlands á Akranesi hefur fengið vottun norræna umhverfismerkisins Svansins til staðfestingar á góðum árangri í umhverfismálum .
Kristín Linda Árnadóttir , forstjóri Umhverfisstofnunar , afhenti Þórði Elíassyni prentsmiðjustjóra staðfestingu þessa efnis á dögunum .
Prentsmiðjan á Akranesi var stofnuð árið 1942 og hét þá Prentverk Akraness .
Prentmet tók við rekstrinum í desember árið 2000 og fékk fyrirtækið þá nafnið Prentmet Vesturlands .
Það er fyrsta fyrirtækið á Vesturlandi til þess að hljóta Svansvottunina og önnur prentsmiðjan utan höfuðborgarsvæðisins , næst á eftir Prentmeti Suðurlands á Selfossi .
Prentmet í Reykjavík fékk Svansvottun á sl. ári .
Strangar kröfur Kröfur Svansins fyrir prentsmiðjur eru mjög strangar , sérstaklega hvað varðar efnanotkun , sem er þýðingarmesti umhverfisþátturinn í rekstri prentsmiðja .
Meðal þess sem að leiðarljósi er haft er að nota umhverfismerktan eða endurunninn pappír við prentunina , draga úr úrgangi og flokka það sem til fellur .
Hvatt er til þess að valdar séu umhverfismerktar vörur og þjónusta í innkaupum og gerð er krafa um reglulega þjálfun og fræðslu starfsmanna hvað varðar hin grænu gildi .
sbs@mbl.is 