Sigurður Guðmundsson og Bragi Valdimar Skúlason fóru í fylgd Memfismafíunnar til Kúbu í septemberlok þar sem tekin var upp ellefu laga plata , Okkar menn í Havana .
Þeir voru ánægðir með ferðina og ekki síður afrakstur hennar en platan kom út fyrir helgi .
Með í för voru Guðmundur Kristinn Jónsson sem stjórnaði upptökum , Samúel Jón Samúelsson og Tómas R. Einarsson .
Tómas kom þeim í kynni við góðan hóp hljóðfæraleikara sem spila á plötunni en þetta var í áttunda skipti sem Tómas heimsækir landið svo hann var líka sjálfskipaður fararstjóri .
Heimildarmynd , sem var tekin á Kúbu , fylgir útgáfunni .
Sigurður Guðmundsson og Memfisamfían hafa áður sent frá sér tvær plötur , Oft spurði ég mömmu og jólaplötuna Nú stendur mikið til .
Hljóðverið Egrem er gamalt og sögufrægt , eins og svo margt annað á Kúbu , og er til húsa í miðbæ Havana .
" Við vorum innilokaðir í átta tíma á dag í heila viku .
Loftræstingin var biluð í upptökusalnum .
Strákunum var sjúklega heitt á meðan við Kiddi vorum að drepast úr kulda í upptökustjórninni , " segir Bragi en á kerfinu var bara ein stilling .
" Þetta var eins og að vera í mjólkurkælinum í Bónus .
" Í svitakófi allan daginn " Við unnum frá tíu á morgnana til fimm , sex á daginn , en í þessum hita er ekki hægt að vinna mikið lengur .
Maður var í svitakófi meira og minna allan daginn , " segir Siggi en vinnuaðferðin reyndist vel .
" Við fórum út með lög í farteskinu og ákváðum að vinna plötuna þarna úti .
Við komum heim með nánast fullunna plötu og það þurfti ekki mikið að snurfusa , " segir Bragi .
Greinilegt er að ferðin hefur haft mikil áhrif á þá þótt þeim hafi litist misvel á það sem bar fyrir augu .
" Við vorum í miðborg Havana og fórum þar um .
Tommi , Sammi og Siggi höfðu komið áður og lóðsuðu okkur á réttu staðina .
Við fórum ekki í mikinn túrisma en skoðuðum svolítið krárnar .
Og löbbuðum heilmikið um .
Tókum svona " light " túristapakka á þetta , " segir Bragi .
" Áreitið þarna er svakalegt .
Það eru allir að selja þér vindla eða frænkur sínar eða allt þar á milli , " segir hann .
" Ég hef aldrei lent áður í því að labba út úr leigubíl og þar standa strax tveir menn að bjóða mér bíl .
Það er það skrýtnasta sem ég hef lent í .
" " Bragi komst vel að orði á svona þriðja , fjórða degi þegar hann var búinn að átta sig á því hvernig honum leið , " segir Siggi og Bragi útskýrir .
" Mér leið eins og hraðbanka ! Það voru allir að reyna að taka pening út hjá mér .
Þeir höfðu nú ekki mikið erindi sem erfiði blessaðir .
" Það er greinilega ákveðið menningarsjokk að koma til landsins .
" Það er bara ein Kúba , " segir Bragi .
Af sumu öðru áreiti er minna .
" Þegar þú gengur um götur Havana rekstu hvergi á auglýsingaskilti frá vestrænum stórfyrirtækjum , " segir Siggi og bætir við að það sé hvíld í því .
" Við sáum eina auglýsingu þarna og hún var fyrir Maggi-súpur og var utan á bíl , " segir Bragi .
Siggi segir að það sé líka viss hvíld í því að vera laus við McDonald ' s og Subway og þess háttar keðjur .
" Þetta sést ekkert þarna .
Í öllum ósómanum er það ákveðin ró sem fylgir því , " segir hann .
Hugurinn reikar greinilega til fortíðar í Havana og glæstari tíma .
" Þú ert með fortíðina fyrir augum og stanslaust minntur á hana , " segir Bragi en bílarnir á götunum eru þeir sömu og fyrir áratugum .
Þeir segja báðir að hljóðverið hafi verið mjög gott og vel hannað , þótt það hafi verið farið að láta á sjá .
Þeim tókst að versla eitthvað í ferðinni og voru skyrtur þar efstar á blaði en hljómsveitin þurfti að hrista af sér íslenska blæinn á þessum suðrænu slóðum .
" Við þurftum að koma okkur í hljómsveitarbúning , " segir Siggi .
" Við vorum ekki nógu litríkir þegar við mættum , " bætir Bragi við .
Þeir sem vilja fá smá litríka og suðræna sveiflu með jólaívafi í líf sitt ættu að skella sér með Memfismafíunni í Hof föstudaginn 24. nóvember eða í Háskólabíó 30. nóvember til að hressa sig við í skammdeginu , ekki veitir af .
