Á þingi Íslenskrar málnefndar um íslensku í tölvuheiminum sem haldið var á dögunum voru veittar þrjár viðurkenningar fyrir störf í þágu íslenskrar tungu .
Hlaut Kristinn Halldór Einarsson m.a. viðurkenningu fyrir að hafa frumkvæði að og forystu um gerð nýs íslensks talgervils .
Fyrr á þessu ári kynnti Blindrafélagið íslenskan talgervil sem er hugbúnaður sem breytir texta í tal og er hægt að keyra á tölvum og símum og ýmiss konar öðrum tölvustýrðum búnaði , svo sem hraðbönkum .
Talgervill er því ómetanlegt hjálpartæki fyrir blinda og sjónskerta .
Kristinn Halldór Einarsson , formaður Blindrafélagsins , hefur unnið ötullega að gerð tækis þessa og hlaut fyrir það starf viðurkenningu Íslenskar málnefndar .
Þá fengu Jón Guðnason , lektor í tölvunarfræði við Háskólann í Reykjavík , og Trausti Kristjánsson , frumkvöðull og aðjunkt við Háskólann í Reykjavík , viðurkenningu fyrir framlag sitt til nýs talgreinis fyrir íslensku .
Breytir talmáli í texta Nú í sumarlok kynnti Google talgreini fyrir íslensku en hann er meðal annars notaður í farsímum með Android-stýrikerfinu .
Talgreinir er hugbúnaður sem nemur talað mál og breytir því í ritaðan texta .
Með slíkum búnaði er hægt að stýra ýmiss konar tækjum með röddinni einni .
Jón og Trausti voru lykilmenn í því að talgreinir fyrir íslensku varð að veruleika og fengu viðurkenningu Íslenskrar málnefndar fyrir það .
Vaxandi vitund hefur verið fyrir því meðal málræktarfólks að höfða til tæknigeirans með eflingu íslenskrar tungu að leiðarljósi .
Er það meðal annars hugsað sem andspyrna við sívaxandi ásælni og áhrifum enskunnar .
Einnig hefur verið horft til viðskiptalífsins , en þar má segja að enskan sé allsráðandi - og raunar hafa úr þeim ranni komið fram þau sjónarmið að enskan gæti verið tunga Íslendinga og hafa á stundum verið sett fram hagræn sjónarmið um að slíkt borgi sig .
Þau viðhorf hafa haft hljómgrunn .
sbs@mbl.is 