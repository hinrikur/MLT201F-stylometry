Benedikt Erlingsson leikari kom með umhugsunarverða ábendingu í síðasta þætti af Dans dans dans þegar hann var gestadómari í þættinum .
Hann sagði það sem margir áhorfendur hugsuðu þegar hann setti spurningarmerki við þankagang danspars sem setti á svið dramatískt dansleikhús byggt á nautabanadansinum paso doble ( fyrir þá sem ekki sáu þáttinn er hægt að horfa á www.ruv.is / dans og fletta upp þættinum frá 10. nóvember ) .
Dómarar drógu ekki danshæfni parsins í efa og það er heldur ekki gert hér , en líklega hafa fleiri áhorfendur en Benedikt sett upp kynjagleraugun og klórað sér í hausnum yfir sviðsettu drápi á kvendansaranum , eggjandi sporunum og kynferðislegum skírskotunum í dansinum , ekki síst í ljósi þess að stór hluti áhorfenda þessa vinsæla þáttar er börn .
Þótt engin ástæða sé til að kveða upp harða dóma yfir þessu hæfileikaríka unga danspari var það virðingarvert hjá Benedikt að velta því upp hvað býr að baki , hvernig svona dansútfærsla verður til .
Ef til vill hafa dansararnir hugsað sinn gang .
Hinir dómararnir virtust þó ekki höndla það vel að Benedikt skyldi færa umræðuna á þetta stig og gripu til hláturs til að reyna að drepa málinu á dreif og halda áfram .
Eftir að hafa horft á þáttinn í félagsskap tveggja leikskólabarna sem reyndu eftir bestu getu að leika eftir allt sem fyrir augu bar sat eftir hjá undirritaðri spurningin : Þarf allt að vera sexí ? Þarf í alvörunni sex og þarf morð í dansþátt þjóðarinnar ? Þessar hugsanir fylgdu inn í morgunumferðina í Ártúnsbrekkunni á mánudag þegar leið sex þaut fram úr , merkt í bak og fyrir nýju slagorði fyrirtækisins : Strætó er sexí .
