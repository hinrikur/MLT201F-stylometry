Þegar dánarfréttir voru skrifaðar um Jimmy Savile fyrir ári var hans minnst sem skrautlegs sérvitrings .
Ýmsir höfðu þó varann á sér gagnvart honum og nú er komið í ljós að hann er sennilega einn atkvæðamesti kynferðisafbrotamaður og barnaníðingur , sem sögur fara af á Bretlandi .
Fórnarlömbin skipta hundruðum .
Savile var skemmtikraftur og kynnir hjá breska ríkisútvarpinu , BBC , og sá meðal annars um þáttinn Top of the Pops .
Hann var einn þekktasti sjónvarpsmaður Bretlands frá sjöunda áratug 20. aldar og út þann níunda .
Einnig lét hann að sér kveða í góðgerðarmálum og munu 40 milljónir punda hafa safnast í hans nafni til góðgerðarmála , einkum í þágu barna .
Læknar samsekir Savile virðist hafa notað sér aðstöðu sína markvisst til kynferðisofbeldis á hendur ungum konum , jafnt barnungum aðdáendum sem fötluðum sjúklingum .
Hann hafði óheftan aðgang að Mandeville-sjúkrahúsinu í Stoke þar sem hann fór sínu fram á meðan starfsfólk og yfirmenn þögðu af ótta við að peningarnir myndu hætta að streyma inn .
Læknar virðast hafa verið samsekir .
Innan BBC logar allt í illdeilum .
Hafin hefur verið rannsókn á vinnureglum útvarpsins á þeim tíma , sem Savile var þar við störf .
Á að fara ofan í saumana á því hverjir hafi vitað hvaða mann Savile hafði að geyma og hvenær þeir hafi orðið þess áskynja .
Fyrrverandi samstarfsmenn hans hafa sagt að þrálátur orðrómur hafi verið um afbrigðilega hegðun hans .
Fyrrverandi yfirmaður góðgerðarsjóðs BBC , Children in Need , greindi frá því á mánudag að hann hefði neitað að láta Savile koma nálægt starfi sjóðsins og sagði að hann hefði verið " nokkuð hrollvekjandi náungi " .
Einnig er verið að rannsaka hvernig á því stóð að rannsókn fréttaskýringarþáttar BBC , Newsnight , sem hófst á Savile eftir lát hans , var stöðvuð þrátt fyrir að þar hefði kona borið því vitni að hann hefði brotið gegn sér fyrir opnum tjöldum .
Var ætlunin að þagga málið niður og hversu víðtæk var yfirhylmingin ? Spurningar hafa líka vaknað um það hvað fyrrverandi yfirmaður BBC , Mark Thompson , sem á að taka við stöðu framkvæmdastjóra bandaríska dagblaðsins New York Times 12. nóvember , vissi um ákvörðunina um að hætta rannsókn Newsnight og hvenær .
Stjórn blaðsins styður Thompson , en á ritstjórninni eru efasemdir .
Uppnámið einskorðast ekki við BBC .
Heilbrigðiskerfið liggur einnig undir ámæli vegna óhæfuverka Saviles og sömuleiðis lögreglan fyrir að hafa hunsað kvartanir að minnsta kosti sjö fórnarlamba vegna framferðis hans .
Bernard Hogan-Howe , yfirmaður bresku rannsóknarlögreglunnar , Scotland Yard , segir að hinar ýmsu kvartanir á meðan Savile var á lífi hefðu átt að sýna hegðunarmynstur .
" Svo virðist sem fólk hafi af og til haft áhyggjur , ætlað að skerast í leikinn , en síðan reitt sig aðeins of mikið á orðspor hans og yfirlýsingar um að hann hefði ekkert gert , " sagði Hogan-Howe .
Eftir að ljóstrað var upp um brot Saviles í fréttaskýringarþætti sjónvarpsstöðvarinnar ITV í upphafi mánaðarins hafa lögreglu borist ásakanir frá 300 manns og eru þær nú til rannsóknar .
Flestar beinast gegn Savile , en aðrir eru einnig nefndir til sögunnar .
Framleiðandi , sem vann með Savile og sagður hafa vitað af brotum hans , er sagður vera í felum .
Lögreglunni hafa meðal annars borist ásakanir um að læknir á sjúkrahúsi í Leeds hafi ásamt Savile valið fórnarlömb til nauðgunar .
Ótti grípur um sig Almannatengslaráðgjafinn Max Clifford sagði í viðtali við breska blaðið Independent on Sunday að fræga fólkið streymdi nú til sín tugum saman og vildi ráðgjöf af því að það óttaðist að verða dregið inn í rannsókn málsins .
" Ýmislegt gerðist í fortíðinni [ og enginn ] spurði nokkurn mann um fæðingarvottorð , " sagði hann og bætti við að þetta fólk væri " dauðhrætt " .
Mál Saviles hefur skekið breskt samfélag og það er langt frá því að öll kurl séu komin til grafar .
VAR EKKI TRÚAÐ Eitt fórnarlamba Jimmys Saviles lýsti reynslu sinni fyrir Independent on Sunday .
Hún var í heimsókn hjá móður sinni á Stoke Mandeville-sjúkrahúsinu á sjöunda áratugnum , þá táningur .
Henni var boðið í hljóðver í sjúkrahúsinu og þar sat Savile við plötuspilara .
" Ég vissi ekki fyrr en hann hafði tekið mig á lærið á sér ...
Ég fann fingur hans snerta fótinn á mér í gegnum göt á sokkabuxunum ...
Svo lagði hann höndina undir kjólinn minn og setti hana á vinstra brjóstið .
" Hún slapp og sagði hjúkrunarkonu hvað hefði gerst , en var ekki trúað .
Alþjóðamál Karl Blöndal kbl@mbl.is Fjöldi nýrra ásakana hefur komið fram ...
Fjöldi einstaklinga á ekki eftir að sofa vel á nóttunni og það er við hæfi .
Mark Williams-Thomas rannsakaði mál Saviles og var sjónvarpsþáttur ITV þar sem sjónvarpsmaðurinn sálugi var afhjúpaður byggður á rannsóknum hans .
