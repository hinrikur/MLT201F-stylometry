Þau eru mörg til smáforritin fyrir snjallsíma og stöðugt að bætast ný við .
Mörg þeirra koma að góðu gagni og sum eru í daglegri notkun hjá þeim sem hafa tileinkað sér snjallsíma .
Önnur eru þess eðlis að ekki er gott að átta sig á tilganginum með þeim eða yfirhöfuð hvað varð til þess að sá sem bjó þau til gekk til þess verks .
Sunnudagsblaðið fjallar hér um fjórtán smáforrit eða öpp eins og þau nefnast í daglegu tali .
Forritin eru misjafnlega gagnleg en höfundi reyndist þó erfitt að sjá tilgang og nytsemi af þeim flestum .
Taktu röntgenmynd af þér X-Ray Scanner Ef þig hefur langað að sjá eigin beinabyggingu þá er röntgen-appið lausnin fyrir þig .
Með einföldum hætti getur þú tekið röntgenmyndir af sjálfum þér og séð hvort allt sé í lagi .
Þú einfaldlega tilgreinir af hvaða líkamsparti þú ætlar að taka röntgenmynd og smellir af .
Gosflöskutappa-appið Bottle Opener Það er óvíst að maður sjái einhverntíma tilganginn , en verkefnið er ekki flókið og tiltölulega skýrt .
Fáðu þér gosflöskutappa-appið og eyddu dýrmætum tíma með snjallsímanum þínum við að losa tappa af gosflöskum með fingrinum .
Viltu ekki eiga neitt einkalíf ? Friend Finder Til er smáforrit sem gerir vinum þínum kleift að sjá hvar þú ert öllum stundum .
Með hjálp Google geta þeir séð staðsetningu þína á rauntíma .
Gæti hentað fyrir pör sem treysta ekki hvort öðru eða fyrir foreldra til að finna börn sín .
Langar þig í síma-Zippo ? Virtual Zippo Lighter Zippo kveikjara-appið virðist vera eitt af þeim allra tilgangslausustu á markaðnum nema kannski fyrir þá sem vilja hætta að reykja .
Með Zippo-kveikjarann í símanum er hægt að kveikja eld , blása á hann og leika ýmsar kúnstir .
Er ekki popp-appið málið ? Popcorn Það þarf varla að deila um nytsemi popp-appsins .
Nú er hægt að láta símann poppa með því að hrista hann aðeins til .
Hægt er að næla sér í eitt og eitt poppkorn eða hreinlega hella öllu úr .
Vissulega lúxus fyrir þá sem elska poppkorn .
Smáforrit sem leysir vind Fart App Til er smáforrit fyrir snjallsíma sem framkallar vindgangshljóð .
Útgáfurnar eru sextíu talsins þannig að fyrir sérstaka áhugamenn um vindgang þá er þetta klárlega smáforritið , sérstaklega ef þú vilt angra samstarfsfólk eða skólasystkini .
Viltu losna úr símtalinu ? Fake-an-Excuse Ef þú ert í símtali og orðinn þreyttur á viðmælandanum getur þú notað smáforrit sem gefur þér ráð um afsakanir til að slíta samtalinu .
Þegar ástandið er orðið þannig að þú vilt virkilega losna biður þú símann um góða afsökun og málið er leyst .
Haltu takkanum inni Hold the Button Hér er á ferðinni smáforrit sem án efa getur eytt löngum tíma fólks við símann .
Smáforritið gengur út á að halda fingri á takka eins lengi og þolinmæðin endist .
Þeir allra þolinmóðustu eiga svo möguleika á að komast á takkahaldaraheimslistann .
Séð eftir símtali drukkinn ? Drunk Dialer Það er óþarfi að sjá eftir því aftur að hafa hringt í einhvern eða sent smáskilaboð þegar áfengismagnið í blóði hefur tekið völdin .
Þú velur þá sem þú vilt ekki hafa samskipti við meðan á djammi stendur og síminn passar upp á mannorðið .
Þarftu oft að pissa í bíó ? RunPee Hér er á ferðinni smáforrit sem segir þér hvenær hentar best að kasta af sér þvagi í bíó .
Þú einfaldlega stillir á það á hvaða mynd þú ert og síminn segir þér hvenær það hentar best og segir þér af hverju þú misstir þegar þú kemur aftur .
Breyttu vini í uppvakning Zombie Booth Uppvakninga-appið breytir ljósmyndum af fólki í uppvakninga .
Síðan getur þú leikið þér með fingrinum við þá á skjánum .
Forritið skynjar fingurgóm og uppvakningurinn reynir að éta af þér fingurinn með blóðugum afleiðingum .
Kysstu snjallsímann þinn Kissing Test Fyrir þá sem vilja vita um kossahæfni sína þá getur síminn komið að góðum notum .
Kossa-appið er án efa einnig gagnlegt fyrir þá sem vilja æfa sig í þessum efnum .
Hægt er að kyssa símann aftur og aftur og fá umsögn í hvert skipti .
Kreistu bólur í símanum Pimple Popper Fyrir þá sem hafa ekkert nytsamlegt að gera gæti smáforrit sem gengur út á að kreista graftarbólur á skjánum verið frábær lausn .
Þú færð andlit á símann og átt að finna bólu á viðkomandi .
Síðan þarftu að bíða eftir að hún stækki og þá kreista hana þar til hún springur .
Langar þig í blóðsopa ? Drink Blood Nú er lítið mál að fá sér ímyndaðan blóðsopa úr símanum .
Þegar blóðþorstinn sækir að þá leysir blóð-appið málið fljótt og vel .
Hver tilgangurinn með smáforritinu er verður ekki kveðið upp úr um hér en ljóst er að sá sem bjó það til hefur haft eitthvert markmið .
