Ráðið var í stöður dagskrárstjóra útvarps og sjónvarps í vikunni .
Þau Margrét Marteinsdóttir , nýr dagskrárstjóri útvarps , og Skarphéðinn Guðmundsson , dagskrárstjóri sjónvarps , eiga það sameiginlegt að hafa alist upp í Hólahverfinu í Efra-Breiðholti .
Skarphéðinn og Margrét hafa bæði unnið við fjölmiðla um árabil , Skarphéðinn lengst af á Morgunblaðinu en síðustu ár sem dagskrárstjóri Stöðvar 2 .
Margrét hefur starfað á RÚV í 13 ár .
Hún er fædd 1971 og Skarphéðinn 1972 og þau gengu bæði í Hólabrekkuskóla , og Skarphéðinn raunar einnig í Fellaskóla .
" Það var stórkostlegt að alast upp í Breiðholtinu .
Þetta voru fjölmennustu skólar landsins á þessum tíma og þarna var svakalegur fjöldi af krökkum , " segir Skarphéðinn .
Margrét tekur í sama streng .
" Frábært að alast upp í Breiðholtinu .
Þarna voru ofsalega mörg börn , barnafjölskyldur í hverri íbúð og mikið líf , " segir hún .
En þekktust þau í Hólabrekkuskóla ? " Já já , ég man eftir henni enda var ég félagi bróður hennar [ Pétur Marteinsson knattspyrnumaður er bróðir Margrétar ] , en hún tók auðvitað ekkert eftir mér því ég er ári yngri , " segir Skarphéðinn í gríni en Margrét bætir við : " Jú , ég kannaðist nú við hann .
En í grunnskóla er eitt ár eins og áratugur þannig að það voru ekki mikil samskipti .
" eyrun@mbl.is Frægir úr Breiðholti Gísli Marteinn Baldursson er þekktur Breiðhyltingur ( og starfaði lengi á RÚV ) en hann gekk í Hólabrekkuskóla .
Einn frægasti Breiðhyltingurinn er þó líklega Sveppi , Sverrir Þór Sverrisson , sem einmitt hefur gert ófáa þætti fyrir Stöð2 undir dagskrárstjórn Skarphéðins .
Sveppi gekk í Breiðholtsskóla í Neðra-Breiðholti , en í þann skóla gekk einnig Nína Dögg Filipusdóttir leikkona en hún bjó einnig í Fellunum þegar hún var að alast upp .
Seljahverfið er svo enn eitt hverfi í Breiðholti en þaðan kemur útvarpsmaðurinn síkáti Siggi Hlö .
Meðal annarra Breiðhyltinga í fjölmiðlum má nefna mannauðsstjóra RÚV Berglindi Bergþórsdóttur sem ólst upp í Hólunum líkt og Elísabet Indra Ragnarsdóttir útvarpskona á Rás1 .
Þá er Freyr Einarsson fréttamaður úr Fellunum .
