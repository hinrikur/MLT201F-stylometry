Þeir hafa báðir lent í því að vera staddir á hóteli erlendis , dauðlangað út að hlaupa en endað á hlaupabretti í kjallaranum , þar sem þeir rötuðu ekki um viðkomandi borg .
Nú eða með því að hlaupa í hringi í nálægum almenningsgarði .
Það er lítið vit í því fyrir útlending að láta eftir löngunum sínum við þessar aðstæður .
Gildir þá einu hvort maður heitir Hávar Sigurjónsson , Óskar Jakobsson eða eitthvað allt annað .
" Ég hef reyndar gert það , " upplýsir Hávar .
" Fyrir nokkrum árum var ég staddur í Zagreb í Króatíu og stóðst ekki mátið að fara út að hlaupa .
Hljóp upp í einhverjar hæðir og vakti óskipta athygli á harðahlaupum á stuttbuxunum .
Skynjaði fljótt að fólk var þessu ekki vant .
Margir veifuðu til mín , eins og ég væri frá annarri plánetu .
Þegar ég kom aftur á hótelið færði ég þetta í tal við starfsfólkið sem saup hveljur : " Hvernig datt þér í hug að hlaupa gegnum þetta hverfi ? " Þá var þetta greinilega ekki eitt af fínni og öruggari hverfum borgarinnar .
" Öruggt og afslappað Alveg eins og Hávar og Óskar hafa átt í erfiðleikum með að svala hlaupaþorsta sínum ytra hafa erlendir áhugamenn um víðavangshlaup örugglega komist í bobba hér heima .
Til að freista þess að greiða úr þeirri flækju hafa þeir nú stofnað til þjónustu við þetta fólk , Running Guide Reykjavík .
Það setur sig í samband við þá og semur um tíma , eina klukkustund , tvær eða fleiri , þar sem Hávar og Óskar hlaupa með því og leiðsegja um hlaupastíga og götur á höfuðborgarsvæðinu .
" Með þessu lagi getur fólk hlaupið öruggt og afslappað án þess að hafa stöðugar áhyggjur af því að villast eða verða fyrir áreiti , " segir Óskar .
Þeir félagar eru margreyndir víðavangshlauparar og geta fyrir vikið sinnt breiðum hópi fólks , allt frá skemmtiskokkurum upp í maraþonhlaupara í þjálfun .
" Menn þurfa að vera býsna góðir til að hlaupa okkur af sér , sérstaklega Óskar .
Hann er mjög hraður , " segir Hávar .
" Þurfi menn að hlaupa hraðar en við ráðum við getum við örugglega útvegað rétta leiðsögumanninn .
Menn þekkjast býsna vel í þessu samfélagi hlaupara , " bætir Óskar við .
Og það eru ekki bara hlaup , þeir eru einnig reiðubúnir að hjóla með fólki , auk þess sem Óskar er vanur skíðagöngumaður – enda Ísfirðingur .
Þeir segja fyrirvarann ekki þurfa að vera langan , jafnvel sé hægt að ná saman samdægurs .
En því fyrr sem fólk hefur samband , þeim mun betra .
Félagarnir segja gróðasjónarmið ekki ráða för .
" Við erum ekki að hætta í dagvinnunni okkar út af þessu , " segir Hávar sposkur á svip .
" Þetta er alfarið til gamans gert og gjaldi mjög stillt í hóf .
Við hlaupum sjálfir þrisvar til fimm sinnum í viku og höfum bara gaman af því að geta hjálpað einhverjum erlendum gestum í leiðinni .
" Þeir segjast ekki hafa hinn almenna ferðamann í huga , hans dagskrá sé yfirleitt vel skipulögð .
" Þetta hentar frekar ráðstefnu- og fundagestum sem hafa fáeina tíma aflögu til að hreyfa sig milli funda , " segir Óskar .
Fyrsta skrefið var að dreifa kynningarspjaldi á hótel og gistiheimili á höfuðborgarsvæðinu á dögunum og eru fyrirspurnir þegar farnar að berast .
Fyrsti viðskiptavinurinn kom raunar eftir öðrum leiðum .
Danskur tölvunarfræðingur sem setti sig í samband við sambærilega þjónustu í Ásbyrgi , Arctic Running .
" Þau vísuðu honum til okkar og hann smellpassaði inn í þetta líkan , " segir Hávar .
Þar til allir eru þagnaðir Daninn vildi upphaflega hlaupa frá Þingvöllum til Hveragerðis , yfir Hengilssvæðið , en var ráðið frá því vegna bágra veðurskilyrða .
" Það hefði ekki verið gott afspurnar að villast í þoku með fyrsta kúnnann , " segir Óskar glottandi .
Þess í stað skiptust þeir á að hlaupa með honum í tvo klukkutíma í Heiðmörk og var sá danski alsæll .
Hann hvatti Hávar og Óskar til að koma sér upp heimasíðu á netinu og skrá sig á Snjáldru ( e Facebook ) til að gera starfsemina sýnilegri .
Síðan er nú komin upp : www.runningreykjavik.com .
Spurðir hvort þeir hyggist spjalla með markvissum hætti við meðhlaupendur sína , ef til vill fræða þá um land og þjóð , segja þeir svo ekki vera .
" Auðvitað erum við til í spjall , " segir Hávar , " en hjá hlaupurum er það nú oft á nördískum nótum .
Menn reifa sína bestu tíma og þar fram eftir götunum .
Eftir því sem hraðinn eykst dregur svo úr talinu .
Þar til allir eru þagnaðir ! " 