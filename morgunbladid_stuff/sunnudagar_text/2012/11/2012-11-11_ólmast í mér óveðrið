Guði sé lof fyrir hávaðarok sem hristir af fólki seigfljótandi skammdegisslen .
Ekkert nema gott að láta vindinn um að hreinsa af beinunum þann bévítans bölmóð sem á það til að leggjast á mannskepnurnar eins og versta mara á þessum árstíma .
Heldur betur meira fútt í því að mæta fjúkandi fólki en niðurlútum lurkum sem draga lappirnar .
Djöfull sem það er hressandi og kynörvandi að lenda í sviptivindum .
Finna náttúruna rífa svo kröftuglega í skrokkinn að hann tekst nánast á loft .
Svaðalega frelsandi að láta Kára taka af sér völdin og snara stjórnlausum útlimum milli staura .
Augun glennast upp í nettum ótta , ópið sleppur út um munninn og húfur og treflar fjúka út í buskann .
Hláturinn losnar úr læðingi og rokið í hárinu hleypir heldur betur lífi í villiblóðið , þetta sem svaf þarna fyrir innan höfuðskelina og vissi varla að það væri lengur til .
Við lendum bara alltof sjaldan í fanginu á frumkröftum sem rífa af okkur grímuna og spýta adrenalíni út í blóðið .
Það er óhjákvæmilegt annað en að upp hafi sprottið einhver ástarsambönd millum þeirra sem skullu saman þegar þeir fuku um fold hér á dögunum .
Stormurinn hefur vafalítið leitt saman einhverja þeirra ótal gesta sem hingað komu til að njóta Airwaves tónlistarhátíðarinnar .
Ég sé fyrir mér pör sem sitja í rökkurró eftir nokkra áratugi og rifja upp daginn sem þau lentu í krumlum Kára : " Hvar værum við ef örlagarokið hefði ekki feykt okkur í fang hvort annars þarna um árið á Íslandi ? , " og svo flissa þau í flókaskóm og minnast köldu læranna sem gott var að nudda saman þegar komið var uppí rúm .
Og saltir voru kossarnir eftir sjóinn sem hafði frussað yfir þau við Sæbrautina .
Ég get ekki sleppt því að leyfa Hannesi Hafstein að eiga lokaorðin þar sem hann yrkir um storminn : Og þegar þú sigrandi ´ um foldina fer , þá finn ég , að þrótturinn eflist í mér .
Ég elska þig , kraftur , sem öldurnar reisir , ég elska þig , máttur , sem þokuna leysir .
Ég elska þig , elska þig , eilífa stríð , með ólgandi blóði þér söng minn ég býð .
Þú alfrjálsi loftfari , hamast þú hraður ; hugur minn fylgir þér , djarfur og glaður .
Kristín Heiða 