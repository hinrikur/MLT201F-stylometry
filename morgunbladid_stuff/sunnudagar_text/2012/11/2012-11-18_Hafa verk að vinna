Það er lögð áhersla á að velja fyrir kjötgæðum og frjósemi og mjólkurlagni dætra .
Svo er alltaf haft í huga líka að vernda litafjölbreytnina og bjóða upp á forystuhrúta , " segir Guðmundur Jóhannesson , ráðunautur hjá Búnaðarsambandi Suðurlands , sem hafði umsjón með útgáfu Hrútaskrár 2012-2013 , sem kom út á miðvikudag .
Síðan þá hefur síminn vart stoppað hjá búnaðarmiðstöðvum þangað sem bændur hringja í gríð og erg til að panta eintak .
Skráin er gefin út í 2.800 eintökum og er líklega eitt vinsælasta lesefni sauðfjárbænda og áhugamanna um íslenska sauðfjárrækt um þessar mundir .
Guðmundur segir að skráin sé í hefðbundnu formi þetta árið .
Sæðingastöðvar gegna lykilhlutverki fyrir kynbótastarf í landinu .
Þangað eru valdir bestu kynbótahrútarnir hverju sinni út frá því hvernig afkvæmi þeirra koma út og eru töluverðar rannsóknir fylgjandi slíku starfi .
" Eitt af markmiðunum hjá okkur er að vernda og viðhalda sérstökum eiginleikum .
Þó við viljum kannski ekki vera að breiða þá út mikið , n en að viðhalda því .
Láta þetta ekki hverfa úr stofninum , " segir Guðmundur um val hrúta inn á stöðina .
Ný ræktunarstefna samþykkt í vor Ný ræktunarstefna fyrir íslenska sauðfjárrækt var samþykkt síðasta vor .
Þar segir að áhersla sé lögð á að varðveita sérkenni og framrækta mikilvæga eiginleika fyrir sjálfbæra og hagkvæma sauðfjárframleiðslu , en auk þess : " Stöðugt þarf að bæta alla helstu framleiðslueiginleika , þ.e. frjósemi , afurðasemi , kjöt- og ullargæði .
Mikilvægt er að rækta jafnt hyrnt sem kollótt fé , viðhalda skal öllum litaafbrigðum og sérkennum öðrum svo sem forystuhæfileikum , frjósemiserfðavísum og ferhyrndu fé .
Sérstaka áherslu skal leggja á heilbrigði stofnsins og endingu gripa .
" Sauðfjársæðingar hafa verið stundaðar hér á landi í rúma hálfa öld og hafa um langt árabil verið gefnar út veglegar hrútaskrár þar sem má finna ítarlegar upplýsingar um þá hrúta sem í boði eru .
Mikilvægi hennar sést glöggt á öllum þeim auglýsingum sem eru í skránni enda góð leið til að ná til bænda .
Byggt á nokkru vísindastarfi Þó það hljómi léttvægt fyrir marga þá er hrútaskráin lykilgagn fyrir sauðfjárræktendur .
Í henni má ekki bara finna mynd af hrútum , nöfn þeirra og ættir .
Þar má einnig finna ítarlega lýsingu á viðkomandi hrút sem byggist á töluverðu vísindastarfi .
Auk þess má finna einstaklingsdóma hans , en hrútar eru sem einstaklingar stigaðir , oftast sem lömb og svo veturgamlir .
Þá eru þeim gefnar níu einkunnir , þar sem 10,0 er hæsta einkunn átta eiginleika , en 20,0 hæsta einkunn fyrir lærahold .
Það er þó ekki síður mikilvægt fyrir bændur að miða við reiknað kynbótamat viðkomandi hrúts þegar þeir velja sér erfðaefni .
Þar eru reiknuð út stig út frá ætternisupplýsingum , sláturupplýsingum og fleiru og er meðaltalið 100 stig .
Reiknaðir eru fimm þættir , gerð afkvæma í einkstaklingsdómi þar sem bakvöðvi , fitulag og lögun bakvöðva skiptir máli , fita þar sem markmiðið er að fituþykkt á síðu sé ekki mikil og er mælt á sláturlömbum , kjötgæði almennt þar sem stuðst er við sláturupplýsingar .
Auk þessa eru gefin stig fyrir frjósemi dætra og mjólkurlagni þeirra .
Margir hrútar eru teknir inn á stöð í kjölfar sérstakrar afkvæmarannsóknar þar sem gerðar eru ítarlegar mælingar á öllum afkvæmum hrútsins árið áður .
Púki , Skugga-Sveinn og Grámann Nöfn íslenskra hrúta eru mjög mismunandi og sjalfsagt litlar reglur þar um .
Í skránni má finna ýmis nöfn eins og Púka , Skugga-Svein og Grámann .
Auk þess eru þar nöfn eins og Jökull , Birkir og Snævar , sem við könnumst öll við .
Við lestur hrútaskrárinnar má glögglega sjá að tíska í nöfnum virðist ekki hafa náð til sauðkindarinnar , enda heita engir hrútar þar sama nafni .
Telur nægan erfðabreytileika " Þetta þynnist rosalega fljótt út .
Ættliðabilið er svo stutt að við sjáum að margir geta rakið ættir sínar til Garps og Læks og þó að það sé ekkert langt síðan þeir voru þá eru þeir að verða tiltölulega fjarskyldir .
Þeir eru orðnir langaafar og langalangaafar þannig að þetta gengur svo hratt að við erum fljótir að fjarlægjast aftur svona vinsæla hrúta .
En við þurfum samt að hafa varann á okkur varðandi skyldleika , " segir Guðmundur spurður að því hvort erfðafjölbreytileikinn sé nægur í hrútahópnum á stöðvunum .
Þegar talið berst almennt að sauðkindinni og mikilvægi öflugs ræktunarstarfs segir Guðmundur í gamansömum tón að lokum : " Hún stjórnar landinu .
Þú sérð að þinghald er ennþá miðað við sauðkindina .
Það hefst eftir réttir og því lýkur fyrir sauðburð .
" Einstök afbrigði sauðfjár af stuttrófukyni finnast hér á landi Íslenski sauðfjárstofninn er svokallaður stuttrófustofn .
Slíkt fé er að finna víða í Norður-Evrópu , en þó telur hann einungis um 900.000 fjár og þar af eru um 470.000 hér á landi og um 70.000 í Færeyjum .
Finnski landstofninn er stuttrófustofn og Romanov-fjárstofninn í Rússlandi telst til hans einnig .
Á Grænlandi er íslenskt sauðfé og sama er í Bandaríkjunum sem flutt var út á tíunda áratug síðustu aldar .
Hér á landi eru fjögur afbrigði af stofninum .
Aðalafbrigðin eru hyrnt fé með tvö horn og kollótt fé .
Auk þess er til ferhyrnt afbrigði , sem að sögn dr. Ólafs Dýrmundssonar , hjá Bændasamtökum Íslands fyrirfinnst einungis hérlendis og á eyjunum Mön og Orkneyjum , en auk þess eru einhverjar kindur af þeim stofnum víðar á Bretlandseyjum .
Hann telur um sama stofn að ræða í grunninn og líklegt að féð hafi komið með landnámsmönnum þaðan hingað til lands í upphafi .
Forystufé finnst hvergi í heiminum nema hérlendis Ólafur segir að forystuafbrigði íslenska fjárstofnsins sé hvergi að finna í heiminum nema hér og að um 1.000 ær séu til hreinræktaðar af honum .
Hann segir sannað að forystufé sé í raun sérstakur fjárstofn .
Með tilraunum hafi sérhegðun þess og sérkenni sannast .
Forystufé þótti mjög gagnlegt áður fyrr þegar fé var beitt á útjörð allt árið þar sem það hefur mjög næmt veðurskyn og skynjar hættur betur en annað fé .
Forystufé leitar yfirleitt fremst í fjárhjörð og leiðir fjárhópinn .
Það hefur annað skynbragð en hefðbundið fé og er næmara á umhverfið .
Ólafur segir mikilvægt að varðveita stofninn og skylt samkvæmt alþjóðasamningum .
Hann segir einstakt að Íslendingum hafi tekist að rækta upp mjög öflugan kjötframleiðslustofn úr íslenska fjárstofninum án þess að fá utanaðkomandi erfðaefni .
Þess horfi erlendir fjárræktendur mjög til sem vilji rækta upp sauðfjárkyn sem eru af litlum stofnum þar sem hætta getur skapast af skyldleikarækt .
Þá sé íslenska ullin einstök og skiptist í tvö lög , tog og þel , og hún sé mjög vinsæl utan landsteinanna .
30.000 ær sæddar á hverju ári að jafnaði Sauðfjársæðingar voru fyrst stundaðar af einhverju marki hérlendis upp úr 1960 .
Í dag eru tvær stöðvar í landinu , á Suðurlandi og Vesturlandi , sem afgreiða ferskt sæði daglega frá 1. desember til 21. desember , en auk þess afhenda stöðvarnar frosið sæði sem meðal annars er selt til Bandaríkjanna til kynbóta á íslenska sauðfjárstofninum þar .
Í landinu öllu eru um 470.000 ær og samkvæmt upplýsingum frá Búnaðarsambandi Suðurlands er reiknað með að um 30.000 ær verði sæddar í ár , ýmist með fersku eða frosnu sæði .
Grunnverð á sæðisskammti í eina á er um 650 krónur en gefnir eru magnafslættir .
Stöðvarnar afhenda sæði um allt land og senda það með bílferðum eða flugi þangað sem þörf er .
Guðmundur Jóhannesson , hjá Búnaðarsambandi Suðurlands , segir að þaðan séu sendir skammtar til Akureyrar og Egilsstaða með flugi mjög reglubundið og að sauðfjáreigendur leggi á sig mörg hundruð kílómetra ferðalag til að ná í kynbótaerfðaefni fyrir sauðfjárbú sín .
Dr. Ólafur Dýrmundsson , hjá Bændasamtökum Íslands , segir að útgáfa á ítarlegri hrútaskrá þekkist ekki nema hér og í Noregi .
Hann segir Íslendinga mjög öfluga þegar kemur að sauðfjársæðingum og að einungis Frakkar standi framar hvað þetta atriði varðar .
Vandasamt verk Það fylgir því töluverð vinna að sæða ær , enda nauðsynlegt að ærin sé blæsma , eins og það kallast , þegar sætt er .
Til þess að tryggja að svo sé þarf annaðhvort að nota samstillingar með hormónum eða nota hrúta til þess að leita að ám í hjörðinni og taka þær svo frá .
Misjafnt er með árangur úr sæðingum og einhver hluti sem að jafnaði gengur upp [ lembist ekki ] .
Þá er hreinlæti ekki síður mikilvægur þáttur og ekkert stress má vera í fjárhúsinu þegar sætt er þar sem það getur komið í veg fyrir að ærin haldi .
Rétt hitastig er mjög mikilvægt til að sæðisfrumurnar lifi þangað til að notkun kemur .
Hvað er Þokugenið ? Ærin Þoka frá Smyrlabjörgum í Suðursveit fæddist árið 1950 og vakti mikla athygli fyrir afburða frjósemi .
Ofurfrjósemisgen er gjarnan kennt við hana og í daglegu tali nefnt Þokugenið .
Með rannsóknum hefur verið sýnt fram á að frjósemisgen erfist , en slík gen finnast einnig í nokkrum öðrum sauðfjárstofnum , meðal annars í finnska landstofninum og í hinum rússneska Romanov-fjárstofni sem báðir eru stuttrófustofnar eins og íslenski sauðfjárstofninn .
Sama gen er einnig kennt við ána Lóu frá Hafrafellstungu í Öxarfirði sem einnig var afburða frjósöm .
Lögð er áhersla á að viðhalda þessum eiginleikum í fjárstofninum og það gert meðal annars með tilstuðlan sæðingastöðvanna þar sem leitast er við að bjóða upp á hrúta sem búa yfir frjósemisgeninu .
Ekki er óalgengt að ær með ofurfrjósemisgen beri allt að fimm til sex lömbum , en þau eru þó ekki að jafnaði stór .
Algengara er að þær séu þrí- og fjórlemdar ár eftir ár .
Í ræktunarmarkmiðum fagráðs í sauðfjárrækt er stefnt að því að ær eigi ekki færri en tvo lömb á ári , en í dag vantar ennþá nokkuð upp á að það markmið náist .
Þokugenið spilar því stórt hlutverk fyrir það markmið sauðfjárbænda að auka afurðir sínar með frjósamari ám .
Hvaða eiginleika hafa þeir ? Fjölbreyttir hrútar Hrútaskráin í ár er með hefðbundnu sniði og gefin út sameiginlega fyrir báðar sæðingastöðvarnar .
Á Suðurlandi er boðið upp á 23 hrúta , þar af einn forystuhrút , sex kollótta hvíta og sextán hyrnda .
Af þeim eru fjórir mislitir en aðrir hvítir .
Á Vesturlandi eru 22 hrútar í boði fyrir sauðfjárræktendur .
Af þeim er einn forystuhrútur og sjö kollóttir , allir hvítir utan einn .
Fjórtán hyrndir hrútar eru á stöðinni á Vesturlandi , mórauður , svartur og tólf hvítir .
Til þess að hrútur sé tekinn til notkunar á sauðfjársæðingastöð þarf hann að hafa sannað sig sem kynbótahrútur í heimahjörð og er það ferli nokkuð vísindalegt og ekki nærri allir hrútar eiga kost á að komast á sæðingastöð .
Hér verða tekin nokkur dæmi um hrúta út frá mismunandi eiginleikum sem þeir hafa yfir að ráða og þykja góðir til ræktunar .
Lítil fita og gott kjötmat Stakkur frá Kirkjubóli er á Suðurlandi .
Hann er arfhreinn hvítur á lit og undan honum koma því einungis hvít lömb , jafnvel þó móðirin sé mislit .
Hann er tveggja vetra gamall og með 117 í heildareinkunn kynbótamats , sem er nokkuð há meðaleinkunn .
Þar af hefur hann 143 fyrir fitu , sem þýðir að hann gefur mjög fitulítil lömb og samræmist það ræktunarstefnu landsins .
Hann er einnig með háa einkunn fyrir mjólkurlagni , sem byggist að mestu á reynslunni af móður hans .
Þá voru sláturlömb undan honum að meðaltali 17,4 kg og einkunn fyrir gerð kjötskrokka 10,1 , sem telst mjög hátt .
Með frjósemisgenið Þristur frá Steinum 2 í Stafholtstungum er einnig arfhreinn hvítur og er á stöðinni á Vesturlandi .
Hann er fjögurra vetra , kominn af sæðingahrútum í báðar ættir og í fimmta lið frá Læk frá Lækjarhúsum , sem var afar eftirsóttur og mikið notaður á sínum tíma um allt land .
Þristur býr yfir öflugum frjósemiserfðavísi [ Þokugeninu ] sem skilar sér í mun meiri frjósemi en almennt gerist .
Hann er með 114 í einkunn fyrir frjósemi kynbótamats .
Þó hann keppi ekki við bestu hrúta landsins um kjötgæði afkvæma þá munu dætur hans vera frjósamar og góðar afurðaær samkvæmt umsögn í skránni .
Gefur alla sauðfjárliti Í ræktunarmarkmiðum fagráðs í sauðfjárrækt segir að stefna skuli að því að viðhalda litafjölbreytileika í fjárstofninum .
Blakkur frá Álftavatni á Snæfellsnesi er hrútur sem gefur alla litaflóru íslenska fjárstofnsins .
Hann er á stöðinni á Suðurlandi .
Blakkur er undan Kveik frá Hesti sem var gríðarvinsæll kynbótahrútur .
Blakkur er með um 120 stig fyrir gerð , fitu og kjötgæði , sem verður að teljast mjög gott og fyrir frjósemi hefur hann 111 stig .
Hann hlaut 85 stig [ af 100 ] í einstaklingsdómi sem lambhrútur .
Úr afkvæmarannsókn á stöð Strengur frá Árbæ í Reykhólasveit kom nýr inn á sæðingastöðina á Vesturlandi í haust .
Hann er kollóttur og ræktaður úr rótgrónum kollóttum stofni á Árbæ .
Gerð var afkvæmarannsókn á honum í ár á Heydalsá í Strandasýslu og skilaði sú rannsókn frábærum árangri þar sem meðaleinkunn hans fyrir kjötgæði var 10,1 og fita 7,5 .
Miðgildiseinkunn fyrir kjötgæði er 8 .
Meðalfallþungi dilka eftir hann var 18,8 kg sem er tveimur kílóum yfir landsmeðaltali .
Gríðarleg mjólkurlagni Kjarkur frá Ytri-Skógum undir Eyjafjöllum er með hæstu kynbótaeinkunn allra núverandi sæðingastöðva fyrir mjólkurlagni , en sá eiginleiki er reiknaður út frá ætternisupplýsingum sem byggja á sláturmati lamba dætra hans .
Kjarkur er undan Kveik frá Hesti og í móðurætt má finna sæðingahrúta langt aftur í ættir .
Hann hefur 117 stig í kynbótamati , þar af 121 fyrir mjólkurlagni og 113 fyrir frjósemi .
Hann er hvítur en erfir bæði svartan og gráan lit .
Ull hans er nokkuð gulleit en meðalbakvöðvi lambhrúta sem komu undan honum til dóms í haust er 29,9 millimetrar , sem má teljast mjög gott .
Kjarkur er á sæðingastöðinni á Vesturlandi og er talinn einn besti alhliða hrúturinn samkvæmt umsögn .
Með góðan bakvöðva Í ár bjóða báðar stöðvarnar upp á mórauða hrúta .
Á Suðurlandi er það Gumi frá Borgarfelli í Skaftártungu .
Kynbótamat hans er 115 stig .
Fyrir gerð afkvæma fær hann þó ekki nema 98 stig , en 118 fyrir frjósemi , 115 fyrir mjólkurlagni og 121 stig fyrir fitu .
Gumi er á Suðurlandi og gefur alla grunnliti ef þeir finnast í móðurætt lambanna .
Hann mældist sem lambhrútur með 33 millimetra bakvöðva og fékk 5,0 fyrir lögun sem er hæsta einkunn sem gefin er .
