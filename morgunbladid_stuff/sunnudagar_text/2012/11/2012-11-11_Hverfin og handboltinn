Umhverfi hefur mótandi áhrif á einstaklinga .
Hvar við ölumst upp hefur án efa áhrif ekki síður en hvernig við erum alin upp .
Með öðrum orðum skiptir fólkið , húsin , skólarnir , búðirnar , stemningin , menningin og allt sem tilheyrir umhverfinu – og hverfinu – máli þegar til lengri tíma er litið .
Og þetta þarf ekki að vera fullkomið eða fara eftir öllum stöðlum .
Því það er svo margt sem getur mótað okkur .
Það að þurfa að berjast fyrir sínu í risastórum bekk getur meitlað áræðinn einstakling .
Eins gæti það að hafa engin leiksvæði önnur en drullupolla , hóla , þúfur og grjót ýtt undir sköpunargáfu .
Kannski er ekkert skrýtið að við séum forvitin um það hvaðan fólkið kemur sem við heyrum af í fréttum , lesum um í blöðum eða sjáum í sjónvarpi .
Það er ekki alltaf af einskærum ættfræðiáhuga heldur þurfum við að gera okkur mynd í huganum af því hvernig var umhorfs þegar viðkomandi óx úr grasi .
Það getur sagt okkur svo margt .
Í frétt Sunnudagsblaðs Morgunblaðsins á baksíðu um nýráðna dagskrárstjóra RÚV kemur fram að þau eru bæði úr Hólunum í Efra-Breiðholti .
Þar voru mörg börn þegar þau voru að alast upp , mikið líf og fjölbreytt mannlífsflóra .
Verkefni dagskrárstjóranna eru krefjandi og við sem látum okkur annt um dagskrá útvarps og sjónvarps hljótum að vona að þessi bakgrunnur skili sér í viðtækin í fjölbreyttu og lifandi efni úr öllum áttum .
Snæfellingurinn Aron Kristjánsson , sem flestir telja Hafnfirðing í húð og hár , tók að sér krefjandi starf í sumar þegar hann gerðist þjálfari " strákanna okkar " en hann segir það heiður að fá að stýra liðinu og hann ætlar ekki að bugast þótt oft sé engu líkara en öll þjóðin sé í þjálfarahlutverki .
