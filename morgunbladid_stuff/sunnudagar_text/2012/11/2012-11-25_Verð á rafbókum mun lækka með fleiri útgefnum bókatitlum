Jólabókasalan er kominn í fullan gang og flestir bókatitlar eru komnir út .
Samkvæmt könnun sem Félag íslenskra bókaútgefenda gerði gáfu 66,6% Íslendinga bók í jólagjöf fyrir jólin 2011 .
Búast má við að hlutfallið verði álíka í ár , enda hefur sú orðið raunin um áratuga skeið .
Verð á bókum í ár virðist vera að hækka í sama takti og síðustu árin .
Verðið nú er þó líkast til hærra en við er að búast þegar nær dregur jólum í harðnandi samkeppni .
Eins og línurit hér að neðan sýna hefur bókaverðsvísitala Hagstofu Íslands þróast í takt við neysluverðsvísitölu .
Vísitölurnar í takt við Arnald Til gamans var leitað til Eymundsson með upphaflegt verð á bókum Arnaldar Indriðasonar síðustu tíu árin og þróun á verði borin saman við vísitölurnar , enda hefur Arnaldur gefið út bók árlega síðasta áratuginn og lengur .
Þar kemur glöggt í ljós að vísitölurnar og Arnaldur hafa þróast í takt síðustu árin , sem kannski þarf ekki að koma á óvart en engu að síður áhugaverðar niðurstöður .
Í bókatíðindum má sjá að framboð af bókum er mjög mikið í ár .
" Í skráningum talið þá hafa aldrei verið jafn margir titlar í bókatíðindum og nú í ár .
En það segir ekki alla söguna því það er verið að margtelja titla , hljóðbókagerðina , kiljugerðina og rafbókagerðina .
Þannig eru 842 titlar skráðir í bókatíðindi og voru helmingi færri fyrir um áratug , " segir Kristján .
Hann telur að þróunin muni á næstunni verða í þá átt að sum verk verði gefin út í fjórum til fimm mismunandi útgáfum , innbundin , í litlum og stórum kiljum , hljóðbókum og rafbókum .
Til samanburðar voru 757 skráningar í fyrra og 747 árið 2010 .
" Hvað varðar fjöldann í bókatíðindunum almennt borið saman við fyrri ár eru rauntölurnar mjög svipaðar .
Það er ekki mikil fjölgun á skáldverkum , en mikið er af skáldsögum eftir þekkta atvinnuhöfunda og minna af sjálfsútgáfum en var .
Ljóðabókaútgáfan er afskaplega svipuð og hefur verið , " segir Kristján en að ævisagnaútgáfa sé á undanhaldi og fari niður fyrir þrjátíu titla í ár .
Hugtakið " uppseldur " hverfur " Við erum eina Evrópuþjóðin sem er með sama skatt á öllum bókformum , hvort sem það er hljóðbók , rafbók eða prentuð bók , " segir Kristján og telur að rafbækur muni í meira mæli ryðja sér rúms á markaðnum .
" Það tók bókaútgefendur svolítinn tíma að setja sig í gírinn því það var enginn afgerandi endursöluaðili sem kom inn og sagði : Heyrðu , við viljum gera þetta og fá þetta í gang .
" Það vekur athygli að verðmunur á rafbókum og innbundnum bókum er ekki ýkja mikill .
Spurður að því hvort munurinn ætti ekki að vera meiri segir Kristján : " Þróunin á rafbókunum er að nýir titlar eru ekkert ódýrari en rafbækurnar .
En um leið og eldri bækurnar koma inn þá breytist það og eftir því sem verður meira úrval á íslenskum rafbókum þá munum við sjá stærra verðbil en nú er .
Ég held að úrvalið muni búa það til .
" Hann segir að fólk geri óraunhæfar væntingar til lágs verðs á nýjum rafbókum því menn stilli verðinu upp þannig að það fáist upp í kostnaðinn við að framleiða vöruna .
Það þurfi eftir sem áður að greiða fyrir ritstjórn , markaðssetingu , höfundalaun og fleiri þætti .
Þó að það sé enginn prentkostnaður þá sé samt talsverður efniskostnaður við rafbókina .
" Það lækkar um leið og menn geta farið að kaupa fleiri titla frá ýmsum tímum því hugtakið " uppseldur " hverfur í rafbókageiranum .
Það verður aldrei neitt uppselt og um leið og það gerist þá eðlilega stilla menn verðinu allt öðruvísi .
Eldri bækur munu verða á öðru verði og þá verður til önnur verðuppbygging þannig að þegar menn fara að taka heildarkúrfuna og skoða hana mun verðið hlutfallslega lækka .
En fyrir nýjar bækur , hvort sem er rafbækur eða prentaðar hljóðbækur , eru menn alltaf að greiða fyrir kostnaðinn við að búa þær til , ritstýra þeim og koma þeim á koppinn .
" Þýdd skáldverk koma út allt árið Í úttekt blaðamanns á verði reyndust allir titlar þýddra skáldverka eingöngu koma út á kilju .
" Sú þróun hefur átt sér stað undanfarin ár að útgáfa innbundinna þýðinga er smám saman að leggjast af , nema þá einhver klassísk verk .
Það stafar aðallega af því að markaðurinn fyrir þýðingar er í æ meira mæli heilsársmarkaður fyrir fólk sem les sjálft .
Þetta er athyglisverð breyting frá því sem áður var þegar bókamarkaðurinn var aðallega gjafamarkaður .
Þýðingar eru að koma út allt árið um kring og eru í æ meira mæli í kilju og stílaðar inn á að fólk kaupi strax og lesi sjálft , " segir Kristján .
VERÐ Í FJÓRUM BÓKAFLOKKUM Úttekt á verðþróun og meðalverði bóka Sunnudagsblaðið kannaði verð á nokkrum völdum bókatitlum fyrir þessi jól og meðalverð í fjórum bókaflokkum og bar saman við meðalverð úr verðkönnunum verðlagseftirlits ASÍ árin 2009-2011 , en slík könnun hefur ekki verið gerð í ár , eftir því sem blaðið kemst næst .
Skoðað var verð í fjórum bókaflokkum dagana 20.-22. nóvember hjá sex bóksölum ; Bóksölu stúdenta , Sunnlenska bókakaffinu , Iðu í Lækjargötu , Forlaginu , Hagkaupum og Eymundsson .
Reynt var að athuga verð hjá Bónus , en sala á bókum var ekki hafin þegar úttektin fór fram .
Rétt er að taka fram að verðið breytist ört og óvíst að það sama gildi í dag , þar sem helgartilboð eru algeng .
Auk þess er óvíst hvernig verðþróun verður til jóla .
Hér er einungis um meðalútsöluverð þessara sex seljenda að ræða .
Verðinu er fyrst og fremst ætlað að gefa lesendum einhverja innsýn í hvað sé dýrt og hvað ódýrt út frá meðalverði en rétt að taka fram að verðkönnun ASÍ er mun viðameiri en úttekt blaðsins .
Ævisögur og endurminningar Hér er til skoðunar meðalverð á fimm titlum .
Hreint út sagt , sjálfsævisaga Svavars Gestssonar , selst á talsvert misjöfnu verði en meðalverðið er 6.243 kr. Gísli á Uppsölum eftir Ingibjörgu Reynisdóttur seldist í vikunni að meðaltali á 4.661 kr. og Elly , ævisaga Ellyar Vilhjálmsdóttur eftir Margréti Blöndal , fór að meðaltali á 5.432 kr. Meðalverð á Ég gefst aldrei upp , reynslusögu Borghildar Guðmundsdóttur , var 5.608 kr. og Árni Sam , eftir Sigurgeir Orra Sigurgeirsson , fór að meðaltali á 4.510 kr. Þegar meðalverð á öllum þessum titlum er skoðað í síðustu viku er það 5.390 kr. Til samanburðar við verðkönnun verðlagseftirlits ASÍ árið 2011 , þar sem fjórir titlar voru kannaðir , má sjá að verðið hefur hækkað úr 4.879 kr. Árið 2010 kannaði ASÍ verð á átta titlum og meðalverð var 4.418 kr. en árið 2009 var meðalverðið 4.845 kr. á jafnmörgum titlum .
Það verður þó að hafa í huga að ekki er víst að verðkannanir blaðsins og ASÍ hafi verið á sama tíma fyrir jól .
Íslensk skáldverk Skoðað var verð á sex íslenskum skáldverkum .
Meðalútsöluverð á Húsinu eftir Stefán Mána hjá bóksölum var í vikunni 5.751 kr. Verðið á Kulda eftir Yrsu Sigurðardóttur var 5.273 kr. og á Hér liggur skáld eftir Þórarin Eldjárn 5.446 kr. Þá var meðalverðið á Rofi eftir Ragnar Jónasson 5.408 kr. , á Suðurglugganum eftir Gyrði Elíasson 4.961 kr. og á Kantönu eftir Kristínu Marju Baldursdóttur 5.734 kr. Verðið er þó mjög misjafnt milli verslana og sjálfsagt lægra á sumum titlum nú um helgina en það var í vikunni .
Ef tekið er meðalverð þessara titla í flokknum hjá öllum bóksölum er það 5.429 kr. Í verðkönnun ASÍ árið 2011 var meðalverð níu titla sem skoðaðir voru 4.725 kr. Árið 2010 var það 3.910 á átta titlum og árið 2009 reyndist það vera 4.125 á ellefu bókartitlum hjá tólf bóksölum .
Íslenskar barna- og unglingabækur Hér skoðaði blaðið meðalverð á sex titlum .
Hrafnsauga eftir Kjartan Yngva Björnsson og Snæbjörn Birgisson selst að meðaltali á 3.576 kr. Meðalverð á Aukaspyrnu á Akureyri eftir Gunnar Helgason er 3.776 kr. og á Skrímslaerjum eftir Áslaugu Jónsdóttur , Kalle Güettler og Rakel Helmsdal 3.123 kr. Krakkinn sem hvarf selst að meðaltali á 3.711 kr. , Reisubók Ólafíu Arndísar eftir Kristjönu Friðbjörnsdóttur á 3.693 kr. og Spádómurinn eftir Hildi Knútsdóttur selst að meðaltali á 4.359 kr. Meðalverð allra titla í flokknum er 3.724 kr. Meðalverð verðlagseftirlits ASÍ í fyrra á níu titlum var 3.382 kr. Árið 2010 skoðaði ASÍ verð á fimm titlum og var meðalverðið 2.862 kr. Árið 2009 var verð átta titla kannað og meðalverðið þá 2.551 kr. Meðalverð í þessum flokki hefur því hækkað um rúmar 1.200 kr. á fjórum árum .
Þýdd skáldverk Í flokki þýddra skáldverka voru fimm titlar kannaðir , allt kiljur .
Fimmtíu gráir skuggar eftir EL James kostaði að meðaltali 3.057 kr. Meðalverð á Fórnardauða eftir Lee Child er 2.582 kr. og á Haustfórn eftir Mons Kallentoft 2.516 kr. Meðalverðið á Konu tígursins eftir Téu Obrecht er 2.582 kr. og á Snjókarlinum eftir Jo Nesbø 2.513 kr. Meðalverð á öllum þessum titlum í flokki þýddra skáldverka er 2.650 kr. Þar sem þýdd skáldverk eru í æ meira mæli gefin út á kiljum er verðið vart samanburðarhæft við árlegar verðkannanir ASÍ .
En til að gefa lesendum einhvern samanburð á verðþróun þá var meðalverð í flokknum árið 2011 á níu titlum 4.553 kr. Árið 2010 á fimm titlum 4.096 og árið 2009 á átta titlum var meðalverð 3.082 .
Í þessum tölum er sambland af innbundnum bókum og kiljum .
