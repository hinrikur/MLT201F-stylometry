Í 60 ár hefur Arnbjörn Kristinsson rekið bókaútgáfuna Setberg en á þeim tíma hefur Setberg gefið út 850 bókatitla .
Arnbjörn var ungur að árum þegar hann gerðist bókaútgefandi , einungis 27 ára gamall eftir að hafa lært til prentara .
Hann stendur enn vaktina í fyrirtæki sínu sem hefur á síðustu árum eingöngu helgað sig útgáfu barnabóka .
Segðu mér fyrst frá uppruna þínum .
" Ég er fæddur árið 1925 og uppalinn í Eyjum , varð snemma lestrarhestur , hafði lært að lesa í skóla aðventista sex ára gamall og varð fljótlega vel læs .
Bókin var minn heimur .
Það var ennþá fátækt í íslensku þjóðfélagi en allir komust vel af í Eyjum .
Ég vann við að flaka fisk hjá Einari ríka og breiða þorsk til sólþurrkunar hjá Gunnari Ólafssyni og fékk 50 aura á tímann .
Svo var ég settur í þá eðla iðn , prentnám .
Ég vann í Eyjaprentsmiðjunni sem var búin fádæma frumstæðum tækjum , engin setjaravél heldur lausaletur .
Þarna handsetti ég vikublaðið Víði staf fyrir staf .
Að sjálfsögðu var ekki hægt að útskrifa mig sem setjara frá slíkum stað og slíkum tækjum og eftir þrjú ár var ég sendur til Reykjavíkur í Ísafoldarprentsmiðju .
Sem prentnemi var ég aðra hverja viku sendur niður á Morgunblað eftir klukkan 5 síðdegis og fór heim eftir eitt eða tvö á miðnætti .
Hlutverk mitt var að setja allflestar fyrirsagnir næsta blaðs .
Í flestum tilvikum voru fyrirsagnir handskrifaðar og stundum snúið að komast fram úr skrift ritstjóra og blaðamanna .
Eitt kvöld kom Valtýr ritstjóri niður í setjarasalinn , gekk til mín með sínu milda fasi og sagði : " Ungi maður , ég veit að það er stundum erfitt að lesa flýtiskriftina okkar .
" Nú fór um prentnemann ! Skyssa mín daginn áður var sú að ég hafði sett orðið " en " í staðinn fyrir " og " , sem breytti merkingu fyrirsagnarinnar .
Valtýr tók þessu ekki illa .
Sjaldan á lífsleiðinni hef ég hitt fyrir jafn hlýja persónu sem Valtý Stefánsson ritstjóra .
Ári eftir að ég lauk prentnámi hér á landi fór ég til Kaupmannahafnar í framhaldsnám og var þar í tæp tvö ár .
Ég fór þangað beinlínis í þeim tilgangi að læra til bókaútgefanda .
Eftir að heim var komið vann ég hjá Ísafoldarprentsmiðju .
Þar undi ég mér vel .
Ég man að enginn félaga minna í salnum hjá Ísafold treysti sér til að setja handskrifað handrit eftir Jónas frá Hriflu .
Það féll í minn hlut .
Ég byrjaði á því að stúdera skrift Jónasar og sá að það var kerfi í vitleysunni og komst sæmilega fram úr textanum .
Þegar ég svo hitti Jónas sagði ég við hann : " Af hverju er skriftin svona skrýtin ? Hún er nú ekki beinlínis læsileg .
" " Ég veit það vinur , " svaraði hann , " það stafar af því að hugsunin er svo langt á undan .
" Ég setti litla bók fyrir Eggert Stefánsson söngvara .
Handritið átti að heita vélritað en var á reiki upp og niður , út og suður .
Hið furðulegasta vélritaða handrit sem ég hafði séð .
Einn daginn kom Eggert með niðurlag handritsins og það var sláttur og reisn yfir mínum manni .
Ég spurði hann hvers vegna þetta handrit væri svona órólegt .
" Elsku vinur , " sagði þessi stóri hlýlegi maður , " ég er svo lélegur að tæpræta .
" Lét drauminn rætast Hvernær ákvaðstu að snúa þér að bókaútgáfu ? " Árið 1950 varð spurningin ásækin .
Er minn tími kominn ? Fór ég ekki til Kaupmannahafnar til að læra til bókaútgefanda ? Ég ákvað að láta drauminn rætast og Setberg skyldi bókaútgáfan heita .
Ég valdi þetta nafn því mér finnst það bæði afar fallegt og einfalt .
Fljótt hneigðist ég að tvennu í útgáfustarfseminni , að gefa út þýddar bókmenntir og fræðandi bókaflokka fyrir börn og unglinga .
Það er grundvallaratriði að börn lesi og ég hef haft ákaflega mikla ánægju af því að gefa út barnabækur og útgáfan hefur þróast þannig að nú gef ég eingöngu út barnabækur .
Fyrstu fimm árin voru lítið skipulögð í útgáfunni enda vann ég samhliða sem setjari í Ísafoldarprentsmiðju en 1955 sneri ég mér eingöngu að útgáfu Setbergsbóka .
Ég hafði þá þegar gengið til Sigurbjörns Einarssonar sem var prófessor við Háskóla Íslands og átti við hann erindi : Viltu skrifa ævisögu Alberts Schweitzer ? Ég sagðist skyldu útvega honum öll möguleg gögn sem ég gerði .
Seinna fékk ég handskrifað bréf frá Schweitzer þar sem hann sagðist ánægður með að ævisaga sín ætti að koma út á íslensku .
Ég gaf líka út Kristínu Lavranzdóttur eftir Sigrid Undset og samdi við son hennar um útgáfuréttinn .
Ég hafði rætt hugmyndina um að gefa út óstytta útgáfu af Kristínu Lavranzdóttur við Helga Hjörvar sem sagði : " Ungi maður , ætlið þér að gefa út bókmenntir ? " Ég sagði : " Já , en þetta verk er meira en bókmenntir , þetta er sögulegt snilldarverk .
" Þá hýrnaði yfir Helga Hjörvar .
" Hvernig myndirðu lýsa sjálfum þér ? " Ég tel mig vera fagurkera .
Það sýndi sig strax þegar ég kom til Kaupmannahafnar þá 22 ára gamall .
Ég sótti söfn og sýningar stíft og fór á óperusýningar og aðdráttaraflið þar var auðvitað Stefán Íslandi .
Ég hef yndi af málverkum .
Þegar ég vann í Ísafoldarprentsmiðju ákvað ég að kaupa eitt íslenskt málverk þriðja hvert ár og þá gæðamálverk .
Þetta hef ég gert í 50 ár .
Þessi málverk eru mér til mikils yndis .
Það gefur mér mikið að eiga verk eftir listamenn eins og Georg Guðna , Kristján Davíðsson og Kjarval .
Sonur Kjarvals , Sveinn , var reyndar góður vinur minn .
Fyrir fimmtíu árum leitaði ég til Sveins sem var innanhússarkitekt , jafn ljúfur og elskulegur og faðir hans .
Ég sagði við Svein : " Ég er piparsveinn og er að flytja í nýja íbúð vestur á Melum .
Ég ætla að biðja þig um að hanna húsgögn í íbúðina , velja teppi og gardínur , gera allt sem þarf .
" Fljótlega kom í ljós að Sveinn hafði ekkert vit á peningum .
Ætli það hafi ekki verið arfgengt .
Þegar hann kom með lokareikninginn sagði ég : " Sveinn minn , ég er búinn að fylgjast með því sem þú hefur gert .
Þú ert að fara fram á of litla borgun .
" " Nei , þetta er allt í lagi , " sagði hann .
" Þetta er ekki í lagi og ég ætla að bæta við upphæðina , " sagði ég .
Þá sagði Sveinn : " Það er skrýtið ! " Skömmu eftir þetta fór ég að ýja að því hvort það kæmi ekki til greina að móðir hans , Tove Kjarval rithöfundur fengist til að skrifa um hjónaband þeirra Jóhannesar Kjarvals .
Næst þegar ég kom til Kaupmannahafnar hafði Sveinn undirbúið fund okkar Tove og hún vissi erindi mitt .
Ég bankaði upp á hjá henni og til dyra kom björt hefðarkona sem bauð upp á kaffi og kökur .
Þarna sátum við í nokkrar klukkustundir og hún talaði afar hlýlega og með mikilli virðingu um Jóhannes og samband þeirra .
Eftir því sem á viðtalið leið varð mér æ ljósara að hún myndi ekki vilja skrifa neitt um þetta samband .
Hún sagði : " Hugur hans var allur í listinni .
Við urðum að skilja .
" Þegar ég kvaddi hana með virktum áttaði ég mig á því að ég hafði aldrei borið upp erindið .
" Óður rithöfundur H verjir eru þér minnisstæðastir af þeim sem þú hefur unnið með ? " Á þessum 70 árum sem ég hef verið á vinnumarkaði hefur mér alltaf þótt gaman í vinnunni og hef hlakkað til hvers dags .
Kynni mín af bókum , bókmenntaheimi og höfundum hafa verið afar gefandi .
Á þeim áratugum sem ég hef verið í bókaútgáfu hef ég haft marga samstarfsmenn en tveir standa upp úr , vinir mínir í meira en hálfa öld .
Annars vegar Þorsteinn skáld frá Hamri , öðlingur og stórskáld sem hefur síðustu fimmtíu árin lesið prófarkir af svo að segja öllum þeim bókum sem ég hef gefið út .
Hins vegar Sigurbjörn Einarsson biskup .
Vinátta okkar stóð í 55 ár og ég gaf út eftir hann tíu bækur .
" Hefurðu sem útgefandi aldrei lent í vandræðum í samskiptum við rithöfunda ? " Það var ekki alltaf létt að hafna handriti rithöfunda .
Það er sérstök kúnst að gera það og bókaútgefendur vita að þar ber að fara varlega og tala kurteislega .
Það tel ég mig alla tíð hafa gert .
Samt varð ég einu sinni hræddur því rithöfundurinn varð óður þegar ég hafnaði handriti hans og krafði mig svara og útskýringa .
Öldurnar lægði að lokum og við skildum sæmilega sáttir .
" Þú ert búinn að vera lengi að .
Ertu að hugsa um að hætta ? " Við erum fjölskyldufyrirtæki og það hefur fallið í minn hlut að stjórna bókaútgáfunni í þessi 60 ár .
Ég er orðinn 87 ára .
Er ég að hætta ? Sennilega .
Eigandinn og forstjórinn hafa átt langt eintal en ekki komist að niðurstöðu .
" Þú ert bókaútgefandi en lestu mikið ? " Nú hef ég orðið rýmri tíma en áður til að lesa .
Ég les mikið af ljóðum og segi : Eru það ekki forréttindi að Íslendingar skuli eiga skáld eins og Hannes Pétursson , Þorstein frá Hamri , Gerði Kristnýju og Gyrði Elíasson ? Núna er ég lagstur í þrjá erlenda höfunda : Walt Whitman , höfuðskáld Bandaríkjanna , og tvo spænskuskrifandi , ljúflinginn Garcia Lorca og Pablo Neruda sem er snúnari en mikið skáld .
Ég uni mér vel meðal skáldjöfra .
" 