Eitt af markmiðum Vina Vatnajökuls er " að efla skilning umheimsins á mikilvægi Vatnajökulsþjóðgarðs og einstakri náttúru hans á heimsvísu " .
Það liggur beint við að spyrja Kristbjörgu Hjaltadóttur , framkvæmdastjóra samtakanna , nánar út í hvað sé svona sérstakt við þetta svæði og hvort Íslendingar átti sig almennilega á því hvað þarna sé að finna .
" Í raun og veru gera þeir það kannski ekki alveg .
Það eru allmargir Íslendingar sem ekki þekkja stærð Vatnajökulsþjóðgarðs og átta sig ekki á því að hann nær yfir um 13% af landinu og þarna inni eru margar af okkar fallegustu náttúruperlum .
Þetta er stærsti þjóðgarður í Evrópu .
Við erum með vatnsmesta foss í Evrópu , stærsta jökul utan heimskautasvæðanna og þarna er hæsti tindur landsins .
Það er svo margt sérstakt við Vatnajökulsþjóðgarð sem er ekki að finna neins staðar annars staðar , " segir hún .
Til að átta sig á stærðinni má nefna að Ásbyrgi er innan hans .
" Það liggur við garðurinn nái milli stranda norður og suður og hann mun væntanlega gera það í framtíðinni , " segir hún .
Vegagerðin hefur áhrif á hvernig þjóðgarðurinn er heimsóttur , útskýrir Kristbjörg .
Hún bendir á að um 30.000 manns fari að sjá Dettifoss árlega en þangað liggur malbikaður vegur en mun færri koma í Ásbyrgi en vegurinn þangað er mun lakari .
Þetta hindrar för fólks , segir hún og bendir líka á Öskju og Lakagíga í þessu sambandi .
" Á að hindra för fólks með vondum vegum eða á að hafa góða vegi og skipuleggja svæðið þannig að það bíði ekki skaða af því að fólk heimsæki það ? " spyr hún en ítrekar að öll þessi innviðamál séu á könnu stjórnar Vatnajökulsþjóðgarðs .
" Vatnajökulsþjóðgarður sér um alla innviði og rekstur á þjóðgarðinum .
Vinir Vatnajökuls koma eingöngu að kynningu á þjóðgarðinum , fræðslu um hann og rannsóknum í og við þjóðgarðinn , " segir Kristbjörg en hún segir þetta fyrirkomulag hafa reynst vel .
Næstkomandi föstudag er framundan styrkveiting hjá samtökunum sem hafa nú þegar veitt tugi milljóna í ýmis verkefni .
" Núna er til dæmis verið að leggja lokahönd á kvikmynd um garðinn sem Vinirnir styrktu og svo verða fjórir sjónvarpsþættir gerðir um mismunandi svæði í garðinum , " segir hún en þættirnir verða að öllum líkindum á dagskrá RÚV á næsta ári .
Samtökin eru opin öllum , segir Kristbjörg .
" Við gleðjumst yfir hverjum nýjum vini og sjáum fyrir okkur í framtíðinni að þetta verði sterk og fjölmenn samtök .
" www.vinirvatnajokuls.is 