Nýlega varð ríkið að hlaupa undir bagga til að afstýra því að hlutafélagið sem rekur Farice- og Danice-sæstrenginn lenti í hremmingum .
Ekki var í boði að stefna fjarskiptatengingu Íslands við umheiminn í voða .
Ef fjarskiptin eru rofin gengur margt úr skorðum .
Fjarskiptum og netinu í nútímasamfélagi má jafna við heilabú og taugakerfi lífveru .
Í styrjöldum framtíðarinnar – takist okkur ekki að útrýma þeim með öllu – verður án efa allt kapp lagt á að kippa þessum lífæðum úr sambandi , eða sem mun hugsanlega þykja enn fýsilegri kostur , ná valdi á þessum kerfum .
Þegar grunnkerfi í fjarskiptaþjónustu eru smíðuð leggja ríki stöðugt meira upp úr því að engir komi að því verki sem kunni að hafa annarlegra hagsmuna að gæta – gangi til dæmis erinda stórvelda .
Í þessu ljósi er ekki undarlegt að farið sé að líta á netöryggismál sem fullveldismál þjóða .
Þetta ræður því líka að við erum fyrir okkar leyti að styrkja okkur hvað varðar þekkingu og yfirsýn á þessu sviði með stofnun netöryggissveitarinnar sem vistuð er hjá Póst- og fjarskiptastofnun .
En við getum ekki verið sjálfum okkur nóg að öllu leyti , við þurfum að sækja vit , þekkingu og reynslu erlendis frá .
En hvert eigum við að snúa okkur ? Til Bandaríkjanna , hefðum við treyst Bush til að annast öryggisgæslu fyrir tölvukerfi ríkisins , með lúkurnar þar inni í hverri tölvu , eða Obama ? Það kom reyndar einhvern tímann upp að aðstoð var boðin úr þeirri átt á nákvæmlega þessu sviði .
Eða Pútín ? Væri hann góður stóri bróðir ? Kannski Kína eða Þýskaland ? Á fundi norrænna ráðherra almannavarna sem haldinn var í Reykjavík í vikunni voru þessi mál rædd .
Við hlýddum á afar fróðlegt erindi stjórnanda netöryggismála í Danmörku .
Hann sagði að úti í hinum stóra heimi væri litið á Norðurlöndin sem eina , nánast einsleita , heild .
Ekki væri gerður greinarmunur á löndunum .
Og þá væri spurningin hvort ekki væri rétt að við efldum samstarf okkar í millum á þessu sviði .
Um það voru fulltrúar allra Norðurlandanna einhuga .
Einhver kanna að spyrja hvers vegna svo hafi verið , en svarið liggur nánast í augum uppi .
Það er vegna þess að Norðurlöndin eru í okkar augum almennt traustsins verð .
Þau leggja öll mikið upp úr lýðræðislegum hefðum , eru laus við heimsyfirráða-bakteríuna og eru vinsamleg hvert í annars garð .
Allt þetta kom ágætlega fram í öðru umræðuefni á fundinum : Skýrslu sem út kom í ágúst síðastliðnum um fjöldamorðin í Osló 22. júlí í fyrra .
Fram kom að Norðmenn eru nú lagstir í mikla sjálfsskoðun til að finna allar hugsanlegar brotalamir í öryggiskerfum sínum en jafnframt eru þeir staðráðnir í því að í viðleitni til að gera þjóðfélagið öruggara skuli lýðréttindum aldrei fórnað .
Það er þessi afstaða sem gerir Norðmenn og hinar Norðurlandaþjóðirnar einnig að eftirsóknarverðum samstarfsaðilum þegar kemur að því að verja heilabú og taugakerfi þjóðar .
Mín niðurstaða er sú að í erlendu samstarfi eigum við eftir sem áður að horfa til Norðurlandanna .
Þau vilja byggja á opnu samfélagi , lýðræði og svipuðum grunngildum og við .
Þess vegna eigum við samleið .
Ögmundur Jónasson ogmundur@althingi.is 