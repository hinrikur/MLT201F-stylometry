Mikil tækifæri felast í kvikmyndatengdri ferðaþjónustu , sem felst í að nýta þær stórmyndir sem teknar hafa verið hér á landi undanfarin ár , að sögn Þórs Kjartanssonar tökustaðastjóra og eins af eigendum True North .
" Það er mismunandi hvernig lönd hafa nýtt sér kvikmyndagerð í markaðssetningu , " segir hann .
" Í Svíþjóð hafa menn lagt mikið upp úr tökustöðum .
Það er til dæmis hægt að fara í gönguferðir í Stokkhólmi um hverfið þar sem stór hluti þríleiksins eftir sögum Stiegs Larssons var tekinn , svo sem um Götgatan á Södermalm þar sem skrifstofur Millenium voru , tímaritsins sem Blomkvist vann fyrir .
" Fjórar stórmyndir á einu sumri Oftast nær snýst kvikmyndatengd ferðaþjónusta um tökustaðina .
" Ef við tökum Dettifoss sem dæmi , þá var upphafsatriðið í Prometheus eftir Ridley Scott , sem er með alþekktari leikstjórum , tekið upp þar , " segir Þór og vísar til nýjasta innleggsins í Alien-myndaröðina , en því er fleygt í netheimum að þetta verði þríleikur .
" Þessi upphafssena er sterkt tákn í myndinni og Dettifoss kemur skýrt fram , þó að þess sé ekki getið að þetta sé á Íslandi .
Þetta er framtíðarmynd .
En það gæti verið einn þáttur af mörgum hjá ferðamönnum að heimsækja þennan stað .
Og svo er spurning hvernig ferðaþjónustan getur nýtt sér það .
" Þór nefnir sem dæmi að eftir tökur á Bond hér á landi á sínum tíma hafi Ferðamálaráð nýtt sér það í New York , efnt til James Bond-teitis fyrir ferðaskrifstofur þar í landi til þess að kynna Ísland , en í myndinni var mikil íshöll á Jökulsárlóni .
" Icelandair fór einnig í kynningarherferð í kjölfarið á Die Another Day á sínum tíma og Hrafninn flýgur hafði gríðarleg áhrif á Íslandsmarkaðinn í Svíþjóð , af því að myndin varð vinsæl þar .
Stórmyndir sem teknar eru á Íslandi geta haft áhrif , þó að þær hverfist ekki endilega um Ísland í handriti .
Í þeim rannsóknum sem ég vísa til kemur skýrt fram að þetta er ekki eini áhrifavaldurinn , heldur einn af mörgum sem hafa áhrif á ákvarðanir fólks .
Og nú erum við að horfa á fjórar stórmyndir á einu sumri sem hlýtur að bjóða upp á tækifæri í þessum efnum .
" Það þarf ekki að fela í sér að leikmynd sé varðveitt eða eitthvað skilið eftir , " að sögn Þórs .
" Það er nóg að vísa í það að þetta sé staðurinn , fossinn eða húsið þar sem myndin hafi verið tekin .
Síðan er það undir sveitarfélögum á viðkomandi svæði og ferðaþjónustunni komið að vinna úr upplýsingunum fyrir ferðamenn , til dæmis með því að bjóða upp á skoðunarferðir .
Ferðirnar geta hugsanlega snúist um allt annað , en þessum fróðleik verið skotið inn í til að krydda frásögnina .
Ég nefnt eina hugmynd sem varðar Batman-myndina sem tekin var á Svínafellsjökli fyrir nokkrum árum .
Það gæti hjálpað til við að selja ferðina að nefna það í kynningarefni .
Og svo gæti leiðsögumaðurinn sýnt skot úr myndinni með slagsmálasenunni á jöklinum á meðan hópurinn gengur yfir jökulsporðinn .
Það þarf ekki mikið til að gera sér mat úr þessu .
" Í þessum orðum töluðum minnist blaðamaður skoðunarferðar um Seattle fyrir fáeinum árum , þar sem mikið var lagt upp úr því að sýna húsbátinn þar sem Sleepless in Seattle var tekin .
Merkilegt nokk , það er nánast það eina sem blaðamaður man úr ferðinni , þó að einungis hafi verið bent á húsbátinn úr þó nokkurri fjarlægð .
Bætt aðgengi að Raufarhólshelli " Þetta er gott dæmi , " segir Þór .
" Erlend kvikmyndagerð skilur líka fleira eftir sem nýtist ferðaþjónustunni .
Einn tökustaðurinn við gerð Noah eftir Darren Aronofsky er Raufarhólshellir við Þrengslaveg , en eins og komið hefur fram í fjölmiðlum var þar tekið upp atriði með Russell Crowe , Jennifer Connelly og Anthony Hopkins .
Þessi tökustaður er einstakur því það eru göt í loftinu á hellinum sem hleypa birtu inn , annars væri svona tökustaður yfirleitt byggður í stúdíói .
En þarna var þetta gert í alvöru , eins og við segjum , og það er mjög einstakt .
Það var einungis vegna þess hve einstakur þessi hellir er og hversu aðgengi að honum er gott , sem er ekki vaninn þegar að stórum hraunhellum kemur .
Þarna þurfti að gera aðstöðu fyrir tökuliðið og eftir samningaviðræður við landeigendur og skipulagsyfirvöld á staðnum var ráðist í að gera bílaplan við hellinn og hlaðinn göngustígur ofan í hann .
Þegar verkefninu lauk var ákveðið að skilja þetta eftir og fjarlægja það ekki , því þetta gjörbreytir öllu aðgengi fyrir ferðamenn inn að hellinum .
Áður fyrr komust rútur til dæmis ekki að hellinum og þeim var lagt í vegaröxlinni , sem skapaði mikið umferðaróöryggi um Þrengslaveg .
Þetta á því eftir að gjörnýtast ferðaþjónustunni .
" Útskriftarritgerð Þórs við Háskólann í Bifröst fjallaði um kvikmyndatengda ferðaþjónustu .
" Þá fékk ég upplýsingar hjá ferðamálaráði í Skotlandi um kannanir sem gerðar voru í kjölfarið á Braveheart , en þar kom fram að myndin hefði átt stóran þátt í ákvörðun fimmta hvers Bandaríkjamanns um að heimsækja landið .
Í bænum Stirling er minnisvarði um William Wallace , aðalhetju myndarinnar , og áður en hún var frumsýnd komu þangað 25 þúsund ferðamenn á ári .
Sá fjöldi jókst í 200 þúsund eftir frumsýninguna og var farið í markaðsherferð til að nýta sér áhrifin enn frekar .
" Hobbitaþorp á Nýja-Sjálandi Hann talaði einnig við ferðamálayfirvöld á Nýja-Sjálandi .
" Mikið var lagt upp úr Hringadróttinssögu , meðal annars nýtt leikmynd af hobbitaþorpi , sem nú er reyndar búið að rífa .
Kannanir sýndu að myndirnar voru aðalhvatinn að komu 7% allra ferðamanna sem komu til landsins og 92% sögðust hafa heyrt af því að myndirnar hefðu verið teknar þar .
Ég vísaði einnig í að í tengslum við Bond-myndinni Die Another Day fór Icelandair í plakataherferð í neðanjarðarlestarstöðvum í London og fjölgaði ferðamönnum í kjölfarið .
Í mínum huga er engin spurning um að við getum nýtt okkur þetta meira , meðal annars með því að skoða hvernig aðrir gera það .
" Þetta er vitundarvakning , en það þarf að nýta tækifærin á meðan áhrifin eru mest og ekkert gerist af sjálfu sér , að sögn Þórs .
" En á hinn bóginn geta áhrifin líka verið langvarandi .
Líftími stórmynda er langur og mörgum árum síðar getur stórbrotið landslag kveikt ferðaþrá í einhverjum sem leigir sér myndina eða sér hana í sjónvarpi .
Hvar í heiminum er hægt að komast á aðra plánetu ? Þetta er kannski langsótt , en það þarf svo lítið brot af öllum þeim markaði sem svona miðill nær til .
Og það er gríðarlegt tækifæri fyrir eins litla markaðssneið og Ísland er með í ferðamennsku .
" Eina spurningu fær Þór oft , sem er einfaldlega : " Hvernig eigum við að gera þetta ? " Og hann hefur nefnt ýmsar hugmyndir .
" Ég sé til dæmis fyrir mér skoðunarferð frá Akureyri að Dettifossi , þar sem upphafsatriðið í Prometheus yrði hluti af kynningarefninu .
Það sama gildir um áætlunarferðir inn að Landmannalaugum .
Það væri hægt að stoppa rútuna á ýmsum tökustöðum og segja til dæmis : " Hér var það sem geimskipið átti að hafa lent .
" Þetta hljómar einkennilega í eyrum sumra , en þetta er ekkert kjánalegra en húsbáturinn þar sem Sleepless in Seattle var tekin .
Það koma kannski ekki margir til Íslands bara út af þessu , en þegar fólk er á Íslandi hefur það þýðingu .
Ég vona að Íslandsstofa taki þetta upp og geri sér mat úr því .
" Fegurð í auðninni Svona verkefni byrja með því að við fáum sendar upplýsingar um landslag eða skírskotanir sem menn eru að leita að , " segir Þór .
" Oftast nær förum við á stúfana og leitum að tökustöðum sem gætu passað fyrir myndina og handritið .
Ef það kveikir í framleiðendum , þá koma fulltrúar þeirra til landsins til að skoða þá tökustaði sem við leggjum til , bæði með aðgengi í huga , árstíma og annað sem viðkemur tökum .
Svo gerist þetta stig af stigi og fleiri skoðunarferðir fylgja í kjölfarið , þangað til búið er endanlega að ákveða hvaða tökustaðir verða fyrir valinu .
Síðan hefst undirbúningur sem getur tekið hálft eða heilt ár , allt þar til tökuliðið kemur til landsins og byrjar að undirbúa tökur .
Styrkleiki Ísland sem tökustaðar byggist í grunninn á 20% endurgreiðslu á þeim kostnaði sem til fellur og góðu aðgengi að tökustöðum .
" Styrkur Íslands er í raun sambland af eldi og ís , svartir sandar og hraun , jökulbreiður og jökultungur , " segir Þór .
" Við getum jafnvel verið með skriðjökul norðan megin við þjóðveg og svarta eyðisanda sunnan megin .
Fjarlægðir eru litlar og aðgengið gott , þannig að við getum jafnvel verið með gjörólíka tökustaði í innan við klukkutíma radíus .
Ef við tölum um jökla , þá má nefna að íslensk ferðaþjónusta hefur sérhæft sig í fólksflutningum á jöklum og snjó og um slóða hálendisins á sérútbúnum jeppum og trukkum .
Það gefur okkur forskot á mörg önnur lönd að geta farið með tökulið á þessa staði .
Svo hefur aðbúnaður og aðgengi ferðaþjónustunnar að jöklunum stórbatnað síðustu tíu ár , sem er mikill plús fyrir erlenda kvikmyndagerð , og hérna á Íslandi höfum við aðgengi að snjó og jöklum allt árið um kring .
" Það spilar líka inn í að uppgangur er í kvikmyndagerð og framtíðarmyndir eða vísindaskáldsögur hafa átt upp á pallborðið hjá framleiðendum .
" Þar kemur Ísland sérlega vel út með sína svörtu eyðisanda og hraunbreiður .
Það felst líka mikil náttúrufegurð í auðninni , hana ber að varðveita , hún er mikil auðlind .
" NOKKUR VERKEFNI Í SKOÐUN HJÁ FILM IN ICELAND Leitum samstarfs við kvikmyndaverin Ég hef verið þeirrar skoðunar að menn eigi að halda áfram að hamra járnið meðan það er heitt , " segir Einar Hansen Tómasson , sem stýrir Film in Iceland af hálfu Íslandsstofu , en stofnað er til þess verkefnis í því skyni að laða að erlend kvikmyndaverkefni .
" Það eru nokkrir samverkandi þættir sem hafa gert okkur kleift að ná þessum árangri , " segir hann .
20% endurgreiðsla skilyrði " Verkefnin kæmu ekki nema fyrir 20% endurgreiðslu á þeim kostnaði sem til fellur á Íslandi .
Þannig er einfaldlega markaðurinn .
Tökustaðastjóri sem ég vinn mikið með hefur til dæmis ekki heimild til að leita að staðsetningu fyrir kvikmyndir ef endurgreiðsla er ekki í boði .
Hún er orðin hluti af fjármögnun á kvikmyndum .
Annar þáttur sem spilar inn í er að innviðirnir séu í lagi .
Ef menn sjá að myndir hafa verið teknar upp hér á landi með góðum árangri , þá geta þeir treyst á góða þjónustu .
Náttúran spilar auðvitað stóra rullu í þessu öllu saman – Ísland hefur hentað vel handritum þessara kvikmynda .
" Það eru alltaf aðrir valkostir .
" Áður en New York tók upp endurgreiðslu þá voru atriði sem áttu að gerast þar einfaldlega tekin í miðborg Los Angeles eða í Toronto í Kanada .
20% fara ekki endilega beint í vasann hjá framleiðendum , heldur má líta á þetta sem niðurgreiðslu á því sem það kostar að koma til Íslands .
Hér er verðlag hátt á hótelum , mat og ýmsum aðföngum .
En endurgreiðslan dregur úr kostnaðinum og gerir mönnum auðveldara að taka ákvörðun um að koma til Íslands .
" Hann segir til skoðunar að leggja meiri áherslu á kvikmyndatengda ferðaþjónustu .
" Við fengum til okkar í febrúar tvo sérfræðinga sem ég hafði séð til í París og það mættu 70 manns úr ferðamannageiranum til að hlusta .
Ég held að menn hafi áttað sig á tækifærunum .
Besta dæmið um það er sambandið milli Indlands og Sviss .
Indverjar hafa farið til Sviss í tuttugu ár til að taka myndir , en kvikmyndabransinn þar í landi græðir ekkert á því .
Indverjarnir mæta sjálfir með allt tökuliðið , lifa spart og ferðast svo aftur til Indlands .
Hinsvegar hefur byggst upp gríðarleg ásókn indverskra ferðamanna í ferðir til Sviss .
Mér skilst að það séu 250 þúsund á ári .
Ástæðan er sú að það er svo mikið af Sviss í Bollywood-myndunum .
Og enginn meðaljón á Indlandi hefur efni á að ferðast til Sviss í tíu daga , þannig að þetta eru sterkefnaðir túristar sem eyða miklu .
" Metfjöldi fyrirspurna Það getur tekið langan tíma að byggja upp svona viðskiptasambönd , en það að fá mörg stór verkefni á einu ári flýtir fyrir , að sögn Einars .
" Núna erum við á Íslandsstofu að kanna það hjá kvikmyndaverum í Hollywood hvort þau geti aðstoðað okkur við markaðsmálin , hvort það séu samstarfsfletir varðandi kynningu á myndunum , svipað og gert var með Hringadróttinssögu á Nýja-Sjálandi .
" Útlitið fyrir næsta ár er gott .
" Við höfum fengið metfjölda af fyrirspurnum og það eru tvö þrjú verkefni í skoðun , " segir Einar .
" Ég hugsa að ákvarðanir verði teknar í byrjun ársins .
En það er ekkert öruggt fyrr en tökur hefjast á Íslandi .
Það eru dæmi um að menn hafi hætt við með viku fyrirvara .
Svo er mikið af minni verkefnum .
Ég var til dæmis að horfa á klukkutímaþátt á Travel Channel , " The Ethical Hedonist " , þar sem fjallað er um hvernig við nálgumst náttúruna .
Og svo vorum við með indverskt verkefni með fjörutíu manna tökuliði , sem hefði þótt merkilegt í meðalári – þegar Russell Crowe er ekki á landinu , " segir hann og hlær .
