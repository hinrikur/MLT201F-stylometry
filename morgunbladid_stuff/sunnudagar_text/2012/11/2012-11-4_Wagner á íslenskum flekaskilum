Þegar kanadíski leikstjórinn Robert Lepage undirbjó uppfærslu Niflungahrings Wagners í Metropolitan-óperunni sótti hann hugmyndir í hinn forna sagnaheim sem tónskáldið vann úr .
Umtöluð sviðsmyndin byggðist ennfremur á íslenskri náttúru .
Niflungahringurinn hefur verið kallaður " dýrasti tollur sem íslenskri menningu hefur verið goldinn " .
Einar Falur Ingólfsson efi@mbl.is Það heyrir ætíð til tíðinda þegar óperuhús ráðast í það stórvirki að setja upp Niflungahring Richards Wagners .
Óperurnar fjórar sem mynda " Hringinn " – Rínargullið , Valkyrjurnar , Sigurður Fáfnisbani og Ragnarökin – taka alls um sextán klukkustundir í flutningi og eru afar krefjandi , hvernig sem á þær er litið .
Á nýafstaðinni kvikmyndahátíð í Reykjavík var sýnd áhugaverð ný heimildakvikmynd , Wagner ' s Dream , þar sem fylgst var með umfangsmikilli og metnaðarfullri uppsetningu Hringsins í Metropolitan-óperunni í New York síðustu vetur , í leikstjórn kanadíska leikstjórans Robert Lepages .
Lepage skapaði gríðarlegt sjónarspil á sviðinu , þar sem reist var fjörutíu tonna sviðsmynd , sem fékk viðurnefnið " vélin " og var að mestu úr áli ; pallar risu og hnigu , sperrtust lárétt upp eða röðuðust í tröppur og um þetta " misgengis " -svið , sem myndum var varpað á , fóru söngvararnir .
Tónskáldið og textahöfundurinn Richard Wagner ( 1813-1883 ) var að takast á við gríðarstórt verkefni þegar hann samdi Niflungahringinn ; texta óperanna lauk hann við árið 1852 , tónlistina samdi hann á áratugunum þar á eftir og Hringurinn var í fyrsta skipti sviðsettur allur árið 1876 .
Niflungahringurinn fjallar um sköpun og eyðingu heimsins , og efnið sótti Wagner að miklu leyti til fornra íslenskra bókmennta ; í Eddukvæðin og Snorra-Eddu , og í Völsungasögu .
Þá sótti hann í Þiðrikssögu af Bern , sem kölluð var Niflunga- og Vilkinssaga í þýskum útgáfum , en hún var rituð í Noregi á 13. öld .
Leikstjórinn sá myndirnar í Edduhandritinu Hver sá sem setur upp Niflungahring Wagners þarf að finna sér leið að feta .
Það hefur vakið athygli að Lepage leitaði beint aftur til upphafsins , til hinna fornu norrænu verka sem Wagner sótti í , og gott betur ; hugmyndina að leikmyndinni sótti hann í íslenska náttúru og flekaskilin undir landinu .
" Fyrir tilviljun fór ég til Íslands nokkrum mánuðum eftir að mér var boðið að setja hringinn upp og þar stóð ég frammi fyrir Eddukvæðunum , þar sem handritið var til sýnis í safni , og í því voru allar þessar ótrúlegu myndir úr Hringnum , " segir Lepage í heimildamyndinni .
Hann segir 85 prósent Hringsins koma beint úr Eddukvæðunum .
" Ef finna á ferska nálgun við Hringinn í nútímanum , þarf að fara alla leið aftur að rótum hans , " segir leikstjórinn .
" Ég fann allar þessar upplýsingar með því að kafa í íslenskar goðsagnir og hugmyndin að leikmyndinni byggist á flekaskilunum – Ísland er allt á hreyfingu ! Í Hringnum má sjá jöklana og svo opnast sprunga og hraunið vellur út ; þar eru guðirnir að tjá sig .
Leikmyndin byggist á flekaskilum sem hæfa þessum norrænu goðsögnum sem höfðu svo mikil áhrif á Hringinn .
" Það eru ekkert nýjar fréttir fyrir Íslendinga að Wagner hafi sótt mikið í sjóð norrænna sagna og kvæða , þegar hann vann þessi miklu verk sín .
Árni Björnsson skrifaði til að mynda bókina Wagner og Völsungar : Niflungahringurinn og íslenskar fornbókmenntir , sem kom út 2002 og hefur verið þýdd á ensku og þýsku .
Í samtali við Morgunblaðið á sínum tíma sagðist Árni sýna fram á að " uppistaðan í texta Niflungahringsins er komin frá Íslandi en ekki Þýskalandi " .
Notaði ljóðstafi í anda Eddukvæða Wagnerfélagið var stofnað hér árið 1995 , í kjölfar þess að fyrsta Wagneróperan var sett hér á svið , í Þjóðleikhúsinu .
Selma Guðmundsdóttir er formaður Wagnerfélagsins og var einn af forsvarsmönnum sýningarinnar .
Hún segir Wolfgang Wagner , barnabarn tónskáldsins , hafa komið með þá róttæku hugmynd að gera hér það sem aldrei hafði verið gert áður , setja upp stytta útgáfu Hringsins á einu kvöldi , í ljósi þess hvað íslenskar bókmenntir hafi skipt afa hans miklu máli .
" Þetta var afar vel lukkað og fékk góða athygli og dóma í tímaritum og dagblöðum víða um heim , " segir Selma .
Í kjölfarið var félagið stofnað en hún segir um 200 slík Wagnerfélög starfandi .
" Við ákváðum að rannsaka tengsl Wagners við íslenskar bókmenntir og fengum til að mynda Árna Björnsson til að skrifa bók sína .
Í kjölfar útgáfunnar hefur hann haldið fyrirlestra víða , " segir hún .
Jóhannes Jónasson fjallaði líka oft um þessi verk Wagners og sagði að " Niflungahringur Wagners væri dýrasti tollur sem íslenskri menningu hefur verið goldinn " .
Selma og aðrir meðlimir Wagnerfélagsins íslenska glöddust yfir því þegar fréttist að Lepage hygðist sækja í hinn norræna sjóð , sem Wagner vann úr .
" Við komum til hans bók Árna í kjölfarið , " segir hún og sá síðan sjálf tvær óperanna í uppfærslu Lepages .
" Það var ótrúlega áhrifaríkt og gaman , " segir hún .
En Wagner sótti ekki einungis persónur og söguefni í fornar íslenskar bókmenntir , heldur bendir Selma á að hann hafi tekið að styðjast við íslenska bragarhætti í seinni óperunum ; hafi hætt að nota endarím en beitt ljóðstöfum og sótti fyrirmynd í Eddukvæðin .
Wagner fjallaði um þessa nálgun sína í bréfum frá árinu 1851 en Selma segir að þetta þurfi að rannsaka betur .
" Íslensku- og tónlistarfræðingar gætu rannsakað tengslin þarna á milli , hvernig íslenskir kveðskaparhættir rata inn í tónmál Wagners , " segir hún .
Umdeild uppsetning Allskyns vandamál komu upp við sviðsetningu Hringsins í Met .
Sviðið þurfti að styrkja sérstaklega svo það bæri " vélina " , einhverjir söngvarar gengu úr skaftinu því þeir réðu ekki við bröltið um pallana og stjörnusópraninn Deborah Voigt lýsti þátttöku í verkinu sem álíka áskorun og að klífa Everest .
Óperurýnar eru ekki alltaf þeir jákvæðustu og sumir voru afar ósáttir : " Tonn fyrir tonn er þetta heimskulegasta uppsetning í óperusögunni , " skrifaði rýnir The New Yorker og kollegi hans á The New York Times sagðist aldrei hafa fyllst viðlíka gremju yfir nokkurri óperuuppsetningu .
Svo voru aðrir sem voru hæstánægðir með uppfærslu Robert Lepages en um hana má fræðast í Wagner ' s Dream .
Ánægjulegt væri að sjá myndina rata á dagskrá einhverrar sjónvarpsstöðvarinnar í vetur , svo fleiri gætu notið glímu listamannanna við hinn fornnorræna sagnaheim .
Kvikmyndina má líka kaupa í vefverslunum .
