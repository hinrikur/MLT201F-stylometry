Tískuhönnuðurinn Tom Ford sagði í samtali við Vogue á dögunum að hann væri himinlifandi yfir því að fá að klæða leikarann Daniel Craig í nýjustu James Bond myndinni Skyfall .
Þetta er í annað skipti sem Ford klæðir leikarann fyrir hlutverk njósnarans í samvinnu við búningahönnuð myndarinnar , Jany Temime .
Tom Ford er gulldrengur tískuheimsins .
Sem ungur og ferskur kom hann til starfa hjá ítalska tískuhúsinu Gucci , sem á þeim tíma mundi fífil sinn fegurri , og kom því aftur á kortið .
Fljótlega eftir að Ford hóf þar störf fóru vörur tískuhússins að verða eftirsóttar á ný og lagði hann grunn sem ennþá er byggt á .
Næst stoppaði hann við hjá YSL þar til hann stofnaði sitt eigið merki sem heitir í höfuðið á honum sjálfum .
Hann hefur næmt auga fyrir fegurð og nær að spegla " glamúr " fyrri tíma í hönnun sinni án þess að það verði tilgerðarlegt .
Sjálfur klæðist hann vönduðum fötum , vel sniðnum og skartar yfirleitt mjög " pródúseruðu " þriggja daga gömlu skeggi .
Í ofanálag brosir hann fallega .
Með Tom Ford í búningateyminu hefði Daniel Craig átt að vera tryllingslega flottur og " elegant " , en svo varð því miður ekki raunin .
Það vantaði mikið uppá að herra Bond stæði undir nafni .
Hversdagsklæðnaðurinn á herra Bond var afleitur og mér fannst hann í sumum atriðunum í of stórum jökkum .
Ég geri mér grein fyrir að jakkaföt James Bond þurfa að hafa töluverða hreyfivídd en það hefði mátt leysa það með því að hafa efnin í jakkafötunum með að minnsta kosti 5% teygju .
Þannig hefðu þau setið betur á skrokknum .
Auk þess fór í taugarnar á mér hvað James Bond leit hræðilega illa út í myndinni .
Hann var tekinn og þreytulegur .
Hetjur eiga ekki að líta illa út og þegar þær eru farnar að gera það á hvíta tjaldinu erum við komin á ákveðna endastöð pólitísks rétttrúnaðar .
En hvað gerir karlmann vel klæddan og huggulegan ? Í fyrsta lagi skiptir máli að vera í snyrtilegum fötum , vel straujuðum og úr vönduðum efnum .
Það þarf að velja föt þannig að samræmi sé á milli neðri parts og efri parts til að skapa jafnvægi .
Karlar þurfa að velja föt í litum sem fara vel við húðlitinn .
Þannig er hægt að láta karlinn líta betur út án þess að þurfa að meika á honum andlitið til að afmá þreytumerki og bauga .
Svo er ágætt að muna að í einum bjór er sama hitaeiningamagn og í tíu brauðsneiðum með smjöri .
Myndir þú borða tíu brauðsneiðar og fá þér strax aftur aðrar tíu ? martamaria@mbl.is 