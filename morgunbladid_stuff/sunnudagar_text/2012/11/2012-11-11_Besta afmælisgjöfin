Knattspyrnufélagið Glasgow Celtic er ein merkasta menningarstofnun Skotlands .
Því var komið á fót árið 1887 og 125 ára afmæli félagsins var fagnað á þriðjudaginn .
Kvöldið eftir kom Barcelona í heimsókn í Meistaradeildinni , ef til vill besta félagslið knattspyrnusögunnar , og varð að játa sig sigrað gegn afmælisbarninu .
Höfðu Katalónarnir þó alls ekki í huga að koma færandi hendi .
Tölfræðin í leiknum var Celtic vissulega ekki í hag , en bestu einkenni skoskra knattspyrnuliða skópu sögulegan sigur .
Skoskir leikmenn eru þekktir fyrir dugnað , hugrekki og samheldni og fulltrúar Celtic hafa líklega sjaldan staðið jafn þétt saman og í leiknum á miðvikudaginn , í tvennum skilningi .
Í fyrsta lagi hugsuðu þeir allir fyrst og fremst um liðsheildina , börðust eins og ljón frá upphafi til enda , og líka má halda fram með þokkalegri vissu að aldrei hafi jafn lítið bil verið á milli jafn margra leikmanna liðsins í jafn langan tíma ! Þeir voru nefnilega nánast allan tímann í vörn , innan eða í námunda við eigin vítateig .
Þegar Celtic varð Evrópumeistari vorið 1967 , fyrst breskra liða , var enginn leikmaður þess fæddur meira en 15 kílómetra frá heimavelli félagsins .
Það er lygileg staðreynd og óhugsandi í knattspyrnuheiminum í dag .
Skemmtilegasti samanburðurinn , sem sýnir vel hve landslagið hefur breyst , er að í byrjunarliðinu gegn Barcelona nú var aðeins einn leikmaður Celtic fæddur innan landamæra Skotlands : Charlie Mulgrew .
Að auki hófu leikinn þrír Englendingar , tveir Walesbúar , Nígeríumaður , Grikki , Svíi , Kenýumaður og Venesúeli .
Ekki það að fæðingarstaður skipti stuðningsmenn liða lengur máli í sjálfu sér og ekki hefði verið hægt að fara fram á meira frá þeim en í þetta skipti .
Skemmtilegur samanburður engu að síður .
Celtic er lið kaþólskra í Glasgow borg .
Félagið nýtur raunar víðtæks stuðnings og fyrir nokkrum árum var áætlað að það ætti sér níu milljónir harðra áhangenda .
Þar af væri ein milljón búsett í Bandaríkjunum og Kanada .
Sem dæmi má nefna að starfræktir eru meira en 160 stuðningsmannaklúbbar Celtic í yfir 20 löndum Skotar hafa gríðarlegan áhuga á knattspyrnu og þótt Celtic sé alla jafna talið mun betra en andstæðingurinn flykkist fólk á völlinn .
Keppnistímabilið 2010-2011 var áhorfendafjöldinn á heimaleikjum Celtic að meðaltali sá 12. mesti í Evrópu .
Celtic Park tekur 60.832 áhorfendur í sæti og yfirleitt er uppselt og stemningin jafnan stórkostleg .
Aðeins einn félagsliðsvöllur á Bretlandseyjum rúmar fleiri áhorfendur , Old Trafford , heimavöllur Manchester United .
Ótrúleg tölfræði úr leiknum í Glasgow Ekki nóg að vera með boltann nánast frá upphafi til enda ! Sigur Glasgow Celtic á Barcelona á miðvikudaginn , 2:1 , var stór stund í sögu félagsins og skoska liðið á skyndilega raunhæfa möguleika á að komast upp úr riðlinum og í 16-liða úrslit .
Fáir áttu von á því .
Það verður að viðurkennast að úrslitin voru með ólíkindum miðað við gang leiksins .
En enn einu sinni kom í ljós , að allt er mögulegt í íþróttum .
Ekki síst því göfuga sporti , fótboltanum .
Þar er aldrei á vísan að róa .
Samkvæmt tölfræði Knattspyrnusambands Evrópu , UEFA , var boltinn " í leik " sem kallað er , í alls 59,56 mín .
af þeim 90 sem leikurinn stendur yfir .
Í um það bil hálftíma var hann því utan vallar , kyrr vegna horn- eða aukaspyrnu , eða í höndum annars hvors markvarðarins .
Celtic var með boltann 18% fyrri hálfleiks en Barcelona 82% .
Það eru ótrúlegar tölur en munurinn jókst þó enn eftir hlé ! Í seinni hálfleik var Barcelona með boltann í 89% tímans en heimaliðið 11% .
Barcelona var samtals með boltann í 53,05 mín .
en Celtic í 6,51 mín .
Samkvæmt þessari opinberu tölfræði UEFA hafði Celtic því vald á boltanum í samtals 47 sekúndur í síðari hálfleik ! Það dugði þó til þess að skora eitt mark og vinna leikinn .
Til gamans má geta að þetta var ekki í fyrsta skipti sem Norður-Írinn Neil Lennon , þjálfari Celtic , hrósar sigri gegn Barcelona .
Hann var leikmaður skoska liðsins þegar það sló það spænska út úr UEFA keppninni í 4. umferð veturinn 2003-2004 .
Celtic vann annan leikinn 1:0 en hinn var markalaus .
Boltinn Skapti Hallgrímsson skapti@mbl.is " Hver einasti atvinnumaður í knattspyrnu skyldi stefna að því að spila að minnsta kosti einu sinni á Celtic Park .
Ég hef aldrei upplifað annað eins .
" Paolo Maldini , goðsögn með AC Milan og ítalska landsliðinu 