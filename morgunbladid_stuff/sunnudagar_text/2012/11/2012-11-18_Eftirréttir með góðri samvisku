Sólveigu Eiríksdóttur , eða Sollu á Gló , þekkja ófáir .
Hún hefur nú sent frá sér bókina " Eftirréttir Sollu " þar sem hún kynnir fólk fyrir gómsætum ábætisréttum sem allir eiga það sameiginlegt að vera búnir til úr hráfæði og afar auðveldir í framkvæmd .
Gunnhildur Ásta Guðmundsdóttir gunnhildur@mbl.is Vinsældir hráfæðis hafa vaxið stórum á undanförnum árum , í takt við aukna heilsuvitund fólks og áhuga á hollari lífsvenjum .
Í eftirréttabókinni hennar Sollu kveður við aðeins nýjan tón þar sem um ræðir eftirrétti gerða með hráfæðiaðferð .
Eiga þeir það allir sammerkt að vera í hollari kantinum auk þess að vera afar einfaldir í framkvæmd .
" Það er einmitt það sem mér finnst svo skemmtilegt við þessa hráfæðismatreiðsluaðferð , að það geta þetta allir , " segir Solla .
" Með því að setja til dæmis döðlur og hnetur í matvinnsluvél og þjappa síðan í form er hægt að búa til girnilega kökubotna .
Síðan er mismunandi sætukrem blandað , t.d. úr hnetum , möndlumjólk og fleiru , hellt yfir og öllu skellt inn í ísskáp eða frysti .
Þar er komin girnilegur eftirréttur , þ.e. kaka sem getur ekki fallið , er auk þess glúten- , eggja- og mjólkurlaus og þar með laus við algenga ofnæmisvalda , " bætir hún við .
Solla leggur áherslu á að svo lengi sem farið sé eftir leiðbeiningum og hráefnið mulið , blandað , hrært og hellt í samræmi við þær , taki matreiðslan enga stund og sé öllum fær .
" Og þar sem allar uppskriftirnar byggja á góðu gráefni þá gerirðu þetta líka með góðri samvisku , " segir höfundurinn léttur í bragði .
Bætir hún við að ekki sé skilyrði að fólk hafi áhuga á hráfæði til að geta notið eftirréttanna í bókinni , þeir séu fyrst og fremst til að kæta bragðlaukana .
Solla bendir einnig á að oftast þurfi litla skammta af hráfæðiseftirréttum .
" Eftirréttirnir eru saðsamir , fólk verður fljótt satt og því náum við að fullnægja sætuþörfinni með frekar litlu magni af sætindum " .
Fjölda girnilegra uppskrifta er að finna í eftirréttabókinni að öllum mögulegum tegundum eftirrétta og sælgætis .
Spannar litrófið allt frá litlu konfekti og súkkulaði , yfir í bollakökur , hnallþórur , ís og fleira .
Hér gefur Solla uppskrift að himneskri hindberjahnallþóru sem finna má í bókinni .
HIMNESK HINDBERJAHNALLÞÓRA Kökubotnar 7 ½ dl döðlumauk 1½ dl kókosolía , fljótandi 1 ½ msk .
vanilla , duft eða dropar ¼ tsk .
sjávarsalt 9 dl hrat frá möndlumjólk eða fínt malaðar möndlur eða aðrar hnetur 3 dl fínt malað kókosmjöl ( malað í kaffi eða kryddkvörn þar til alveg fínt ) 3 dl kakóduft Fylling 10 dl hindber , fersk eða frosin 1 dl kókospálmasykur 8 dl kasjúhnetur , sem hafa legið í bleyti í 2 klst. 2 dl chiagel ( sjá uppskrift ) 1 ½ dl agavesíróp 1 ¼ dl möndlumjólk 2 msk .
sítrónusafi 1 msk .
rauðrófusafi ( gefur extra flottan lit ) 1 msk .
vanilla 1/8 tsk .
sjávarsalt 2 msk .
möluð chiafræ 3 dl kókosolía Millilag 2 dl hindber , fersk eða frosin Botn Setjið döðlumauk , kókosolíu , vanillu og salt í matvinnsluvél ( má nota hrærivél ) og blandið vel saman .
Bætið út í möndlumjöli / hrati , kókosmjöli og kakódufti og látið blandast vel saman .
Skiptið deiginu í tvennt – setjið helminginn í form og látið formið strax inn í frysti – geymið hinn helminginn við stofuhita þar til sett í formið Fylling Ef þið notið frosin hindber , takið þau út úr frystinum og látið þiðna áður en þið notið þau .
Setjið hindberin í blandara og maukið , bætið kókospálmasykrinum út í og blandið saman .
Bætið kasjúhnetunum , chiageli , agavesírópi , möndlumjólk , sítrónusafa , rauðrófusafa , vanillu og salti út í .
Blandið þar til allt er vel blandað saman .
Bætið möluðum chiafræjum og kókosolíu út í og klárið að blanda .
Skiptið fyllingunni í tvennt .
Setjið helminginn á botninn .
Bætið millilaginu , hindberjunum ofan á og setjið inn í frysti þar til fyllingin hefur stífnað .
Setjið restina af botninum ofan á , látið inn í frysti svo botninn stífni og hægt sé að setja fyllinguna ofan á .
Látið kökuna stífna inni í kæli eða frysti .
Skreytið með fullt af ferskum berjum .
