Skipta má skákmönnum í sex flokka , " skrifar Júrí Averbakh í endurminningum sínum , Center stage and behind the scenes .
Í fyrsta flokki nefnir hann " dráparana " .
Þetta eru menn á borð við Aljekín , Botvinnik , Kortsnoj og Fischer .
Það einkennir þessa einstaklinga að þeir hafa verið afskiptir í æsku – hafa t.d. alist upp án föður og virðast haldnir " ödipusarduld " .
Í flokki nr. 2 eru " baráttumennirnir " .
Viðureignin er barátta þar sem öllu skiptir að einbeita sér að fullu .
Í þessum flokki eru menn á borð við Lasker , Tal og Kasparov .
Í þriðja flokki eru " hinir sönnu íþróttamenn " .
Skákin er keppnisgrein sem lýtur sínum eigin lögmálum .
Þegar leik er lokið eru slíkir einstaklingar yfirleitt hversdagsgæfir og prúðir en þeir gefa ekki þumlung eftir á " keppnisvellinum " .
Capablanca , Euwe , Keres , Smyslov og Spasskí tilheyra þessum flokki .
Í fjórða flokki eru " leikmennirnir " .
Þeir hafa oft hæfileika í öðrum keppnisgreinum .
" Leikmennirnir " eru oft hjátrúarfullir og taka tapi illa og þegar það gerist er óheppni yfirleitt um að kenna .
Karpov og Petrosjan tilheyra þessum flokki .
Í fimmta flokki koma svo " listamennirnir " og í þeim sjötta " landkönnuðir " .
Hin " listrænu tilþrif " mega sín oft lítils gagnvart keppnishörku hinna .
Júrí Averbakh , sem er fæddur 1922 , setur sig í hóp " landkönnuða " .
Hann hefur útsýn yfir alla skáksöguna – ekki aðeins sem öflugur stórmeistari og Sovétmeistari árið 1954 , heldur einnig sem forseti sovéska skáksambandsins til margra ára , skákdómari , ritstjóri , blaðamaður , aðstoðarmaður fjögurra heimsmeistara : Botvinniks , Spasskís , Tals og Petrosjans .
Stórkostlegur fræðimaður sem skrifaði mikinn bálk um endatöfl .
Eitt afbrigði Kóngsindversku varnarinnar ber nafn hans og um það skrifaði Margeir Pétursson bók sem fékk góða dóma .
Áhugamönnum um sagnfræði skákarinnar þykir áreiðanlega fengur í ýmsu því sem Averbakh ritar um : Heimsmeistarinn Botvinnik óskar eftir leyfi til að byggja sumarhús á eftirsóttu svæði í grennd við Moskvu .
Neitun berst undirrituð af Bería , hinum illræmda innanríkisráðherra .
Botvinnik sendir inn aðra beiðni og nú til Stalíns sem undirritar skipun þess efnis að Botvinnik skuli fá skika lands á þessu svæði og byggingarefni .
Antwerpen 1955 : Averbakh fær ekki hamið 18 ára pilt , Boris Spasskí , sem kominn er til Belgíu til þess að verða heimsmeistari unglinga .
Í viðurvist sendiherra Sovétríkjanna gengur bunan út úr Spasskí um það sem aflaga fer í Sovét .
" Yfirfrakki " sem sendur hefur verið með Spasskí til Belgíu og reynist eins og ævinlega vera KGB-maður , tilkynnir Averbakh að hann muni skila skýrslu um framgöngu Spasskís , sem Averbakh veit að þýðir ævilanga útskúfun .
Averbakh tekst að fresta skýrslugjöf og síðar að láta málið niður falla .
Nokkru síðar teflir Averbakh kostulegt æfingaeinvígi við Botvinnik heimsmeistara en eftir millisvæðamótið í Portoroz 1958 gengur hann til liðs við undramanninn Tal , Botvinnik til sárrar gremju .
Averbakh fjallar um Bobby Fischer , kosningar á FIDE-þingum , Kortsnoj , einvígi Karpovs og Kasparovs , fall Sovétríkjanna , hégómaskap , svindl , og tortryggni .
Júrí Averbakh stendur álengdar sem hinn mikli heiðursmaður og stækkar þá skákburði sem hann kemur nærri .
Og hann kemur " þurr innan úr rigningunni " .
Helgi Ólafsson helol@simnet.is 