Meðlimir Meistarafélags kjötiðnaðarmanna eru drengir góðir og gera það sem í þeirra valdi stendur til að enginn verði svangur um jólin .
Fimmta árið í röð stála þeir nú hnífa sína og úrbeina mörg hundruð kíló hangikjöts sem færð verða Mæðrastyrksnefnd Reykjavíkur að gjöf .
" Það má segja að þetta sé orðin hefð .
Margir gamlir félagar sem eru ekki lengur í vinnslu heldur sitja mest á skrifstofu , og hafa jafnvel varla snert hníf árum saman , vilja ólmir koma og vera með ! " segir Kjartan Bragason , formaður Meistarafélagsins .
Ævintýrið byrjaði haustið 2008 .
Kjartan segir félagsmönnum hafa runnið til rifja að einhverjir hefðu ekki efni á mat fyrir jólin .
Þeir tóku sig því til og útveguðu hangkjöt frá hinum ýmsu framleiðendum , úrbeinuðu það og pökkuðu og gáfu Mæðrastyrksnefnd .
Hefur þetta verið árlegur viðburður síðan .
Kjartan Bragason reiknar með að kjötmeistararnir muni úrbeina allt að heilu tonni að þessu sinni .
