• Regluleg hreyfing og æfingar á efri árum geta hægt á og verndað gegn hrörnun heilans en slík hrörnun hefur mikil áhrif á minni fólks og skýra hugsun .
Niðurstöður rannsóknarinnar voru birtar í tímaritinu Neurology en vísindamenn við Háskólann í Edinborg fylgdust með rúmlega 600 einstaklingum í þrjú ár .
Allir sem tóku þátt í rannsókninni voru komnir yfir sjötugt .
• Miklu máli skiptir hvort það er svefnlaus kona eða karlmaður sem sest að snæðingi illa sofinn .
Eldri rannsóknir hafa sýnt að tengsl eru á milli of lítils svefns og offitu .
Lítill svefn virðist þó ekki hafa sömu efnafræðilegu áhrif á karl og konu en bæði kyn hafa þó jafnmikla þörf fyrir aukahitaeiningar daginn eftir .
Munurinn er sá að sögn vísindamanna við Columbia-háskólann að hjá karlmönnum eykst matarlystin , án þess að þeir finni beinlínis til svengdar , meðan konum líður eins og þær hafi ekki borðað neitt og finnst þær vera með tóman maga .
• Unglingar sem nota snjallsíma eru líklegri til að stunda áhættusamt kynlíf .
Niðurstöður rannsóknarinnar sem gerð var af Háskólanum í Suður-Kaliforníu ; Menntastofnun félagsfræði í Los Angeles , voru kynntar í vikunni .
Unglingar sem hafa aðgang að netinu í símum sínum eru líklegri til að stunda óábyrgt kynlíf og skipuleggja að hitta ókunnugt fólk eða manneskjur sem þeir rétt kannast við en þeir sem hafa einungis aðgang að netinu í gegnum tölvu .
• Þunglyndi og streita geta valdið því að ungar konur nota síður getnaðarvarnir en þær sem eru afslappaðri og líður vel .
Bæði voru þær líklegri til að sleppa getnaðarvörnum alveg og stór hluti kvenna sem leið illa var líklegur til að nota þær aðeins stöku sinnum .
Niðurstöður rannsóknarinnar voru kynntar í vikunni á árlegri ráðstefnu America Public Health Association .
Tæplega 700 konur tóku þátt í rannsókninni .
• Unglingar sem eru yfir kjörþyngd eru líklegri til að þurfa að glíma við nýrnasjúkdóma síðar á lífsleiðinni .
Rannsóknin var unnin í Ísrael þar sem stór hópur 17 ára gamalla unglinga tók þátt .
Niðurstöður leiddu í ljós að of þungir unglingar eru þrisvar sinnum líklegri til að enda sem nýrnasjúklingar .
Rannsóknin er afar ýtarleg en unnið var að henni í 25 ár .
• Flensusprauta getur ekki aðeins minnkað líkurnar á því að fólk veikist heldur minnkar hún einnig líkurnar á því að viðkomandi fái hjartaáfall .
Rannsóknin sem gaf þessar niðurstöður var unnin í Kanada og var kynnt á læknaráðstefnu í Toronto í síðasta mánuði .
Í ljós kom að þeir sem ekki þáðu flensusprautu voru 50 sinnum líklegri til að fá hjartaáfall en þeir sem þáðu sprautuna .
• Þrátt fyrir að rannsóknir sýni fjölmarga kosti þess að taka inn D-vítamín hefur vítamínið engin áhrif í baráttunni gegn vetrarflensum .
Í nýsjálenskri rannsókn voru 322 einstaklingar rannsakaðir og þeir sem tóku reglulega inn D-vítamín náðu sér ekki sjaldnar í flensur en þeir sem gerðu það ekki .
