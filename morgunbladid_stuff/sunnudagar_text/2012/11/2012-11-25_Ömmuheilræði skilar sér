Foreldrar hafa mikinn áhuga á því að fá upplýsingar um það hvenig þeir eigi að kenna börnum sínum að umgangast netið og tölvur , " segir Guðberg K. Jónsson verkefnastjóri hjá Samfélagi fjölskyldu og tækni , SAFT .
Flest börn hefja netnotkun sína á aldrinum 5-9 ára og telur Guðberg mikilvægt að foreldrar kynni börnum þá tækni sem samtíminn býður upp á .
" Netið og tölvurnar eru ekki barnapíur og við hvetjum foreldra til að taka fyrstu skrefin með börnunum á netinu .
Temja þarf börnunum rétta umgengnishætti .
Netið er skemmtilegt tæki til að leika , ferðast og fræðast og hlutverk þeirra sem eldri eru er að koma í veg fyrir neikvæða notkun þess .
Rannsóknir sýna að neikvæð notkun barna á netinu fer ekki vaxandi og það ber að þakka ýmsu forvarnarstarfi sem unnið hefur verið .
Engu að síður eru alltaf að koma upp mál sem þarfnast athygli .
" Hann segir mikilvægt að halda áfram að vekja foreldra til vitundar um nethegðun og netaðgengi sem opnast hefur mikið með nýrri tækni .
Að sögn Guðbergs hafa 15% barna orðið fyrir neteinelti .
Helgi Gunnlaugsson , prófessor í félagsfræði í Háskóla Íslands , segir að erlendar rannsóknir meðal unglinga á menntaskólaaldri sýni að fleiri stúlkur en drengir verði fyrir neteinelti .
En jafnframt séu stúlkur heldur oftar gerendur í slíkum málum en strákar .
Það er ólíkt því sem gerist utan netheima þar sem strákar gerast frekar sekir um að leggja í einelti .
Guðberg segir að ágætt geti verið að kynna börnum þumalputtareglu sem hann kallar " ömmuheilræðið .
" " Það hljómar þannig að þú ættir ekki að setja eitthvað á netið ef þú getur ekki sagt eða sýnt ömmu þinni það , " segir Guðberg .
" Önnur þumalputtaregla sem ágæt er að kenna börnunum þínum er sú að ef þú myndir ekki heilsa einhverjum í Kringlunni þá ættir þú ekki að vingast við hann á Facebook , " segir Guðberg sem telur að einfaldar reglur sem slíkar hjálpi börnum að skilja hvar mörkin liggja .
ÁHRIF KLÁMS OG OFBELDISTÖLVULEIKJA Á UNGMENNI Áhrifa gætir hjá vanræktum börnum Helgi Gunnlaugsson , prófessor í félagsfræði , segir að ekki séu einhlítar niðurstöður um áhrif kláms og ofbeldistölvuleikja á börn .
" Þó getum sagt að mikil notkun á klámi hefur áhrif á ungmenni sem eru í áhættuhópi , " Hann segir áhættuhópinn vera vanrækt börn sem ekki njóta góðs sambands við foreldra , fjölskyldu eða vini .
Þau séu " berskjaldaðri " fyrir áhrifum klámsins og líklegri til þess að beita kynferðisofbeldi .
" Hið sama má segja um ofbeldistölvuleiki .
Ef börn eru vanrækt og ofbeldisleikir verða helsta fyrirmyndin getur áhrifa gætt .
En börn sem eru í góðum og traustum samskiptum við vini og foreldra , og stunda aðra iðju eins og íþróttir verða fyrir litlum sem engum áhrifum .
Fyrir þessa krakka er þetta ekkert annað en fantasía og skemmtileg afþreying .
Það hefur ekkert sýnt fram á það að ofbeldi og klám hafi þau áhrif á þennan hóp að hann verði líklegri til að beita ofbeldi eða kynferðisofbeldi , " segir Helgi .
STÝRA ÞARF NET- OG TÖLVUNOTKUN BARNA Ráð til foreldra • Setja reglur um tölvunotkun frá 5 ára aldri .
• Á vefnum www.leikjanet.is eru ýmsir leikir sem eru alls ekki við hæfi yngri barna .
Hægt er að fylgjast með notkun í reit neðar á síðunni , leikir sem þú hefur spilað nýlega , þ.e. ef börnin hafa ekki hreinsað slóð sína .
• Hægt er að fá sérstaka netsíu hjá símafyrirtækjum sem kemur í veg fyrir að hægt sé að komast inn á óæskilegar netsíður .
Foreldrarnir hafa aðgangsorð .
• Vefurinn www.parentalcontrolbar.org er sniðugt hjálpartæki fyrir foreldra .
Hægt er að nálgast leiðbeiningar um notkun á saft.is .
Þar má meðal annars fá upplýsingar um hvernig má tímastilla það hvenær hægt er að vera í tölvunni .
• Gott er að beita þeirri reglu um tölvunotkun barna að fyrst geri þau þær skyldur sem þarf að sinna en fái svo að fara í tölvuna .
• Tveir tímar í tölvunni í dag – og það er engin ástæða til að lengja tímann þegar barnið eldist .
• Banna tölvunotkun eftir kl. 22.00 .
Heimild : saft.is 