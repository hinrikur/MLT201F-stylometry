Jóhannes I. Kolbeinsson er virkur meðlimur í Flugbjörgunarsveitinni í Reykjavík og starfar sem framkvæmdastjóri hjá Kortaþjónustunni .
Nýverið hóf Flugbjörgunarsveitin að leita úr lofti á litlum fisvélum í samstarfi við Fisfélagið .
Þess konar leit hentar vel ef það þarf að hraðleita á stórum svæðum .
Eins er eldsneytiskostnaður svipaður og í fólksbíl eða jeppa og því ljóst að þetta er mun hagkvæmari leitaraðferð en að nota þyrlur .
" Þetta er samt ekki sambærilegt við þyrluleit , það er bara allt önnur hugmyndafræði á bak við þetta , " segir Jóhannes " Þyrlurnar geta að sjálfsögðu flogið í myrkri en þær eru ekki alltaf tiltækar og kosta auðvitað miklu meira .
" Fyrsta leitin á fisvélum var á Sólheimajökli þegar leitað var að Svía sem hafði villst af leið .
" Þetta byrjaði sem tilraun síðasta vetur en það er búið að staðfesta að vélarnar eru mjög öflug leitartæki og við erum að koma þessu inn í skipulagið hjá okkur .
Þetta er eitt af fáum verkefnum sem byrja sem tilraun hjá okkur en reynast síðan algjört " breakthrough " fyrir okkur , " segir Jóhannes .
Hægt er að keyra með eldsneytisbirgðir víða um land svo hægt sé að lenda nálægt leitarstað til að fylla á tankinn í löngum leitarverkefnum .
Jóhannes segir að björgunarsveitirnar ættu að geta staðið undir þeim kostnaði sem fylgir fisvélunum og telur hann að það sé aðeins tímaspursmál hvenær þær verði staðalbúnaður .
" Við vitum að þessi fisleit mun bjarga mannslífum , það er bara spurning hversu langt er í það , " segir Jóhannes .
Jóhannes er sjálfur mikill adrenalínfíkill en hann er mikið í mótorkrossi og var um tíma í fallhlífarhópnum en sá hópur getur farið á fjarlæga staði í flugvél og ef lendingarskilyrði eru erfið getur skipt sköpum að senda mann og búnað úr vélinni til að veita fyrstu hjálp .
" Ég er með mikla græjudellu í sambandi við myndavélar og gps-tæki sem nýtast bæði í fluginu og mótorkrossinu , " segir Jóhannes .
