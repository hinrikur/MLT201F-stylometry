Víkingur Heiðar Ólafsson píanóleikari heldur fyrirlestur í Norðurljósasal Hörpu klukkan 20 á sunnudagskvöld , á vegum Vinafélags Sinfóníunnar sem býður öllum að koma og hlýða á einleikarann .
Víkingur Heiðar flytur fyrirlestur um starf einleikarans og samstarfið við hljómsveitarstjóra .
Einnig ræðir hann um " Keisarakonsertinn " eftir Beethoven , en í næstu viku flytur hann þennan kunna konsert í tvígang með Sinfóníuhljómsveit Íslands .
" Markmiðið með svona fyrirlestri er að auðvelda sem flestum að byrja að hlusta á klassíska tónlist .
Það þarf oft ekki mikið til að ljúka upp dyrunum að þessari stórkostlegu veröld , " segir Illugi Gunnarsson , formaður Vinafélags Sinfóníunnar .
