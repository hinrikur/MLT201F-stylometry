Snjó kyngdi niður fyrir norðan í vikunni og veður voru válynd um tíma .
Margir festu bílinn , bæði í byggð og á fjallvegum , og leiðir lokuðust , m.a. sú rómaða ( að sumarlagi ) um Víkurskarð – sem sumir vilja fyrir alla muni halda í , en aðrir helst stytta sér leið í gegnum Vaðlaheiðina .
Erfitt getur verið að komast um í snjónum , hvort sem er akandi eða á jafnfljótum , tveimur ellegar fjórum , en eftir að mokstursmenn á vegum Akureyrarbæjar höfðu athafnað sig voru vandræði víðast hvar úr sögunni þar í bæ .
Það er eins gott því fátt er hollara en góður göngutúr , bæði fyrir menn og dýr .
Bara að passa að klæða sig vel .
Flestar skepnur aðrar en maðurinn eru þannig útbúnar frá náttúrunnar hendi að þeim verður ekki kalt , en varlega verður þó að fara með minnstu hunda .
Honum leið vel þessum , sem gekk spariklæddur um með eiganda sínum , á mótum Þingvallstrætis og Mýrarvegar .
skapti@mbl.is 