Þetta gekk mjög vel og allir voru hrifnir af matnum .
Það segir sína sögu að ég keypti þrjú og hálft kíló af kjöti fyrir sex fullorðna og tvö börn sem borða fremur lítið og það kláraðist , " segir Sigurrós Pálsdóttir sem bauð gestum heim til sín í Vesturbæ Reykjavíkur í hægeldaða lambaskanka .
Sigurrós er matreiðslumaður á Vox en henni og eiginmanni hennar , Sverri Þór Viðarssyni innanhússarkitekt , þykir afar gaman að bjóða vinum og vandamönnum í mat .
" Ég bauð systrum mínum og vinahjónum okkar í þetta matarboð en okkur þykir einnig gaman að bjóða heim fólki sem þekkist kannski ekki mikið , fólki sem kemur kannski úr ólíkum áttum .
Foreldrar mínir voru mjög duglegir að halda matarboð þegar ég var yngri og ég ólst upp við þá hefð .
Var einnig farin að bjóða heim sjálf mjög snemma , meðan ég var hreinlega í grunnskóla .
" Gestir á Framnesvegi sem gæddu sér á lambaskönkum voru systur Sigurrósar , þær Þorgerður Pálsdóttir og Ólöf Pálsdóttir og vinahjón fjölskyldunnar , þær Erna Pedersen og Guðbjörg Vilhjálmsdóttir .
" Mér finnst þetta þægilegur matarboðsréttur því þetta er ekki mikið stúss og öllum finnst þetta alveg ofsalega gott og eitthvað sem heppnast alltaf vel .
Ég get alveg viðurkennt að það tekur um tvær klukkustundir að matreiða réttinn en það er svo innilega þess virði og stundum þarf maður að setja ást og umhyggju í matinn handa þeim sem maður elskar mest .
Maður slakar vel á meðan á eldamennskunni stendur .
Við drukkum Rioja-rauðvín með og það passaði alveg fullkomlega , eitthvað þungt og bragðmikið .
Ég veit að það er rándýrt að kaupa ferskar kryddjurtir en ég kaupi timjan í réttinn og set kryddið í lofttæmdar umbúðir með blautri eldhúsþurrku undir og yfir og inn í ísskáp og þannig helst það vel og lengi .
" Þá segir Sigurrós kartöflumúsina vera ómissandi með kjötinu og mikilli sósu og hún á alltaf sérríflösku til að setja smá skvettu út á steikta sveppi sem hún ber fram með kjötinu .
Hægeldaðir lambaskankar Fyrir 4-7 1,5-1,6 kg lambaskankar ( má einnig vera súpukjöt ) 1 ½ laukur heill haus hvítlaukur 5 meðalstórar gulrætur 120 g fennel 230 g sellerírót eða steinseljurót 200 ml hvítvín eða rauðvín 1 l vatn ( má nota meira , fer eftir stærð skankanna og potts ) 1 kúfuð tsk .
tómatpúrra endarnir af steinseljunni ( má sleppa ) ca .
20 greinar af timjan 1 grein rósmarín ( má sleppa ) 1 teningur af kjötkrafti eða lambakrafti Skerið helminginn af grænmetinu og steikið í stórum eldföstum potti eins og til dæmis le cruiset eða þeim svarta gamla sem allar ömmur áttu fyrir lambalærið , ég býst við að allir viti hvern ég meina .
Þegar grænmetið hefur fengið á sig fallegan brúnan lit er það tekið upp úr og smá fita er sett í pottinn , ég nota bæði smjör og ólífuolíu en það fer eftir smekk .
Þegar hún er orðin heit er lambakjötið steikt þar til það brúnast vel .
Þá er víninu hellt saman við og látið sjóða niður um helming , þá er vatninu bætt saman við ásamt öllu grænmetinu .
Setjið krydd , tómatpúrru og kraft út í .
Lokið pottinum og setjið í 180°C heitan ofn .
Eftir klukkutíma er kjötinu snúið þannig að það sem stendur upp úr þorni ekki .
Hálftíma síðar er einn biti tekinn til að athuga hvort hann er seigur .
Ef svo er , er kjötið soðið lengur en ef kjötið er meyrt er það tilbúið .
Þegar kjötið er tilbúið er brúna sósan búin til .
Brún sósa Soðið af kjötinu , sigtað 70 g smjör 100 g hveiti Smá rifsberjagel Smjörið er brætt og þegar það sýður er hveitinu bætt saman við og hrært vel .
Þetta er svo hrært þar til smjörið og hveitið er orðið eins og bolla .
Þegar kjötið er tilbúið er það tekið úr pottinum og sett í skál eða pottlokið og álpappír sett yfir .
Vökvinn úr pottinum er sigtaður í annan pott og suðan látin koma upp .
Grænmetinu úr pottinum er hent því það hefur þjónað sínum tilgangi og allt bragð er farið úr .
Þegar sýður er smávegis af hveitibollunni bætt saman við og látið sjóða þar til þykknar og svo alltaf bætt meira og meira í af bollunni þar til sósan er nægilega þykk , fer eftir smekk .
Þá er hún bragðbætt með salti og pipar og jafnvel smá rifsberjageli .
Með þessu er gott að hafa " rustic grænmeti " .
Þá er restin af grænmetinu sett í eldfast mót , olíu hellt yfir , saltað og piprað og sett í ofninn í 45 mínútur með kjötinu .
Sérrísteiktir sveppir 2 bakkar af sveppum 50 g smjör 2 hvítlauksrif 100 ml sérrí Setjið smjör á stóra pönnu og bræðið við háan hita , bætið þá sveppunum saman við og steikið með hvítlauknum í dágóðan tíma eða þar til vökvinn hefur gufað upp og sveppirnir eru vel steiktir og brúnaðir .
Hellið þá sérríinu saman við og leyfið að gufa alveg upp .
Gott með öllu kjöti .
Sérstök kartöflumús 1 kg kartöflur 500 g sellerírót ( má sleppa eða nota steinseljurót ) 140-200 g smjör fullt af sjávarsalti og nýmalaður pipar Kartöflurnar afhýddar og rótin einnig .
Allt saman soðið í söltu vatni - 1 msk .
af salti á móti 1 lítra af vatni - þar til allt er orðið meyrt .
Þá er vatnið sigtað frá og allt maukað í pottinum aftur .
Smjörinu bætt saman við og salti og hrært þar til réttu bragði er náð , fer eftir smekk hvers og eins .
