Það sem var rétt í gær er ekki endilega rétt í dag .
Í gær þótti rétt að fela einkafyrirtæki í eigu bankanna að annast rafræn auðkenni og vildu sumir að það fyrirtæki tæki jafnvel að sér öll rafræn auðkenni á vegum hins opinbera , alla vega drjúgan hluta .
Þegar talað er um auðkenni er um að ræða eins konar lykla sem við fáum í hendur til að öðlast aðgang að kerfum eða persónubundnum upplýsingum um okkur sjálf .
Þess vegna þurfum við að auðkenna okkur á öruggan hátt .
Auðkenning með veflykli ríkisskattstjóra hefur mest verið notuð af opinberum aðilum en einnig hefur verið boðið upp á auðkenningu með rafrænum skilríkjum og hefur ríkið átt samstarf við bankana um skilríkin .
Ef til vill var bankalausnin í lagi .
Að ekki sé á það minnst þegar bankarnir voru í samfélagslegri eigu .
Allt sæmilega traust og gott .
En svo kom einkavæðingin og síðan hrun .
Heimurinn varð hverfulli .
Fyrirtæki á markaði má kaupa og selja .
Ef selja má fyrirtæki , sem annast auðkenni , einum banka , þá má selja það öðrum og þess vegna hvaða fyrirtæki sem er .
Við þekkjum kröfuna um jafnræði á markaði .
Það þýðir væntanlega að selja mætti Samherja , Krónunni eða Núbó umsýslu með auðkenni Íslendinga .
Það sem við á annað borð setjum á markað er raunverulega þangað komið – eftirleiðis háð duttlungum og hagsmunum þeirra sem stýra fjármagni .
Nú má vel vera að niðurstaðan verði sú að bankarnir haldi áfram þróun grunnkerfis fyrir rafræn skilríki og rafrænar undirskriftir í samstarfi við ríkið enda er ekki um það deilt að þörf er á slíku kerfi .
En stóra spurningin sem við stöndum frammi fyrir snýr að farveginum sem við viljum beina auðkenningarmálum almennt í til lengri tíma litið með hámarksöryggi fyrir almenning í huga .
Væri í lagi að ríkisskattstjóri útvistaði sínu auðkenningarkerfi , eða heilbrigðisþjónustan ? Kerfið yrði í höndum fyrirtækis á markaði og gengi þar kaupum og sölum ? Starfshópur sem ég skipaði sl. vor til að fjalla um rafræna stjórnsýslu og rafrænt lýðræði leitar nú lausna til að auðvelda almenningi notkun rafrænnar stjórnsýslu og nýta rafræna möguleika í lýðræðismálum .
Í áfangaskýrslu hópsins er lagt til að rekstur og þjónusta rafrænnar auðkenningar fyrir opinbera vefi verði í samfélagslegri eigu og annist Þjóðskrá Íslands þróunarstarf og samræmingu á þessu sviði .
Þessi þjónusta verði í boði fyrir einstaklinga og fyrirtæki til að sækja þjónustu á vegum opinberra aðila og til þess að eiga við þá samskipti .
Jafnframt standi auðkenningarþjónustan til boða fyrir þjónustu einkaaðila .
Hér er með öðrum orðum talað fyrir samfélagslegum farvegi og litið á auðkenni sem hluta af innviðum samfélagsins .
Þessa umræðu þarf að taka .
Mörg einkavæðingarslys undangenginna ára urðu vegna skorts á opinni umræðu .
En það eru ekki bara hagsmunir markaðsfyrirtækja sem þarf að horfa til .
Í stórveldapólitík framtíðarinnar kunna hagsmunirnir að liggja í yfirráðum yfir grunnkerfum samfélaganna .
Lykill stórveldanna að þessum kerfum gæti þá hæglega orðið í gegnum markaðinn .
Það skýrir fyrirsögnina á þessum pistli .
Ögmundur Jónasson ogmundur@althingi.is 