Ég var sex ára þegar foreldrar mínir skráðu mig á karatenámskeið hjá Fylki og þar er ég enn að æfa karate , tíu árum síðar , " segir Helga Kristín Ingólfsdóttir .
Helga Kristín hefur vakið mikla athygli í þáttunum Dans dans dans .
Áhorfendur völdu hana og meðdansara hennar , Birki Örn Karlsson , til að dansa áfram í þáttunum .
Helga Kristín er 16 ára og ótrúleg spörk hennar , sem geta náð langt upp í loft , eiga bæði rætur sínar í karate og ballett .
" Ég var fjörugur krakki og þurfti aga og karate er mjög góð leið til að öðlast hann en íþróttin snýst mikið til um sjálfsaga .
Ballett og karate er góð blanda og þessi áhugamál styrkja í raun hvort annað .
Líkamsstyrkur þjálfast mikið í karate sem hjálpar mér svo í dansinum og í dansinum þjálfa ég liðleikann sem gagnast mér mjög vel í karate .
Margir trúa því oft ekki að þetta geti átt saman en þetta er frábært saman .
Ég fæ reyndar stundum að heyra að í karate dilli ég of mikið mjöðmunum .
" Spörkin sem sést hafa í dansinum á RÚV liggja greinilega vel fyrir Helgu Kristínu .
Hún viðurkennir að hún sé sérstaklega góð í þeim og eigi auðvelt með að skjóta fótunum í allar áttir .
" Ég hef ekki enn getað valið á milli ballettsins , sem ég æfi hjá Listdansskólanum , og karateíþróttarinnar enda þarf ég þess ekki strax .
Í framtíðinni er draumurinn þó að verða dansari og fara út í skóla en ég myndi samt alltaf hafa karate með til að fá útrás .
Karate snýst ekki síður um andlegu hliðina .
Það er nauðsynlegt að kunna að lesa andstæðinginn og vera við öllu búinn þannig að jú , það mætti segja að þetta væri góð þjálfun í því að ímynda sér og reikna út .
" Mun fleiri strákar æfa karate en stelpur en Kristín Helga segir að íþróttin henti báðum kynjum fullkomlega .
" Það er nokkuð misjafnt milli ára hversu margar stelpur æfa karate .
Þær eru ekki margar á mínum aldri núna en í yngri flokkunum eru þær þó nokkrar .
Þetta er frábær leið til að fá útrás , vinna með þrek og styrk og mikil jafnvægislist .
Um leið er agaæfingin meðal annars fólgin í því að ganga ekki of langt í bardaganum .
" FARSÆLL FERILL Í KARATE Fékk brons á Norðurlandameistaramótinu Helga Kristín Ingólfsdóttir hefur unnið marga titla í karate , bæði Íslandsmeistaratitla og Grand Prix titla í Kumite og Kata .
Fyrr á þessu ári keppti Helga Kristín á Norðurlandameistaramótinu í karate fyrir hönd karatedeildar Fylkis en mótið fór fram í Svíþjóð .
Á mótinu náði hún að landa bronsverðlaunum .
Helga Kristín var í landsliðinu í karate og keppti fyrir Íslands hönd .
Helga Kristín er sextán ára , lauk grunnskólagöngu í Árbæjarskóla en stundar nú nám við Menntaskólann við Hamrahlíð .
Auk þess æfir hún ballett hjá Listdansskólanum en þegar hún var yngri æfði hún lengi vel samkvæmisdansa .
