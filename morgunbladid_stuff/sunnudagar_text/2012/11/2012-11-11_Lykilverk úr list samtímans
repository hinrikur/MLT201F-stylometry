Astrup Fearnley-safnið í Ósló er eitt helsta nútímalistasafn Norður-Evrópu og skarar fram úr á Norðurlöndum .
29. október var safnið opnað í nýjum salarkynnum á Þjófshólma þar sem það liggur að hafi og setur sterkan svip á höfuðstað Noregs .
Húsið er eftir arkitektinn Renzo Piano , sem teiknaði Pompidou-safnið í París , og á sýningunni , sem nú stendur þar yfir , er að finna lykilverk eftir marga af helstu listamönnum samtímans , öll úr eign safnsins .
" Við förum úr mjög hæverskum sýningarsölum í stóru skrifstofuhúsnæði og inn í sjálfstæða byggingu , sem einn helsti arkitekt samtímans hannaði , " segir Gunnar Kvaran , forstöðumaður Astrup Fearnley-safnsins .
Nýja safnið er fjórum sinnum stærra en það gamla .
" Þessa dagana sýnum við eingöngu úr safneigninni , um 15% þess , sem stofnunin á , en í upphafi næsta árs verður önnur byggingin notuð undir sýningar úr safneigninni og hin fyrir sérstakar sýningar .
" Hluti af norska efnahagsundrinu Astrup Fearnley-safnið hefur að geyma slíkt úrval verka eftir nafntogaða listamenn að fremur mætti ætla að slíkt safn væri að finna í Berlín , París eða London heldur en í höfuðborg lands í útjaðri Evrópu .
" Ég vil ekki hljóma hrokafullur , en við í Ósló höfum tekið forustu á Norðurlöndum hvað snertir söfnun á alþjóðlegri samtímalist , " segir Gunnar .
" Það er engin spurning .
Í Louisiana-safninu í Danmörku er safneignin orðin gömul og þeir hafa ekki mikið fé til að kaupa ný verk .
Moderna-safnið í Stokkhólmi er í enn verri stöðu .
En þetta safn er hluti af gríðarlegu efnahagsundri í Noregi .
Á undanförnum 10 til 15 árum hafa Norðmenn áttað sig á að þeir geta eytt peningunum .
Ósló gengur nú í gegnum hamskipti .
Norðmenn eru að reisa nýtt ríkislistasafn upp á 60.000 fermetra , nýtt landsbókasafn er að rísa og miðborgin á eftir að taka stakkaskiptum .
Slík þensla finnst ekki í nokkurri annarri borg í Evrópu .
Einu borgirnar , sem minna á þetta , eru Abu Dhabi í Sameinuðu arabísku furstadæmunum og Dúbaí í Dúbaí .
" Astrup Fearnley-safnið var opnað 1993 í Drottningargötu í Ósló og var þá teiknað inn í stóra byggingu , sem Hans Rasmus Astrup hafði fjármagnað og reist í upphafi tíunda áratugarins .
" Þar var gert ráð fyrir nútímalistasafni og allt sérstaklega hannað fyrir það , " sagði Gunnar .
" Þetta var flott lítið safn á 1.200 fermetrum .
Hans Rasmus átti hugmyndina að þessu safni , stofnaði það og ánafnaði því myndir sínar .
Hann fæddist 1938 og er því 74 ára og hafði verið að safna myndum frá sjöunda áratugnum .
Fjölskylda hans hefur safnað listaverkum í eina og hálfa öld .
Langafi hans var skipakóngur og átti besta og fínasta impressjónistasafn í Norður-Evrópu .
Í kreppunni 1930 varð hann hins vegar að selja stóran hluta safnsins .
Í þessu safni var til dæmis höfuðverk Pauls Gauguins , " Hvaðan erum við , hver erum við og hvert förum við ? " , það hékk í borðstofu hans en er nú í Boston .
" Áhersla á bandaríska samtímalist Gunnar , sem stýrði Kjarvalsstöðum í tólf ár og þar áður Ásmundarsafni , var forstöðumaður listasafnsins í Björgvin þegar Hans Rasmus leitaði til hans .
Þar hafði hann verið í fjögur ár og unnið að uppbyggingu við góðan orðstír .
" Þegar framkvæmdum við nýja viðbyggingu við safnið í Björgvin var að ljúka kemur Hans Rasmus til mín og spyr hvort ég vilji koma og vinna með honum í safninu í Ósló , vera forstöðumaður þess og ráðgjafi hans í innkaupum á listaverkum , " segir Gunnar .
" Ég tók þessu boði , byrjaði að vinna hjá honum 2001 og hef nú verið þarna í 11 ár .
Ég setti fram áætlun um sýningar og saman gerðum við áætlun um innkaup á alþjóðlegri nútímalist eftir hans hugmyndum með megináherslu á bandaríska samtímalist .
Ákveðið var að fara þá leið vegna þess að ekkert annað safn í Skandinavíu kaupir inn og leggur slíka áherslu á bandaríska samtímalist .
" Stefna safnsins og áhersla í innkaupum er óbreytt .
" Einkenni safneignarinnar er að þar er ekki reynt að fá listsögulegt yfirlit eða yfirlit yfir listhreyfingar með einu verki eftir hvern , " segir Gunnar .
" Okkar markmið er að finna þá listamenn , sem við teljum að hafi umbreytt listasögunni og skapað nýjar víddir innan hennar , listamenn eins og Matthew Barney , Paul Chan , Jeff Koons og Cindy Sherman , og fara á dýptina .
Við eigum 65 verk eftir Barney og 25 eftir Koons .
Við fáum góða innsýn í einstaka listamenn , en förum allt aðra leið en opinber söfn , sem alltaf verða að halda sig við söguna og eiga eintak eftir hvern og einn .
Við hins vegar kaupum einfaldlega ekki verk ef við fáum ekki þau bestu .
" Undanfarið hefur Gunnar unnið að sýningum þar sem áhersla er lögð á tiltekin svæði .
" Við ákváðum að setja upp sýningar á bandarískri , kínverskri , indverskri , brasilískri og evrópskri samtímalist , " sagði hann .
" Við erum búin með Bandaríkin , Kína og Indland .
Við undirbúum þessar sýningar með því að ferðast í tvö ár um viðkomandi svæði og kortleggja það .
Svo gerum við sýningu og ef við erum ánægð með hana kaupum við hana .
Bandaríska sýningin fór til tólf landa og sú kínverska á átta söfn í heiminum .
" Gunnar segir að áfram sé þó lögð áhersla á bandaríska samtímalist .
" Við fylgjum eftir þessum stóru listamönnum , sem við keyptum hlutfallslega ódýr verk eftir í byrjun , þótt verkin séu nú orðin dýrari og erfiðara að kaupa þau .
En ef eitthvað nýtt kemur til erum við líka tilbúin að kaupa og það á við um stóru brasilísku samtímalistarsýninguna , sem undanfarið ár hefur verið í undirbúningi .
" 