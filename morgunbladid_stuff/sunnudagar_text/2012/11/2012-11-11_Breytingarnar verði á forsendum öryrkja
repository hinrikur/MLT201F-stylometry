Öryrkjabandalag Íslands vill að stjórnvöld endurskoði alla hugmyndafræði og vinnubrögð við breytingar á lögum um almannatryggingar .
Virða eigi rétt allra til mannsæmandi lífeyris og hverfa frá þeim innbyggðu fátæktargildrum sem eru í núverandi kerfi , eins og komist er að orði í ályktun aðalfundar ÖBÍ .
Unnið hefur verið að endurskoðun laga um almannatryggingar um nokkurt skeið .
Telur ÖBÍ nauðsynlegt að hún sé gerð á forsendum öryrkja til betra lífs en ekki á forsendum tryggingakerfisins .
Breyta þurfi starfsháttum velferðarráðuneytisins við endurskoðun almannatryggingalaga .
Skýrt þurfi að vera hverjir séu vankantar sem og kostir kerfisins .
Þegar það liggi ljóst fyrir sé hægt að ræða hve miklu skuli varið til bóta á kerfinu eftir mismunandi útfærslum .
Peningum verði varið til að bæta kerfið í mismunandi útfærslum .
Dragi ekki úr sjálfsbjargarviðleitni " Brýnast er að draga úr tekjutengingum , hækka frítekjumörk og tekjuviðmið til að koma í veg fyrir að fólk festist í viðjum fátæktar .
Miklar tekjutengingar draga úr sjálfsbjargarviðleitni fólks til að lifa sjálfstæðu lífi , stunda vinnu , eiga varasjóð og stofna fjölskyldu , " segir í áðurnefndri ályktun .
Afnema þurfi til dæmis svonefnda lágmarksframfærslutryggingu og sameina grunnlífeyri sem hefur lækkað að raungildi undanfarin ár .
Mikilvægt sé sömuleiðis við endurskoðun laganna að stuðningur til lífeyrisþega vegna kostnaðar við heilbrigðisþjónustu , lyf og hjálpartæki verði aðgreindur og aðskilinn framfærslu .
Þá krefst ÖBÍ þess að stjórnvöld skili öryrkjum sem fyrst því sem þeim ber og að örorkubætur hækki frá og með næstu mánaðamótum að lágmarki til samræmis við lög um almanna-tryggingar enda eiga stjórnvöld að forgangsraða í þágu þeirra sem þurfa að treysta á velferðarkerfið .
sbs@mbl.is 