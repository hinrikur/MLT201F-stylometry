Þegar næðir inn um hverja glufu er gott að halla sér aftur með góða bók .
Eins og bókalisti vikunnar á bókaopnu blaðsins sýnir glöggt er fjölbreytnin mikil sem endranær .
Bækur um jafn ólík efni og hárgreiðslur , drauga , knattspyrnu , líf án maka og limrur verma efstu sætin .
Ef listinn yfir allar bækur er skoðaður sést að þar færist mömmuklám E.L .
James neðar eftir því sem jólabókunum fjölgar í hillum verslana og titlar úr ólíkum áttum raða sér í efri sætin .
Limrubók Péturs Blöndal vermir 6. sæti listans og er í öðru sæti á eftir Húsi Stefáns Mána á lista yfir innbundin skáldverk , ljóðabækur og hljóðbækur .
Bókin Hárið eftir Theodóru Mjöll Skúladóttur með myndum eftir Sögu Sigurðardóttur vermir toppsætið á listanum yfir allar bækur að þessu sinni , en í blaði dagsins fáum við leiðbeiningar um hárgreiðslu upp úr bókinni .
Þótt við getum sannarlega yljað okkur við góðar bækur úr ýmsum áttum þá er vert að hafa í huga að maður er manns gaman .
Bækur og blöð eru góð til síns brúks en koma ekki í staðinn fyrir nærveru , samtöl og vináttu .
Þegar veðurguðirnir sýna mátt sinn er tækifæri til að þjappa sér saman og ef til vill leyfa kertaljósi að njóta sín .
Ljósið getum við notað til að minna okkur á að það hafa ekki allir komist heilir frá duttlungum íslenskrar veðráttu .
Í gegnum tíðina hafa sem betur fer ófáir notið liðsinnis björgunarsveita og slysavarnafélaga víða um land við að komast niður af fjöllum og losna úr óbyggðum .
Með því að festa kaup á lítilli lyklakippu – Neyðarkalli – styrkjum við sjálfboðið starf fólks sem hættir sér út í hvaða veðri sem er allan ársins hring .
Þeim peningum er vel varið .
