Framundan er gleðitími .
Aðventunni fylgja mörg tilefni til að gleðjast og þá skiptir mestu máli að láta sér líða svolítið vel og hafa gaman .
Ekki skemmir stemninguna að eiga eitthvað fallegt til að fara í og njóta þess að klæða sig upp .
Ef þú ert orðin hundleið á öllu sem þú átt skaltu taka eitt kvöld frá og fara kerfisbundið gegnum allan fataskápinn .
Hvernig væri að taka til í fataskápnum og prófa að raða saman fötum sem þér hefur aldrei dottið í hug að raða saman áður ? Ekki er verra að hlusta á notalega tónlist meðan á þessari athöfn stendur og jafnvel bjóða góðri vinkonu í heimsókn sem getur fært þér smá aðventuinnblástur í allri ringulreiðinni .
Yfirleitt er talað um að hver kona þurfi að eiga einn svartan kjól .
Litli svarti kjóllinn kemur að góðum notum í öllu aðventustuðinu því hann má klæða upp og niður eftir stemningu hverju sinni .
Ef þú átt þröngan og vel sniðinn jakka er tilvalið að fara í hann yfir og setja jafnvel belti í mittið til að skreyta jakkann .
Á dögunum rakst ég á glimmerbelti í Vila sem kostaði rétt rúmlega 1.000 kr. , en beltið var með nákvæmlega sömu áferð og Miu Miu notaði í skólínu sína haustið 2011 .
Ég græt það ennþá að hafa ekki eignast par úr þessari línu , en það þýðir víst ekki að væla yfir því hér ...
Ef þú ert ekki búin að finna hinn fullkomna svarta þrönga jakka mæli ég með því að þú látir eftir þér að kaupa einn slíkan .
Svona jakki passar vel við toppa og þröngar buxur , yfir kjóla og við víðari herralegri buxur eins og eru svo móðins núna .
Með því að setja belti í mittið lengirðu fótleggina og verður svolítið Michelle Obama-leg .
Hver vill ekki vera eins og " first " ? Nú og svo eru það jólahlaðborðin sem eru ennþá í tísku .
Þegar þú klæðir þig upp fyrir jólahlaðborðið skaltu ekki spá í það hvort þú hafir mætt áður í sama kjól .
Meginreglan er sú að ef kjóllinn fer þér vel áttu að nota hann aftur og aftur .
Ef sú hugsun læðist að þér að það taki einhver eftir því að þú sért í sama kjólnum og þú klæddist við sama tilefni í fyrra skaltu sleppa henni strax .
Hver og einn er yfirleitt að hugsa um sjálfan sig , ekki aðra .
Farðu í sama kjólnum og vertu í öðrum skóm við , með aðra skartgripi og settu nýjan lit á neglurnar og dökkan varalit .
Ef þú ert ánægð með þig geislarðu af þokka og þá spáir enginn í það hvort kjóllinn er eldgamall eða nýr .
Svo er ágætt að muna að drekka vín í hófi og haga sér vel .
Það er ekkert eins vandræðalegt og að vera " fulla gellan á jólahlabbanum " í vinnunni .
martamaria@mbl.is 