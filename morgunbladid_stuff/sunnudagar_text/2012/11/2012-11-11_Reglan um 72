Oft er erfitt að sjá fyrir sér hvernig vextir og vaxtavextir vinna í raun .
Nútíma þjóðsaga greinir frá því að Albert Einstein hafi sagt að vaxtavextir væru " áttunda undur veraldar , sá sem skilur hvernig þeir verka ávinnur sér þá , sá sem ekki skilur það , borgar þá " .
Hvort sem Einstein sagði þetta eða ekki þá er undramáttur vaxtavaxta mikill .
Reglan um 72 er mikilvæg en ofureinföld þumalputtaregla til þess að reikna út hvernig peningar vinna .
Tökum dæmi um 100.000 króna höfuðstól sem ber 5% ársvexti .
Eftir eitt ár er upphæðin orðin 105.000 krónur , 5.000 krónurnar sem bættust við eru vextirnir af 100.000 krónunum .
Árið eftir færðu hins vegar 5.250 krónur í vexti , því nú reiknast vextirnir af 105.000 krónum og svo koll af kolli .
Upphæð sem ber 5% vexti er rúm 14 ár að tvöfaldast , eftir rúm 14 ár er upphæðin því orðin 200.000 .
Ef vextirnir eru 10% verður upphæðin orðin 200.000 eftir rúm 7 ár .
Reglan : Til að reikna árafjöldann sem tekur upphæð að tvöfaldast skaltu deila 72 með vaxtaprósentunni : 72/vextir = árafjöldi til tvöföldunar Dæmi : Yfirdráttarlán bera um 12% vexti : 72/12 = 6 .
Upphæð yfirdráttarláns tvöfaldast á 6 árum sé hún ekki greidd niður .
Líttu nú á hvað gerist í hvert sinn sem upphæð tvöfaldast : 1 kr. ...
2 kr. ...
4 kr. ...
8 kr. ...
16 kr. ...
32 kr. ...
64 kr. ...
128 kr. ...
256 kr. Þess vegna er svo mikilvægt að peningar sem þú átt tvöfaldist sem oftast og peningar sem þú skuldar geri það sem sjaldnast .
En hversu oft mun upphæð tvöfaldast á tilteknum tíma ? Til að komast að því skaltu deila árafjöldanum með útkomunni í dæminu hér að ofan .
Dæmi : Hversu oft tvöfaldast yfirdráttarlán á 20 ára tímabili ? 20/6 = 3,3 .
Yfirdráttarlán tvöfaldast rúmlega þrisvar sinnum á 20 ára tímabili sé það ekki greitt niður .
250.000 króna yfirdráttarlán verður rúmar 2.000.000 króna .
Núna hefurðu lært undirstöðuatriði reglunnar um 72 .
Nýttu þér hana til að láta sparnað eða fjárfestingu tvöfaldast aðeins oftar yfir langan tíma og til dæmis gæti eftirlaunasjóðurinn orðið margfalt stærri .
Hugsaðu líka um hversu hratt skuldir sem bera háa vexti vaxa .
Það getur skipt sköpum við lántökur og fjárfestingu að gera sér grein fyrir tvöföldunartíma fjár .
Breki Karlsson 