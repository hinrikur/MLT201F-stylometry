Svo undarlegt sem það nú er þá höldum við Íslendingar flestir að sólarstrendur eigi ekki sögu , nema sólarsögu .
Þetta er vitaskuld alrangt .
Albir er strönd sem tilheyrir Alicante á Spáni .
Það var upphaflega nefnt L ' Alfas de Polop vegna tengsla sinna við Baróninn af Polop en samkvæmt samkomulagi við hann átti hann að verja strendurnar fyrir sjóræningjum .
Unnur H. Jóhannsdóttir uhj@simnet.is Upphaflega hét ströndin Alfas , sem þýðir að sá í land , og var gefið bænum af Márum sem ræktuðu þar ávexti , ólífur , vín , möndlur og fleira og loks árið 1836 , eftir nokkra baráttu , hlaut það sjálfstæði frá Baróninum .
Í meira en 200 ár voru námuvinnsla og landbúnaður aðalatvinnugreinarnar í bænum , þar til íbúarnir tóku skyndilega upp á því að flytjast búferlum til Suður-Ameríku .
Um 1970 varð hins vegar ferðamannasprengja í nágrannabænum Benidorm , sem enn er við lýði .
Það hafði áhrif á Alfas eða Albir , sem nú fær í heimsókn fjölda ferðamanna frá Evrópu , sem sumir hafa kunnað svo vel við bæinn að þeir hafa sest þar að .
Albir er rólegur bær og aðalaðdráttarafl hans er ströndin sem er 590 km löng og hefur fengið verðlaun hvað eftir annað fyrir gæði .
Hún er steinaströnd og útsýnið frábært .
Það er stutt á milli staða í Albir og miðbær og strönd eru ávallt í göngufæri .
Næturlífið á sína spretti og það er þónokkuð af börum og veitingastöðum þar sem boðið er upp á lifandi tónlist .
Kosturinn við að fara á þessum árstíma er að hitinn er þokkalegur sem og að fjöldi ferðamanna er ekki jafnmikill og á aðalferðamannatímanum .
Margt af því sem hægt er að gera sér til afþreyingar í Albir og nágrenni tengist einmitt Benidorm og nágrenni en á milli þessara staða er stutt – álíka langt og á milli sumra hverfa í Reykjavík eða um 10 km og kostar um 10-12 evrur eða um 1.650-2.000 kr. í leigubíl .
Ég brá mér einnig þangað og dvaldi í nokkra daga .
Á ströndinni rennur ljósbrúnn sandurinn í gegnum fingur manns eins og marmari sem barinn hefur verið í eindir og það er yndislegt að búa til engil í sandinum og skella sér svo í sjóinn og láta síðan sólina baka sig í smástund .
Endurtaka síðan leikinn og finna barnið í sjálfum sér .
Glugga síðan í velktan Voltaire og leyfa svo barninu að toga í sig , kyssa himin og saltan sjó , kyssa bara Voltaire – því hann er svo fullkominn – rétt eins og þessi litla strönd var á Benidorm .
Gamli miðbærinn á Benidorm er yndislegur og þar er gaman að ganga .
Þar er fullt af fjölbreyttum verslunum , flestum spænskum , og við ströndina er fjöldi góðra bara , veitinga- og kaffihúsa .
Kvöld- og næturlífið var fjörugt og það var ekki amalegt að sitja á bar eins og Heartbreak við ströndina með lifandi tónlist , kokteilinn Amerísku konuna í annarri hendi og bókina " 23 atriði um kapítalisma sem ekki er sagt frá " .
Þá er ekkert leiðinlegt þegar franskur og hollenskur karlpeningur vippar sér að manni og býður upp í dans en frúin með x-inu kom sér fimlega undan því og benti á aldurinn og kapítalismann en þakkaði þó gott boð .
En yngri kynslóðir nutu þess hins vegar að dansa af lífi og sál , sem og fleiri eldri og þróttmeiri .
Yndislegur saltfiskur ! Matarmenning á sólarströndum Spánar er með ágætum en flestir eru staðirnir keimlíkir og bjóða upp á svipaða rétti á miðlungsverði .
Þó eru innan um staðir sem leggja meiri metnað í matseldina og bjóða upp á forvitnilega rétti en eru þá í dýrari kantinum .
Það getur verið vel þess virði að heimsækja slíkan stað einu sinni .
Ég segi hér frá þremur stöðum sem mér þóttu góðir .
• Hinn gamli og góði rækjukokteill ásamt nautasteik varð fyrir valinu á Venez Reztaurante , Avda .
Oscar Esplá , no 12 – Local 7 , og fór hvort tveggja vel í maga .
Mér finnst alltaf dálítið skemmtilegt að komast öðru hvoru í kynni við rækjukokteilinn og nautasteikin stendur alltaf fyrir sínu .
Reikningurinn hljóðaði upp á 4.770 kr. ásamt tveimur gosglösum en þess ber að geta að gos á Spáni kostar yfirleitt það sama og bjór .
• Í Altea stóðst ég ekki freistinguna og fór inn í konditoríið Desabors , Carrer Sant Miquel , 4 , sem svo sannarlega bar nafn með rentu .
Hillurnar hreinlega svignuðu undan svo súkkulaði- og ávaxtaprýddum smákökunum að ég fékk valkvíða með það sama , vildi helst borða þær allar , enda kostaði hver þeirra ekki nema rúmar 400 íslenskar krónur , sem mér fannst aflandskrónur á priki miðað við dýrðina .
En ég fékk mér bara eina og naut hennar út í ystu æsar .
• Restaurante Sídería Aurrerra , Sto .
Domingo á Benidorm var í dýrari kantinum en þar fékk ég mér ætiþistla sem fylltir voru með rækjum og með fylgdi frábær , sérkennilegur en afar góður réttur .
Þá fékk ég mér saltfisk í aðalrétt , sem var dýrlegur alveg þangað til ég komst að því að hann var frá Nýja-Sjálandi , þá varð hann bara yndislegur .
Fyrir þetta greiddi ég ásamt tveimur gosglösum um 6.800 íslenskar krónur .
Fjölbreytt skemmtun Þá er hægt að fara í Aqualandia , sem er risastór vatnagarður með öllu tilheyrandi , rússibönum og lóni þar sem er svæði fyrir börn .
Go kart er nálægt Carrefour .
Að sjálfsögðu eru á svæðinu grænar grundir þar sem spila má golf .
Skemmtilegir markaðir eru í Costa Blanca .
Mundomar er heillandi ævintýraland með fallegu sjávarlífi og framandi fuglalífi .
Versla , versla og versla Það eru ef til vill ekki margar stórverslanir nálægt Albir en þær eru góðar .
La Marina er verslunarmiðstöð sem er á milli Benidorm og Finestrat .
Þar eru margar góðar búðir og merki eins og Berskha , H & M , C & A , Mango og Zara .
Verðlag er hagstætt fyrir Íslendinga og sem dæmi um það má taka buxur sem kosta 12.000 kr. í Zöru á Íslandi , 8.000 kr. í sömu verslunarkeðju á Englandi en 6.600 kr. á Spáni .
Skimuðu eftir sjóræningjum Altea er yndislegur bær í nágrenni Albir , gott að heimsækja á kvöldin .
Í miðbænum eru ágætis verslunargötur en allir ættu að heimsækja listamannahverfið þar sem gamli bærinn stóð áður og gerði íbúum kleift að sjá sjóræningjana sem komu frá öðrum eyjum eða meginlandinu .
Það er notalegt að ganga um steinlagðar göturnar og skoða í listamannabúðirnir og fá sér eitthvað í gogginn á góðum veitingastöðum og í bakaríum .
Margir gestir á ári Vegurinn til Guadalest liggur bugðóttur utan í bröttum hlíðum fjalls svo bara aksturinn er eftirminnilegur .
En í þorpinu Guadalest eru forn mannvirki frá 8. öld byggð inn í kletti í um 900 m yfir sjávarmáli .
Þessar rústir eru til vitnis um stormasama sögu þess .
Þetta þorp er eitt sérstæðasta þorp Spánar , íbúar eru 200 en ferðamenn um 2 milljónir á ári .
Ekki alls staðar tekið við kreditkortum Ferðalangar til sólarstranda Spánar ættu að athuga að smærri verslanir og veitingastaðir taka oft ekki við kreditkortum og oft er lágmarksupphæð sem versla þarf fyrir á kreditkort 20 evrur eða um 3.300 kr. Það er einnig vert að taka fram að Spánverjar tala mjög litla ensku , svo stundum lenti ég í dálitlum vandræðum .
Það gæti verið sniðugt að taka með sér spænsk-íslenska orðabók en annars er ótrúlegt hvað það má alltaf bjarga sér með látbragði ! 