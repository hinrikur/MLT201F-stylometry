Tempelhof-garðurinn í Berlín er alveg einstakur staður .
Þarna var áður alþjóðaflugvöllur en honum var lokað árið 2008 .
Þegar ég kom fyrst til Berlínar árið 2006 lenti ég einmitt á þessum flugvelli .
Þá tók ég helst eftir glæsilegu byggingunum en í annarri heimsókn fyrr á þessu ári var annað uppi á teningunum .
Byggingarnar eru vissulega á sínum stað en í stað flugvélanna fara nú um flugbrautirnar annars konar farartæki .
Fólk notar sér víðáttuna til að þeysa um á hjólum , línuskautum og seglbrettum á hjólum , sem er sérstaklega áhrifamikil sjón .
Flugvellinum var lokað án þess að fyrir lægi hvað ætti að gera við svæðið og þess vegna eru flugbrautirnar allar ennþá til staðar .
Honum var lokað án þess að ákveðið gróðasjónarmið væri fyrir hendi með byggingu nýrra húsa heldur er svæðið til afnota fyrir fólkið í borginni , sem hefur tekið því með opnum örmum .
Garðurinn er vinsæll til margs konar útivistar og þjónar vel hverfunum í kring .
Til dæmis er stórt svæði lagt undir ræktun grænmetis , til hagsbóta og skemmtunar fyrir íbúa í nágrenninu .
Þarna er líka hægt að slappa af og leika sér .
Á staðnum eru bjórgarðar sem selja mat og drykk og líka er vinsælt að grilla á sérmerktum svæðum .
Eitt sérstaklega áhugavert svæði í garðinum er lagt undir listrænt mínígolf .
Brautirnar eru nokkrar og stendur þekktur listamaður á bak við hverja og eina .
Garðurinn heitir á þýsku " Tempelhofer Freiheit " og er aðeins um fimm kílómetra frá Brandenburgarhliðinu og er á stærð við Central Park í New York .
Þetta er sumsé mjög stór garður og ekki laust við að maður fyllist víðáttubrjálæði þegar þangað er komið .
Í uppbyggingu garðsins hefur fólkið fengið að ráða , mörg samfélagsleg verkefni eru í gangi þar .
Hann var formlega opnaður í maí 2010 en hafði verið notaður í ýmsum tilgangi fyrir almenning á undan því .
Ennfremur er mikil uppbygging áætluð á svæðinu til ársins 2017 en þá verður IGA-alþjóðlega garðasýningin haldin þarna .
Þemað verður " borg morgundagsins " og á sýningin að stuðla að alþjóðlegri umræðu um hvernig borg framtíðarinnar eigi að vera .
Vonandi eitthvað í líkingu við þetta .
