Liðið fær allt að því óskipta athygli landsmanna þegar mest liggur við og Aron verður því með þjóðina nánast á herðunum í starfinu sem framundan er .
Morgunblaðið settist niður með Aroni og ræddi við hann um þá ákvörðun að taka að sér að stýra " Strákunum okkar " eins og þeir eru kallaðir á tyllidögum .
Aron stendur á fertugu og er á meðal íslenskra íþróttaáhugamanna þekktastur fyrir að vera í Haukum , fyrst sem öflugur leikmaður og síðar einkar sigursæll þjálfari .
Aron er þó ekki innmúraður Hafnfirðingur eins og margur kann að halda , heldur kemur hann úr körfuboltabænum Stykkishólmi og á fjölda skyldmenna á Snæfellsnesi .
" Ég fæddist í Reykjavík en bjó þá í Stykkishólmi og gerði til ellefu ára aldurs .
Þá fluttist ég ásamt foreldrum mínum í Hafnarfjörðinn .
Ég á ennþá nokkra vini í Hólminum og einhverjir þar muna eftir mér .
Þar ólst ég upp í frjálsum , fótboltanum og körfuboltanum .
Fram að ellefu ára aldri man ég einu sinni eftir því að hafa spilað handbolta í leikfimi , " segir Aron og brosir að tilhugsuninni .
Myndin sem fólk kann að hafa dregið upp af honum tekur einnig á sig aðra mynd þegar í ljós kemur að Aron spilaði fótbolta með FH í yngri flokkum .
Aron gekk í Flensborgarskóla og kom einnig við í Fjölbraut í Garðabæ .
Að stúdentsprófinu loknu aflaði hann sér kennaramenntunar .
Hann tók eitt ár hér heima í Kennaraháskólanum en kláraði í fjarnámi frá Danmörku þegar hann lék þar með Skjern á Jótlandi .
Síðar tók hann hæsta alþjóðlega stigið sem hægt er að taka sem handboltaþjálfari : Master coach .
Giftist systur herbergisfélagans Eiginkona Arons , Hulda Bjarnadóttir frá Selfossi , er einnig kennari .
Þau eiga ýmislegt sameiginlegt því hún var einnig í handbolta og spilaði um tíma með Haukum .
" Við kynntumst fyrst á þjóðhátíð , " segir Aron og hlær .
" Síðar lágu leiðir þeirra saman í Haukum fyrir tæpum tuttugu árum .
Bræður Huldu , Gústaf og Sigurjón , voru kunnir handboltamenn á tíunda áratugnum og í byrjun þessarar aldar .
" Við byrjuðum saman þegar hún kom í Haukana árið 1995 .
Gústaf var góður vinur minn á þeim tíma .
Við spiluðum saman í Haukunum og vorum herbergisfélagar í landsliðinu .
Hann var mjög hissa þegar við bönkuðum upp á hjá honum á sínum tíma og tilkynntum honum um sambandið , " segir Aron og glottir .
Því má svo einnig bæta við að Sigurjón er í dag formaður handknattleiksdeildar Hauka þó hann hafi ekki spilað fyrir félagið á sínum ferli .
Aron heldur því fram fullum fetum að í boðum hjá tengdafjölskyldunni sé rætt um fleira en handbolta .
Góðar minningar frá Danmörku Aron og Hulda eiga þrjá stráka , þá Darra 13 ára , Jakob 10 ára og Frey 4 ára .
Þau hafa hreiðrað um sig í Hafnarfirði en Aron hefur ágætan samanburð af því að búa erlendis .
Þau voru í sjö ár í Danmörku og eitt ár í útjaðri Hannover í Þýskalandi .
" Á Íslandi er gott að hafa fjölskylduna nálægt sér .
Einnig er hugarfar Íslendinga mjög gott .
Hér eru hlutirnir oft á tíðum einfaldir og hægt að leysa málin fljótt .
Á margan hátt var einnig mjög gott að búa í Danmörku enda mjög fjölskylduvænt .
Við vorum lengst af í litlu bæjarfélagi , Skjern , og það er okkar annað heimili .
Þaðan eigum við margar hlýjar og góðar minningar og eigum þar marga góða vini .
Okkur líkaði lífið vel og Hulda kenndi þar .
Í Skjern var þægilegt að vera með fjölskyldu og hraðinn er einhvern veginn minni en hérna heima .
Í Þýskalandi vorum í eitt ár og það hentaði fjölskyldunni ekki nægilega vel .
Það var mun erfiðari pakki .
" Aron fór svolítið óvenjulega leið inn í meistaraflokksþjálfun því hann hóf þann feril erlendis .
Auk þess var hann einungis 32 ára og hafði skömmu áður nánast neyðst til þess að leggja skóna á hilluna vegna meiðsla .
Sjaldgæft er að svo ungum mönnum sé treyst fyrir sterkum atvinnumannaliðum eins og Skjern var í tilfelli Arons .
" Læknar sögðu mér að það væru 50% líkur á því að ég gæti spilað aftur en myndi ekki geta æft jafn mikið .
Þá stóð ég frammi fyrir þeim valkostum að eiga 50% möguleika á því að snúa aftur sem leikmaður eða taka að mér að þjálfa Skjern , eitt af toppliðunum í Danmörku , " útskýrði Aron og hann ætlaði sér að verða þjálfari .
Hann sagði það einnig hafa hjálpað til að tími hans sem leikmaður hjá Skjern var afar góður .
Hann var í miklum metum hjá félaginu og þar var Anders Dahl-Nielsen , fyrrverandi þjálfari KR , í stjórnunarstöðu .
" Ég byrjaði 18 ára að þjálfa yngri flokka og þann tíma sem ég spilaði hér heima þjálfaði ég bæði stráka og stelpur .
Ég var því kominn með fína reynslu af yngri flokkastarfi og starfi handboltaskóla .
Sem leikmaður hjá Skjern var ég á miðjunni bæði í vörn og sókn .
Danirnir voru ánægðir með mitt framlag og við áttum frábæran tíma .
Við urðum strax danskir meistarar árið 1999 sem nýliðar í efstu deild og bikarmeistarar árið eftir .
Þetta var svolítið öskubuskuævintýri .
Þegar ég meiddist þá var staðan orðin þannig í Skjern að Anders Dahl-Nielsen var orðinn íþróttastjóri og þjálfarastaðan losnaði .
Hann var mín stoð og stytta enda mjög reynslumikill .
Hann er sterkur persónuleiki og mikill vinur minn .
Þetta er vissulega óvenjulegt og ég er mjög þakklátur félaginu fyrir að gefa mér þetta tækifæri .
Ég gat hellt mér út í þjálfunina af fullum krafti og gat strax dýpkað mig í starfi , " sagði Aron sem stýrði Skjern í þrjú ár áður en hann kom heim og gerði Hauka að Íslandsmeisturum þrjú ár í röð .
Gaf frá sér landsliðsþjálfarastarfið Eftir velgengnina hjá Haukum bauðst Aroni að taka við landsliðsþjálfarastarfinu af Alfreð Gíslasyni þegar hann lét af störfum snemma árs 2008 .
Aron var fullur áhuga á starfinu , þá eins og nú , en varð að setja önnur mál í forgang og gefa starfið frá sér .
" Mig langaði mikið til að taka við liðinu á þeim tíma .
Ég einfaldlega gat það ekki af persónulegum ástæðum .
Það passaði ekki inn í lífið á þeim tíma og þurfti því miður að gefa það frá mér .
Ástæðan var ekki áhugaleysi heldur aðrar ástæður .
Við áttum til að mynda von á barni þá um sumarið , á sama tíma og Ólympíuleikarnir fóru fram í Peking .
Ég sé í baksýnisspeglinum að það var fínt fyrir mig að afla mér meiri reynslu og koma reyndari og sterkari til leiks núna , " sagði Aron og hann óttaðist ekkert sérstaklega að tækifærið til þess að stjórna landsliðinu myndi sigla fram hjá sér .
" Auðvitað gat það gerst en ég var náttúrlega mjög ungur þjálfari í byrjun árs 2008 og vonaðist að sjálfsögðu eftir því að til mín yrði leitað aftur .
" Hefur lítið velt athyglinni fyrir sér Með tilliti til þeirra miklu krafna sem gerðar eru til landsliðsins um árangur á stórmótum þá má ljóst vera að það er stór ákvörðun fyrir þjálfara að taka starfið að sér .
Aron segist einfaldlega líta þannig á að starf sem þetta sé hluti af þeirri velgengni sem hann sækist eftir í íþróttunum .
" Þegar ég fór að setja mér markmið sem þjálfari þá var eitt þeirra að verða landsliðsþjálfari .
Maður stefnir einfaldlega eins hátt og maður getur í boltanum .
Íslenska landsliðið hefur staðið sig vel undanfarin ár og þetta er ein stærsta staðan á landinu í þjálfun .
Í einhvern tíma hefur þetta verið vinsælasta lið landsins og á vissan hlut í þjóðarsálinni .
Það er auðvitað heiður að fá starfið og ég er stoltur af því að fá að stýra liðinu .
Ég reyni að gera þetta eins vel og ég get og ég er mjög vinnusamur .
Ég veit að starfinu fylgir mikil pressa og athygli .
Ég sé það sem hluta af íþróttunum og reyni að vinna með það .
Mestu skiptir að mínu mati að vera samkvæmur sjálfum sér , bæði hvernig maður vinnur og hvernig maður velur liðið , " bendir Aron á og hann miklar það ekki fyrir sér að verða landsfrægur en það er óhjákvæmilegur fylgifiskur landsliðsþjálfarastarfsins .
" Ég hef ekkert verið að velta því of mikið fyrir mér .
Íþróttin og metnaðurinn í kringum hana er það sem ég hef hugsað um .
Ég vildi taka þetta að mér og vil leggja allt mitt af mörkum í þetta verkefni .
Ég hef ekkert íhugað aðra þætti heldur hefur einbeitingin farið í handboltann sjálfan .
Hvort sem athyglin telst góð eða slæm þá er hún eitthvað sem fylgir þessu starfi og ég þarf því að læra að umgangast það .
Athyglin er vissulega mikil og nánast allir hafa skoðanir á liðinu því við eigum 300 þúsund landsliðsþjálfara .
Ég held að mikilvægast sé að halda sig við að vinna eftir eigin sannfæringu .
" Spilaði sjálfur með landsliðinu Aron er ekki blautur á bak við eyrun þegar kemur að landsliðinu því sjálfur spilaði hann 85 A-landsleiki .
Áður en ferillinn fékk skjótan endi var Aron með landsliðinu á þremur stórmótum .
Meðal annars á EM 2002 þar sem liðið lék um verðlaun og á HM 2001 og HM 2003 þar sem liðið tryggði sér þátttökurétt á Ólympíuleikunum í Aþenu 2004 .
" Það er klárlega kostur að hafa verið í landsliðinu í nokkur ár .
Maður veit hvernig það er að fara á stórmót og hvernig lífið er í kringum það .
Það er gríðarlega mikilvægt , " segir Aron sem er af sömu kynslóð og Ólafur Stefánsson .
Aron spilaði með honum í landsliðinu og yngri landsliðunum en getur ekki nýtt krafta hans nú þar sem Ólafur hefur ákveðið að láta gott heita eftir magnaðan feril .
Aron segist ekki hafa reiknað með því að Ólafur myndi gefa kost á sér eftir Ólympíuleikana í London og það kom honum því ekki á óvart að geta ekki teflt honum fram .
Þegar jafn mikill leiðtogi og Ólafur hverfur á braut , þarf þá ekki að fylla slíkt tómarúm með einhverjum hætti ? " Menn eru ólíkir .
Ég og Gummi ( Guðmundur Þ. Guðmundsson ) erum með svipaðan leikstíl en erum ólíkar persónur .
Sama á við um leikmenn .
Nú dettur Óli út en Gaui ( Guðjón Valur Sigurðsson ) er mikill leiðtogi og hefur verið lengi í liðinu .
Hann er mikill íþróttamaður og honum fylgir sigurhugsun .
Hann er vel að því kominn að vera fyrirliði liðsins en auk þess eru aðrir strákar í hópnum sem eru miklir karakterar .
Hópurinn er vel samstilltur og leikmenn eru tilbúnir að leggja mikið á sig .
Hópurinn er tilbúinn til að takast á við breytingar og það var góð upplifun fyrir mig að vinna með liðinu þessa fyrstu viku , " sagði landsliðsþjálfarinn Aron Kristjánsson í samtali við Morgunblaðið .
UNDIRBÚA ÞARF KYNSLÓÐASKIPTI AÐ MATI ARONS " Nú er nýtt upphaf á góðum grunni " Aron Kristjánsson gerði þriggja ára samning við HSÍ þegar hann var ráðinn landsliðsþjálfari í ágúst .
Hann mun þjálfa lið Hauka í N1-deildinni út þetta keppnistímabil en mun þá láta af störfum á Ásvöllum .
Samhliða landsliðsþjálfarastarfinu mun Aron einnig koma að uppbyggingarstarfi hjá HSÍ .
Hvað A-landsliðið varðar segir Aron að stefnt sé að hámarksárangri en um leið sé kominn tími til að undirbúa kynslóðaskipti sem verði innan fárra ára .
" Núna þurfum við einnig að horfa til þess að byggja upp til framtíðar .
Á síðustu árum höfum við náð fínum árangri og besta árangri í sögu landsliðsins með því að komast tvívegis á verðlaunapall .
Einnig hafa komið mót þar sem við höfum átt erfiðar uppdráttar .
Málið er hins vegar að bilið á milli þessara stráka sem eru í landsliðinu , og þeirra sem eru fyrir utan hópinn , hefur breikkað .
Þeir sem hafa spilað mest í landsliðinu eru frekar þröngur hópur leikmanna og við þurfum að toga hina aðeins upp .
Nokkrir lykilmanna landsliðsins eru að komast á aldur þó þeir séu ekki á útleið strax sem betur fer .
Sú staða getur hins vegar komið upp á næstu árum og þá þurfa aðrir að vera klárir .
Eitt af mínum stóru verkefnum verður að undirbúa næstu kynslóð þannig að við fáum sem blíðust umskipti yfir í næsta lið og okkur takist að halda okkur inni á stórmótum , " sagði Aron og hann óttast ekki að sitt hlutskipti verði að þjálfa landsliðið á tímabili þar sem það muni gefa eftir .
" Nei , ég held ekki .
Ég tel að stærstur hluti þessa liðs sem hefur verið saman lengi eigi eftir eitt eða tvö stórmót í viðbót .
Stærstur hluti þessa liðs heldur áfram og sumir þeirra verða væntanlega enn lengur í landsliðinu .
Fyrir utan liðið eru ungir strákar sem margir hverjir eru langt komnir miðað við aldur .
Þegar þeir fá aðeins meiri reynslu og fleiri verkefni þá munu þeir einnig verða góðir .
Við þurfum að fá þessi skipti þegar að þeim kemur og ég sé fram á að við getum áfram haldið úti góðu landsliði .
Þegar núverandi landsliðsmenn hætta þá er þetta ekki búið þó svo að það geti orðið einhver eðlilegur aðlögunartími .
Við erum bundin því eins og staðan er núna að þegar einn leikmaður dettur út þá er næsti maður óreyndur .
Það er bláköld staðreynd í dag .
Þess vegna reyni ég að taka stráka sem eru að spila í deildinni hér heima inn á landsliðsæfingar .
Með því að gefa þessum strákum smjörþefinn af landsliðinu þá aukum við breiddina .
Nú er nýtt upphaf á góðum grunni .
" 