Hann hafði séð ljósmynd af jökli .
Það gat þó á engan hátt búið hann undir þá upplifun að sjá slíkt náttúrufyrirbrigði berum augum .
Honum féllust hreinlega hendur .
" Þvílík dýrð , þetta var engu líkt .
Ég get eiginlega ekki komið tilfinningunni í orð .
Svínafellsjökull er stórbrotið listaverk í náttúrunni , fegurðin fölskvalaus , stærðin hrikaleg .
Í bakgrunni sprikluðu svo norðurljósin , ég þurfti að klípa mig til að ganga úr skugga um að mig væri örugglega ekki að dreyma .
" Þannig lýsir fjöllistamaðurinn Jack Hattingh fyrstu kynnum sínum af Svínafellsjökli en hann var hér staddur á dögunum til að leggja drög að mikilli ljósasýningu sem haldin verður á jöklinum í september á næsta ári .
Verkefnið er liður í alþjóðlegri vitundarvakningu , " Celebrating Glaciers " , sem íslensku félagasamtökin Vox Naturae hafa unnið að undanfarin ár í því augnamiði að vekja athygli á mikilvægi jökla og áhrifum hlýnandi loftslags .
Jack Hattingh mun hanna ljósasýninguna við tónverk sem Bergljót Arnalds , tónlistarstjóri Vox Naturae , er að semja .
Tóku viðbrögðin upp Páll Ásgeir Davíðsson , framkvæmdastjóri Vox Naturae , segir hópinn sem fór með Hattingh á jökulinn hafa verið undir þessi viðbrögð búinn .
" Það var kostulegt að fylgjast með Jack á því augnabliki og við stóðumst ekki mátið að taka það upp .
Þær myndir styðja frásögn hans hér að framan .
" Hattingh , sem er suðurafrískur en búsettur í Bandaríkjunum , er einn sá fremsti í sínu fagi og Páll Ásgeir og Bergljót segja það mikinn feng fyrir Vox Naturae að fá hann til liðs við sig .
" Þegar ég sá verkin hans gerði ég mér grein fyrir að hann væri mjög spennandi fyrir verkefnið , " segir Bergljót .
Hattingh hefur mörg járn í eldinum þ.á m. fyrir stærstu kvikmyndaver heims en Bergljót lét það ekki draga úr sér kjarkinn .
" Ég sendi honum tölvupóst og kynnti verkefnið fyrir honum , " segir hún .
" Og ég svaraði , " skýtur hann brosandi inn í .
" Mér leist strax vel á verkefnið og það sem gerði útslagið var jökullinn .
Mig blóðlangaði að vinna með jökul , í því eru miklir möguleikar fólgnir .
Ég er mjög spenntur fyrir þessu verkefni enda verður það mitt langstærsta til þessa .
Ég hef áður verið beðinn að lýsa upp fjöll en það hentar þessari tækni ekki .
" Hattingh er brautryðjandi í notkun þrívíddartækni við ljósasýningar og hafa verk hans vakið athygli víða um lönd .
" Þessi tækni er þeirrar gerðar að annaðhvort nær fólk henni strax eða alls ekki .
Það er ekkert þar á milli .
Við höfum aðallega verið að lýsa upp byggingar og tæknin er í grunninn þríþætt ; við getum haft hluti inni í byggingunni , á henni eða fyrir framan hana .
Allt vinnur þetta saman og úr verður mikið sjónarspil .
" Sem gott dæmi um áhrif sýninga af þessu tagi nefnir Hattingh lýsingu á ráðhúsinu í Sugar Land í Texas , fyrir áramótin 2009 .
Mikil , fjölbreytt og litrík sýning sem fengið hefur mikið áhorf á YouTube .
" Við fengum mjög góð viðbrögð við þeirri sýningu sem kom Sugar Land rækilega á kortið .
Það hefur verið mikil aukning í heimsóknum ferðamanna síðan sýningin var .
" Við bara keyrum ! Hatting flaug til Skaftafells , en þegar leggja átti á Svínafellsjökul brá honum í brún .
Hafði séð fyrir sér þyrlu eða sérbúinn jeppa en var óvænt settur upp í venjulegan fólksbíl .
" Við bara keyrum , " sagði Páll Ásgeir og Hattingh viðurkennir að hann hafi í fyrstu haldið að Páll væri að grínast .
Það gæti ekki verið svo auðvelt að komast að jöklinum .
Sú var þó raunin .
" Síðan vorum við allt í einu komin og ég sá ekki neitt .
Stór jökulgarður byrgði sýn .
Var eiginlega alveg hættur að botna nokkurn skapaðan hlut í þessu .
Páll sagði mér hins vegar að bíða rólegur , við þyrftum að ganga spölkorn uppá garðinn .
Og viti menn – þá blasti dýrðin við .
" Hattingh flaug líka yfir jökulinn og heillaðist ekki síður af honum frá því sjónarhorni .
" Og það er fleira , svo sem hraunið , fjöllin og allir þessir dásamlegu svörtu sandar .
Ísland er óvenjulegt land , mér leið á köflum eins og ég væri staddur á öðrum hnetti .
" Þetta var þriggja daga ferð á jökulinn og fór fyrsti dagurinn í að anda honum að sér , ef svo má að orði komast .
Síðan vann Hattingh alls konar forvinnu , tók ljósmyndir , kvikmyndir , gerði mælingar og fleira með aðstoð frá Íslenskum fjallaleiðsögumönnum sem eru samstarfsaðilar verkefnisins .
" Það var afar fært fólk með okkur í för og lagði mun meira af mörkum en hægt var að ætlast til .
" Jafnframt var haldinn fundur með heimamönnum úr sveitinni enda verkefnið unnið í samráði og samvinnu við sveitarfélagið og Vatnajökulsþjóðgarð .
Hattingh gisti á bóndabæ í sveitinni og ber lof á aðstæður , ekki síst lyktina .
" Þá er ég að tala um mykjuna , ég er sveitastrákur að upplagi og ann henni .
" Þarf djarfari liti " Nú fer ég heim til Houston til að melta það sem ég hef séð og upplifað hér á Íslandi .
Hugmyndirnar eru þegar byrjaðar að gerjast en það tekur tíma að útfæra þær .
Það er best að tjá sig sem minnst um sýninguna sjálfa á þessu stigi en ég get þó upplýst að ég mun ekki nota hvítt ljós , það yrði bara eins og vasaljós á hvítum grunninum .
Hér þurfum við djarfari liti .
" Tónverk Bergljótar er grundvöllur verksins og Hattingh hlakkar til að heyra það þegar það verður tilbúið .
" Ég er vanur að vinna út frá hljóði og fá þaðan innblástur .
Ég er af þeirri kynslóð í Suður-Afríku sem ólst upp við útvarp , sá ekki sjónvarp fyrr en ég var kominn yfir tvítugt , þannig að ég tengi marga stóra viðburði við hljóð fremur en sýn , svo sem fyrstu tunglgönguna 1969 .
" Þess má geta að Bergljót hefur á undanförnum árum tekið upp hljóð frá jöklinum sjálfum og verða þau , að hennar sögn , atkvæðamikil í tónverkinu .
Fátt jafnast á við undirleik Móður jarðar ! Bergljót Arnalds mun vinna náið með Hattingh í að þróa sýninguna en mikilvægt er að hennar sögn að sú sýn um skilaboð jökla sem félagasamtökin hafa þróað og vakið mikla athygli alþjóðlega komi glögglega fram í sýningunni .
Von er á Hattingh aftur um mitt næsta sumar til að leggja frekari drög að sýningunni , meðal annars þarf hann að gera líkan af jöklinum .
Eftir það fer hann aftur utan og snýr ekki aftur fyrr en fáeinum dögum fyrir sýninguna til að fínstilla hana .
Mikill umhverfisverndarsinni Hattingh styður markmið Vox Naturae heilshugar .
" Ég er með umhverfisvernd í blóðinu og ek um á umhverfisvænum bíl .
Þetta verkefni hefur burði til að vekja mikla athygli á jöklum og áhrifum hlýnandi loftslags á þá – að því gefnu að sýningin verði vel heppnuð .
" Hann brosir .
Í framhaldinu mun Hattingh vinna með Vox Naturae að hönnun sýningar þar sem íslenskum jöklum verður varpað á þekktar byggingar erlendis .
" Við viljum fara með þetta verkefni inn í borgirnar til að gera jöklana sýnilegri , " segir Páll Ásgeir .
" Þreifingar eru þegar hafnar , meðal annars í New York , þar sem okkur var mjög vel tekið .
Vonandi náum við að fara með þennan hluta verkefnisins sem víðast og það er enginn vafi á að sýningin á Svínafellsjökli næsta haust mun liðka fyrir því .
" Aðspurður kveðst Hattingh vel geta hugsað sér að vinna meira með jökla í framtíðinni .
" Blessaður vertu , hann kemur ekki til með að gera neitt annað næstu tíu árin , " grípur Sighvatur Lárusson , einn af stofnendum Vox Naturae , inn í .
