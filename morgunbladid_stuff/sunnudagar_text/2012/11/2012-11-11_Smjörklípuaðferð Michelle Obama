Þegar Michelle Obama og bóndinn fluttu í Hvíta húsið ákvað hún strax að fara sína eigin leið í klæðaburði .
Hún hefði auðveldlega getað farið örugga leið og klæðst virðulegum " óspennandi " fötum en hún ákvað að vera hún sjálf .
Hún hefði líka getað farið " skinku-leiðina " og dottið í óviðeigandi gellugír og hún hefði líka getað tekið litagleðina út í öfgar og orðið eins og löngu týnda systir Línu Langsokks .
Einhvern veginn náði hún þó að laða fram það besta , vera smart og klæðast litum án þess að það yrði vandræðalegt .
Hún ákvað að klæðast ekki bara fatnaði eftir hátískuhönnuði heldur blanda saman ódýrari merkjum við þau fínni og fá þannig lipra og fágaða heildarmynd .
Sem gamall stílisti sá ég strax að hún þekkir líkama sinn vel og veit hvað fer honum best .
Það er ekki hægt að segja að frú Obama sé þvengmjó .
Hún er bara venjuleg kona með venjuleg þykk læri og mjúkan rass ( sem er alls ekki neikvætt heldur sexí ) .
Vandamálið með þykk læri og mjúkan rass er að það er erfitt að fela það nema að klæðast kjólum allan ársins hring .
Nú rekur örugglega einhver upp stór augu því það hefur örugglega enginn tekið eftir þykku lærunum og mjúka rassinum .
Það er vegna þess að frú Obama klæðir þetta alltaf af sér með rétt sniðnum fötum .
Hún gerir líka annað , notar smjörklípuaðferðina , og beinir athyglinni að vel þjálfuðum og tónuðum handleggjum og mjóu mitti .
" First " er undantekningarlaust í ermalausum kjólum sem eru þröngir um mittið .
Til að ýkja mittislínuna notar hún gjarnan þunnt og lekkert belti .
Beltið dregur athyglina að mittinu og lengir fótleggina .
Í byrjun árs 2011 fékk " first " nýjan stílista , Meredith Koop , og bjuggust margir við algerri breytingu en svo varð ekki .
Fatastíllinn slípaðist enn meira til og í dag slást hönnuðir um að klæða forsetafrúna .
Frú Obama er svolítið eins og íslenskar konur í laginu eða perulaga .
Hvernig væri að hvíla víðu kjólana og leggings-buxurnar og fara að klæðast vel sniðnum kjólum í anda " first " og setja belti í mittið ? Er lífið ekki til þess að fá sem mest út úr því , alla daga ársins allan ársins hring ? martamaria@mbl.is 