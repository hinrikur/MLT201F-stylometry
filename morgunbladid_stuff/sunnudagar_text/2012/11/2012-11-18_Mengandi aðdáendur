Á dögunum söng Benedikt páfi XVI. tíðir í Sixtínsku kapellunni í Vatíkaninu , til að minnast þess að þá voru 500 ár liðin síðan forveri hans , Júlíus II. , gerði slíkt hið sama til að vígja stórfenglegar freskurnar sem þekja loft salarins .
Þær eru eitt af meistaraverkum ítalska endurreisnarlistamannsins Michelangelos , og að margra mati meðal glæstustu listaverka mannsandans .
Því er eiginlega við hæfi að þetta flennistóra málverk hverfist um það hvar Guð gefur fyrsta manninum lífsanda – fingur þeirra snertast .
Páfinn söng tíðir að morgni en skömmu eftir það opnuðust dyr salarins , eins og aðra daga , og gestir flykktust inn , þúsundum saman .
Sixtínska kapellan er eitthvert fjölsóttasta " herbergi " á jarðríki – 10 til 30.000 gestir fara í gegn daglega að líta dýrðina í lofti og á veggjum .
Fjöldinn er orðinn slíkur að hann ógnar listinni : vegna alls þessa andardráttar , ryks og svita segja sérfræðingar að verkin liggi undir skemmdum .
Fyrir utan að mannþröngin gerir erfitt fyrir að njóta verkanna sem skyldi .
Því íhugar Vatíkanið að setja gestum skorður .
Skær snilld eftir hreinsun Michelangelo Buonarroti hóf vinnu uppi undir loft þessarar kapellu páfa árið 1508 og var verkið vígt 1. nóvember 1512 .
Listamaðurinn var ekki spenntur fyrir verkefninu til að byrja með , enda áleit hann tvívíð málverk óæðri höggmyndum .
Páfinn taldi listamanninum hughvarf og hvatti hann til að upphefja málverkið með snilli sinni .
En þessi fjögur ár sem Michelangelo bograði á stillönsum efst í salnum tóku sinn toll og síðar var haft eftir listamanninum að eftir þessi ár og vinnuna við að mála yfir 400 persónur í yfirstærð , hafi álagið gengið það nærri honum , " að ég var aðeins 37 ára en vinir mínir þekktu ekki þennan gamla mann sem ég var orðinn " .
Loftmyndin sýnir níu senur úr sköpunarsögu Gamla testamentisins .
24 árum síðar kom Michelangelo aftur inn í kapelluna með áhöld sín og liti og hófst handa við aðra og ekki síður mikilfenglega fresku .
Það er Dómsdagur , sem hann var fimm ár að mála á allan vegginn yfir meginaltarinu .
Þá eru á hliðarveggjum kapellunnar raðir af eldri freskum , sem málaðar voru á níunda áratug fimmtándu aldar af öðrum endurreisnarmeisturum , þar á meðal Perugino , Botticelli og Ghirlandaio .
Og það er ekki eins og eina myndlistin sem eitthvað kveði að í Vatíkaninu sé í kapellunni .
Á sama tíma og Michelangelo bograði uppi undir lofti var Rafael kallaður til að skreyta íbúð páfans þar við hliðina , og salirnir fjórir sem kenndir eru við þann mikla málara eru einnig stórfengleg listaverk .
Árið 1994 lauk ítarlegri hreinsun á 2.500 fermetra stóru verki Michelangelos í lofti kapellunnar , sem tekið hafði fjórtán ár .
Myndheimurinn varð allur miklum mun bjartari og aðrir litir og skærari blöstu við en lifandi menn höfðu áður séð ; þótti sumum nóg að gert og að verki meistarans hefði verið breytt .
En flestir telja að þegar veruleiki dagsins í dag sé borinn saman við eldri ljósmyndir , sjáist að verkið sé glæsilegra nú en að minnsta kosti áratugum saman – sót ótölulegra kertaloga hafði hlaðist á það öld eftir öld .
" Drukkinn skríll " í salnum En nú þegar þessi snilldarverk hafa verið aðgengileg öllum listunnendum í nær tvo áratugi , og nánast hverjum ferðalangi sem leggur leið sína í Vatíkanið finnst hann þurfa að skoða herlegheitin , þá er átroðningurinn farinn að ógna snilldinni , ef það á að varðveita hana jafn vel fyrir komandi kynslóðir .
Reyndar munu stjórnendur Vatíkansins vera óvissir um hvað eigi að gera ; listin er kirkjunni gríðarlega öflug tekjulind .
Safnstjórinn segir að verið sé að hanna nýtt lofthreinsikerfi sem sett verði upp á næsta ári ; ef það dugir ekki verði tekið að takmarka fjölda gesta .
Þá hafa stjórnendur hikað við að takmarka tíma gesta í kapellunni , segja að þetta sé helgur reitur og þar eigi gestir að geta beðist fyrir – þó veit hver maður sem þar kemur að erfitt er að íhuga í þessum þrengslum .
Þá eru verðir sífellt að reka fólk áfram og kalla til þeirra sem stelast til að taka ljósmyndir .
Einn unnenda listaverkanna segir í blaðagrein í tilefni 500 ára afmælis freskanna að ástandið í kapellunni sé " ólýsanlegur hryllingur , hún sé full af ferðamönnum sem troðist áfram eins og " drukkinn skríll " og " íhugun sé með öllu ómöguleg í ringulreiðinni " .
Ekki verður á allt kosið og víst er að þetta eru ekki ákjósanlegar aðstæður – en engu að síður tekst okkur gestunum enn að líta dýrðina , yfir öxl næsta manns .
