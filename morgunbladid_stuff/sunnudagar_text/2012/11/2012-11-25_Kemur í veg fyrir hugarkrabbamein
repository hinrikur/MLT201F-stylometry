Ég lít ekki á þetta sem þroskasögu heldur frekar sem einn kanón .
Það má sjá á því að þegar ég tek fjörutíu ára gamalt lag og set á plötu með nýjum , þá sker það sig ekkert úr .
Þroskinn er enginn , en kannski hefur tæknileg færni aðeins færst fram á við , " segir Megas og glottir .
Við Magnús Þór sitjum á Borginni og blöðum í hini nýju og gríðarþykku bók með textum hans ; 730 síður auk ljósmynda frá löngum ferli og teikninga listamannsins .
Heiti verksins er Megas – Textar 1966-2011 .
Þetta eru því textar frá 45 árum , eins og þeir hafa hljómað á 40 plötum , og fjöldi óbirtra að auki .
Fyrir rúmlega tuttugu árum gaf Almenna bókafélagið út bók með textum Megasar en þessi er helmingi stærri .
" Upphaflega hugmyndin var uppdateruð Almenna bókafélags-bók og við bjuggumst engan veginn við því að hún yrði þessi hlunkur , " segir hann .
" Ég hafði frænda minn Steingrím Bjarnason með í ráðum og hann fór í möppur hjá mér og fann margt sem hafði verið alveg vanrækt í gömlu bókinni , en þar voru áttundi og níundi áratugurinn á dagskrá , það sem kom út á plötum og ekki mikið meira .
Ég hef ekki hent miklu og þegar frændi minn benti mér á að sumt stæði vel , þá reyndi ég að lifa mig inn í þessar períódur og féllst á að sumt væri per se bitastætt .
Þarna væru upplýsandi kveikjur að því sem síðar kom og tilraunir sem voru skáskot út frá þræðinum .
Þegar þessir textar höfðu ekki getað komið sér á plötur gleymdust þeir bara .
Elsti kaflinn hefur því aukist mikið , textar gerðir á tímabilinu fram að fyrstu plötunni 1972 .
" Megas var byrjaður að semja nokkru fyrr því á fyrstu plötunni , sem nefndist einfaldlega Megas og innihélt klassíkera á borð við " Um skáldið Jónas " , " Skutulinn " og " Spáðu í mig " er einnig " Gamli sorrí Gráni " sem hann samdi 1957 .
" Það kom mér á óvart hvað var í mörgum þessum gömlu textum þegar ég skoðaði þá aftur , " segir hann .
" Sumar ídeurnar sýndu mér að ég hef verið nægilega geggjaður en ég hefði líka alveg getað samið sumt af þessu í dag .
En sumt af þessu var í ótal handritum , betrumbætur eða ekki-betrumbætur en áframhald þó ...
Stundum glímdi ég lengi við einhverja texta sem mér þóttu aldrei ganga upp .
" Hann tekur sem dæmi textann " Það sem mestu skiptir " .
" Á sínum tíma var komið huggulegt lag við hann en mér fannst það bara ekki ganga upp þá og setti textann til hliðar .
Svo tók ég hann upp aftur löngu síðar og þurfti engu að breyta .
" Textinn var kominn við lag á plötunni Hugboð um vandræði sem kom út í fyrra .
Í ávarpi til lesandans í upphafi bókarinar tekur Megas fram að þetta sé " ekki ljóðabók heldur safn söngtexta " og að textar sem ekki hafa hlotið eldskírn í hljóðveri séu ögn hrárri en þeir sem slíks hafa notið .
" Já , þeir slípast þegar maður fer að æfa þá til innspilunar .
Þá má sumt betur fara og stundum þarf að kötta til að stytta lögin .
Í bókinni eru nokkrir foráttulangir textar sem aldrei hafa komið á plötur .
En , nota bene , svo eru textar sem hafa legið lengi og ekki þótt brúklegir upphaflega , en ég hnika ekki til orði loks þegar ég syng þá .
Svo er meira af bókmenntalegu efni í þessari bók .
Ég hef ort götustrákavísur um hluti sem fóru í taugarnar á mér og margt af því vildi ég ekki hafa með í gömlu bókinni , en svo flýgur tíminn og eitthvað hefur fennt yfir tilefnin en textarnir einhvern veginn renna .
" Textar Megasar verða einmitt oft til sem einhvers konar viðbrögð við áreiti .
" Það hefur verið mér leiðarljós að koma í veg fyrir hugarkrabbamein með því að setja böggið út í dægurlag , í syngjanlegu formi .
Menn sjá samt ekki endilega samhengið , þetta eru engin prótest eða bent á úrbætur .
Í endann á fyrsta kaflanum eru hruntextar í hrúgu , einn þeirra er um eymd og reisn í kreppunni miklu – heldur meira um eymdina en reisnina .
Svo eru þrjú Víetnamkvæði í bókinni en ég gerði ekkert með þau meðan Víetnamstríðið var í fullum gangi .
Eitt þeirra dró ég svo fram fyrir Hold er mold vegna þess að það passaði prýðilega við það sem var í gangi í Írak og Afganistan , ég þurfti bara að hrófla við einni línu og þá stemmdi það .
" Varðandi form textanna segir Megas stuðla og rím á alla kanta hjálpa til við að muna þá .
" Ég var leikinn í hálf- og kvartrími hér áður fyrr en það hefur aðeins þurft undan að láta fyrir heilrími .
Ég rímaði " pyngjunni " á móti " strandlengjunni " .
Endarím varð seinna eins og hver önnur Bítlamanía sem barst frá Bretlandseyjum .
" Varðandi notkun sína á ljóðstöfum , stuðlum og höfuðstöfum segir hann það spurningu um hvað hann setji upp í sig .
" Þeir sem fást við sælgætisgerð lifa við sinn eigin smekk , þeir þurfa ekki einhverja markaðssérfræðinga til að segja sér hvað sé best .
Ég er kröfuharður á að mér smakkist vel það sem ég set upp í mig .
Við hátíðleg tækifæri nota ég ákveðin trix en stundum velta hugmyndirnar þannig fram að maður saknar stuðla ekki stórlega , svo geta stundum verið tveir stuðlar í línu og nýir stuðlar í þeirri næstu , engir höfuðstafir ; ekki þessi " stuðlanna þrískipta grein " heldur hljóð sem ríma saman .
En rímhljóð og stuðlar búa oft til hluti sem eiga vel við .
Margar ídeur spretta fram vegna þess að það vantar rímorð , þá koma tengingar sem annars hefðu aldrei orðið til .
Rímið fer að yrkja .
" Þótt Megas sé kominn með þennan mjúka bókarmúrstein í fangið segist hann ekkert hættur .
" Það er alltaf eitthvað að bætast við , " segir hann .
" Þessi doðrantur endar annars á mildasta hugsanlega hátt , á Dyndilyndinu .
Með lofsöng um haflóuna og meira að segja marglyttan fær um sig sætan söng .
" 