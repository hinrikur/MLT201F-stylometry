Fatahönnuðurinn Guðmundur Jörundsson frumsýndi nýverið fyrstu herralínuna frá glænýju fatamerki , JÖR by Guðmundur Jörundsson .
Guðmundur er jafnframt þekktur sem yfirhönnuður hjá fatamerkinu Kormáki & Skildi .
Nýja merkið er í eigu Guðmundar og Gunnars Arnar Petersen .
Upphaflega höfðu þeir ætlað að vinna saman að því að koma Kormáks & Skjaldar-merkinu víðar og ætlaði Gunnar Örn að vinna að viðskiptahliðinni en Guðmundur að hönnuninni sem fyrr .
" Við vorum búnir að vera að ræða við Kormák og Skjöld í nokkurn tíma en þegar kom að því að gera samninga kom í ljós að við höfðum ekki alveg sömu hugmyndir um hver stefnan ætti að vera .
Þeir voru ekki alveg tilbúnir í þá stækkun sem við höfðum í huga .
Lausnin var sú að stofna nýtt merki sem gæti fylgt þeirri stefnu sem við vildum fara , " segir Guðmundur og bætir við að allir séu mjög sáttir við þessa lausn .
Kormákur & Skjöldur munu þá halda sig á hefðbundnari veiðilendum á meðan JÖR verður vettvangur til tilrauna og til þess að fara víðara .
" Stefnan er að breikka JÖR meira , " segir hönnuðurinn .
Hvaðan kemur innblásturinn fyrir þessa nýju línu ? " Hann kemur úr mörgum áttum .
Ég var til dæmis að skoða hefðbundinn klæðnað gyðinga og presta og fékk innblástur þaðan .
Svo var ég mikið að skoða kristalla og rósir , klisjur og hefðir , " segir hann en til dæmis eru jakkafötin hér til vinstri með kristallamynstri .
" Hugmyndin var sú að skoða allt það fallegasta sem til er í heiminum , " segir Guðmundur en heiti vor- og sumarlínu JÖR 2013 ber nafnið JEWLIA og vísar bæði til gyðinga og gimsteina .
Línan er nokkuð fjölbreytt , bæði er þarna að finna aðsniðin þrískipt jakkaföt , jakka , vesti og buxur og líka afslappaðari tvíhneppt jakkaföt .
" Ég hef alltaf verið mikið fyrir tvíhneppt , " segir hann .
Ennfremur eru mörg jakkaföt í línunni úr hör , sem eru léttari á sumrin og henta líka á Íslandi .
" Ég er til dæmis í hörfötum núna en er bara í föðurlandi undir .
" Fötin verða seld í Herrafataverzlun Kormáks og Skjaldar við Laugaveg og eru væntanleg í mars / apríl .
Stefnan er að koma JÖR sem víðast og eru Guðmundur og Gunnar að vinna sem stendur að því að fara út að kynna haustlínu JÖR 2013 í janúar , vonandi í Kaupmannahöfn .
" Þetta gerðist allt rosalega hratt , við erum að vinna í þessu á fullu núna .
" 