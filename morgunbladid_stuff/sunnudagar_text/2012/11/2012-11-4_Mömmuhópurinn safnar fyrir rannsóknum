Þegar synir Sifjar Hauksdóttur og Guðna Hjörvars Jónssonar greindust með vöðvarýrnunarsjúkdóminn Duchenne í ágúst sl. voru vinkonur Sifjar ekki lengi að ákveða að efna til söfnunar til styrktar rannsóknum á sjúkdómnum .
Mömmuhópurinn , sem hefur hist frá því börn hópmeðlima voru enn í móðurkviði , efnir til " Duchenne styrktardags " á sunnudag , 4. nóvember , í Fylkishöllinni .
Duchenne er alvarleg vöðvarýrnun sem leggst á drengi , en ellefu drengir eru greindir hér á landi .
" Gátum ekki setið heima " " Þegar seinni strákurinn var greindur hugsuðum við í hópnum að við gætum ekki setið heima og gert ekki neitt .
Í kjölfarið fórum við af stað með þennan styrktardag .
Þarna verða seldar veitingar , við verðum með happdrætti og uppboð á landsliðstreyju auk þess að selja stuttermaboli og armbönd .
Við fengum allt frítt þannig að það er ekkert sem þarf að taka til hliðar fyrir kostnaði í lok dags .
Allur ágóði rennur beint til Duchenne-félagsins sem styrkir rannsóknir á sjúkdómnum í Bandaríkjunum , " segir Tinna Borg Arnfinnsdóttir sem er ein úr mömmuhópnum .
Aðgangur er ókeypis og öllum opinn .
Húsið verður opnað kl. 12.40 og stendur skemmtidagskrá til kl. 17 .
Meðal þeirra sem fram koma eru Jón Jónsson , Einar Mikael töframaður og Sigga og María úr Söngvaborg .
Nánari upplýsingar um dagskrá og Duchenne er á viðburðasíðu söfnunardagsins á Facebook .
