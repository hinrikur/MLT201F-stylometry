Fáir geta sagt að þeir þekki stofnfrumurannsóknir , hvað þær eru og hversu langt læknavísindin eru komin í þessum efnum .
Elín Hirst vissi að eigin sögn ekkert um þær þegar vinur hennar kom að máli við hana og lagði til að hún ynni heimildarmynd um stofnfrumurannsóknir .
" Vinur minn til margra ára , Kjartan Gunnarsson lögfræðingur , fékk mergfrumuæxli sem er blóðmein .
Hann fór í gegnum mjög erfiða stofnfrumumeðferð .
Eftir að hann var búinn að ná sér kom hann að máli við mig og Sigurgeir Orra Sigurgeirsson og bað okkur um að gera heimildamynd um þetta flókna fyrirbæri sem stofnfrumur eru , " segir Elín .
Með þessu vildi Kjartan sýna þakklæti sitt í verki og gefur 150 eintök af henni til Landspítalans og Krabbameinsfélagsins fyrir þá sem þurfa að ganga í gegnum slíka meðferð .
Ásvaldur Kristjánsson sér um alla tæknilega útfærslu í myndinni .
Á vísindavef Háskóla Íslands segir að stofnfrumur séu ósérhæfðar , frumstæðar frumur sem geta bæði fjölgað sér og sérhæfst í sérstakar frumugerðir .
" Með orðum leikmannsins er stofnfruma sú tegund frumna í líkamanum sem getur breytt sér í hvaða frumu sem er innan líffærakerfisins .
Notast er við stofnfrumur úr fósturvísum .
Þá eru þær svo ómótaðar að þær geta tekið hlutverk allra frumna líkamans , hvort sem það er blóðfruma , taugafruma eða hjartafruma , " segir Elín Í heimildarmyndinni er Unni Tómasdóttur fylgt eftir en hún fékk stofnfrumumeðferð eftir að hún greindist með eitlakrabbamein snemma árs árið 2011 .
Tökum lauk nú fyrir skömmu .
" Við fylgjumst með hennar krabbameinsmeðferð og hún verður , vægt til orða tekið , ofboðslega veik .
Maður trúir því ekki að hægt sé að leggja slíkt á herðar eins líkama .
En eftir að henni lýkur er notast við stofnfrumurnar til að byggja líkamann upp aftur , " segir Elín .
Hún segir stofnfrumuvísindi í stöðugri framþróun .
" Í pípunum eru stórkostlegir hlutir þar sem notast er við stofnfrumur .
Tilraunir á dýrum hafa sýnt að stofnfrumurnar gagnast við lækningu á sködduðu hjarta og parkinsonsjúkdómnum .
Jafnvel eru vonir bundnar við að hægt verði að lækna mænuskaða , " segir Elín .
Í myndinni fjallar Elín m.a. um hina siðferðislegu hlið stofnfrumurannsókna .
Helst vekur notkun á fósturvísum deilur .
" Sumir eru hræddir um að farið verði að framleiða fósturvísa til að ná í stofnfrumur .
" segir hún .
Á tímabili hélt Elín að verkefnið væri henni ofviða enda málefnið afar flókið að hennar sögn .
" Eftir að ég var búin að spyrja vísindamennina alls kyns fáránlegra spurninga þá loksins skildi ég þetta til fullnustu .
" Elín reynir að taka allar hliðar málsins og bendir á að stofnfrumumeðferðir eigi sér einnig neikvæðar hliðar .
" Það er mikið um það að óprúttnir aðilar í Vestur-Evrópulöndum geri út á það að fá veikt fólk til sín í stofnfrumumeðferðir .
Fyrir það borga sjúklingarnir háar fjárhæðir en svo er þetta bara plat og þessir aðilar eru bara að sprauta einhverju efni inn í þetta veika fólk sem gagnast því ekki neitt , " segir Elín .
" Í þessari mynd er leitað svara við því hvað er satt og logið varðandi stofnfrumur og hversu langt við erum raunverulega komin .
Þótt framtíðin sé mjög björt þá erum við ekki komin eins langt og sumir vilja vera að láta , " segir Elín .
