Íslenskir hönnuðir hafa verið að vinna sífellt meira með íslenskan menningararf í hönnun sinni síðustu ár .
Það mikið að menningararfurinn og birtingamynd hans í íslenskri hönnun var gerður að umræðuefni á málþingi sem Hönnunarmiðstöð Íslands stóð fyrir á dögunum .
Veitti dagskráin innblástur að þessum myndaþætti .
Það hefur áreiðanlega sitt að segja um þessa þróun að í meira en áratug hafa útskrifast hönnuðir sem eru alfarið menntaðir hérlendis , með tilkomu Listaháskóla Íslands .
Það er að mörgu leyti nærtækt að leita í þjóðararfinn og virðist fylgja aukinni hnattvæðingu ; eftir því sem heimurinn opnast þá skapast ákveðin hætta við að sérkenni tapist og fólk leitar til fortíðar að því hvað einkenni okkur sem hóp .
Þetta var byrjað fyrir kreppu en eftir hana virðast ennþá fleiri hönnuðir fá innblástur úr þessari átt .
Útkoman er þó sérlega mismunandi eins og meðfylgjandi myndir gefa til kynna .
Til að taka eitt nákvæmara dæmi má nefna bentey-kollinn eftir Ragnheiði Ösp sem er með hönnunarfyrirtækið Umemi .
Í kollinum tekur hún fjöldaframleidda vöru úr ódýrum efnivið og gefur henni persónuleika og verðmæti með útsaumuðu viðbótinni .
" Ég leitaði í gamalt handverk í verðmætasköpuninni og fann þetta fallega krosssaumsmynstur sem er partur af gömlu og stærra mynstri , " segir Ragnheiður Ösp og útskýrir að með því að fræsa göt í setuna og sauma mynstrið í gegnum hana með lopa breytist áhrif og gildi fjöldaframleidda kollsins .
" Þar að auki verður setan mýkri og þægilegri , " segir hún en krosssaumur er íslensk hefð og ítrekar hún að blómið sé úr íslensku mynstri .
Aðrir hönnuðir sem hér eru nefndir vinna með menningararfinn í þessum dæmum sem hér eru tekin .
Þeir fá innblástur úr fortíðinni en gera hönnunina að sinni með nýjum útfærslum af gömlum hugmyndum , hlutum eða jafnvel dýrum .
