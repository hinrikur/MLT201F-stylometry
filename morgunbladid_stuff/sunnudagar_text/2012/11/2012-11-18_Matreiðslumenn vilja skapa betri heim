Gissur Guðmundsson matreiðslumeistari er forseti Alþjóðasamtaka matreiðslumeistara .
Hann var fyrst kjörinn árið 2008 og síðan endurkjörinn á þessu ári .
" Að mörgu leyti er ævintýralegt að vera fulltrúi 10 milljóna kokka í 93 löndum og ferðast til ólíkra menningarheima , en ég er á ferðalögum um 200 daga á ári , " segir Gissur .
" Á síðustu fjórum árum hef ég lært ótrúlega margt sem á eftir að nýtast mér vel til framtíðar .
Ég segi stundum að daginn sem maður hættir að læra sé kominn tími til að hætta .
" Lagði allt í kosningabaráttuna Áður en við víkjum að starfi samtakanna , segðu mér þá frá uppruna þínum .
" Ég er fæddur Súgfirðingur , alinn upp í pínulitlu þorpi þar sem hlýjast og best var að vera í eldhúsinu hjá mömmu .
Ég var átta ára þegar ég ákvað að verða kokkur og ég breytti aldrei þeim áformum mínum .
Þegar ég var sextán ára gamall í Reykjavík barðist ég fyrir því að komast á samning sem var erfitt á þeim tíma en mér tókst það .
Ég hef aldrei íhugað annan starfsvettvang .
Ég er í einstaklega skemmtilegu fagi sem er krefjandi og erfitt en um leið mjög gefandi .
" Var á sínum tíma erfitt fyrir þig sem matreiðslumann frá litlu landi að fara í framboð til forseta Alþjóðasamtaka matreiðslumeistara ? " Ég hafði setið í stjórninni frá 2004 og þekkti því starf samtakanna ansi vel og hafði brennandi áhuga á að beita mér enn frekar .
Á þessum tíma rak ég veitingastaðinn Tvo fiska .
Þegar ég tók ákvörðun árið 2007 um að bjóða mig fram til forseta samtakanna ákvað ég að leggja allt mitt í kosningabaráttuna og ná embættinu og seldi veitingastaðinn .
Starf forseta Alþjóðasamtakanna er ekki launað þannig að ég var að bjóða mig fram í 100 prósent sjálfboðastarf .
Ríkisstjórnin sýndi mér velvilja , sömuleiðis Matvæla-og veitingasamband Íslands og Ólafur Ragnar Grímsson , forseti , var ávallt tilbúinn að hvetja mig .
Hann sagði þá og segir enn að gríðarlega mikilvægt sé fyrir Ísland að hafa fólk í forystustörfum um allan heim .
Mótframboðið var frá Singapúr en ég var kosinn með tveimur þriðju atkvæða .
Þetta þótti merkilegt því í 85 ára sögu samtakanna var þetta í fyrsta sinn sem svo lítið land var kosið til forystustarfa og ég var yngsti forseti frá upphafi .
Reglur samtakanna eru þannig að forseti má taka með sér tvo menn , varaforseta og ritara .
Hilmar B. Jónsson er varaforseti og Helgi Einarsson ritari og við störfum saman sem ein liðsheild .
Í maí síðastliðnum var ég endurkosinn til næstu fjögurra ára eftir að mótframboð frá Suður-Afríku var dregið til baka þremur mánuðum fyrir kosningar þegar ljóst var að stuðningur við það var lítill .
Ég og samstarfsmenn mínir vorum síðan kosnir með öllum greiddum atkvæðum .
Eitt af kosningaloforðum mínum var að opna skrifstofu í París , matarborg heimsins , en samtökin höfðu ekki áður átt fasta skrifstofu .
Í janúar 2009 opnuðum við fyrstu skrifstofu okkar í sendiráði Íslands í París og síðastliðið sumar fluttum við í skrifstofu hjá Rungis-markaðnum í París sem er stærsti matvælamarkaður í heimi en forstöðumenn hans báðu okkur að koma til sín .
Starf samtakanna er umfangsmikið og ég legg áherslu á að hugsa um litlu löndin og að þau hafi jafn mikið vægi innan samtakanna og stærri löndin .
" Matreiðslumenn veita aðstoð Innan Alþjóðasamtaka matreiðslumeistara er merkilegur félagsskapur , Matreiðslumenn án landamæra .
Segðu mér frá því framtaki .
" Matreiðslumenn hafa ávallt verið tilbúnir að leggja fram aðstoð sína þegar neyð og hætta steðjar að .
Heppilegast er að þessi starfsemi fari fram í nafni sérstakra samtaka og við erum að taka fyrstu skrefin í þá átt .
Samtökin voru stofnuð í París 2010 .
Það má segja að það sé táknrænt að fjármálaráðuneytið í Frakklandi veitti aðstoð við stofnun samtakanna því fyrrverandi fjármálaráðherra Frakka var fyrir þrjátíu árum einn af stofnendum Lækna án landamæra .
Ef okkur tekst á þrjátíu árum að ná sama árangri og Læknar án landamæra hafa náð þá hefur okkur tekist ætlunarverkið .
Það er ekki hægt að búast við að starfið í byrjun sé dans á rósum en það að eitthvað smávegis sé gert hér og annað þar skiptir allt máli í heildarmyndinni .
" Hefur þú farið á svæði þar sem er matarskortur ? " Já , ég fór til Suður-Afríku ásamt 230 kokkum alls staðar að úr heiminum .
Við vorum í Soweto þar sem við elduðum fyrir börn .
Það starf snerist ekki bara um að gefa börnum mat , heldur einnig um þá upplifun manns að það eru ekki allir eins heppnir og maður sjálfur .
Það var stórmerkilegt að sjá hversu glöð og ánægð börnin í Soweto voru að sjá okkur .
Þau þekktu ekkert annað en umhverfi sitt og fólkið sem þar er og fannst ævintýralegt að sjá okkur þarna .
Þegar við fórum heim streymdu tárin niður kinnarnar á okkur .
Þegar maður kemur heim úr ferð eins og þessari þá hugsar maður allt öðruvísi en áður og ber meiri virðingu fyrir umhverfinu og lífinu .
" Ótrúlegur Ólafur Ragnar Þannig að samtökin vinna að því að gera heiminn aðeins betri ? " Já , svo sannarlega viljum við skapa betri heim .
Núna erum við að vinna að því hvernig eigi að fæða heiminn í framtíðinni .
Í maí síðastliðnum héldu Alþjóðasamtök matreiðslumanna þing í Suður-Kóreu þar sem félagsmenn voru hvattir til að íhuga þessi mál .
Í aðdraganda þingsins fór ég til Ólafs Ragnars Grímssonar og spurði hann hvort hann væri tilbúinn að gera þriggja mínútna myndband með hvatningu sem ég myndi sýna á þinginu .
Ég spurði Ólaf Ragnar hvort hann gæti hringt í Al Gore og beðið hann um að gera slíkt hið sama .
Ólafur Ragnar tók upp símann og viku seinna fékk ég myndband frá Al Gore .
Stuttu seinna fékk ég myndband frá Ólafi Ragnari þar sem hann hvetur matreiðslumenn að halda áfram á þessari braut .
Það er ekki verið að skipa matreiðslumönnum fyrir því það er misjafnt hvað hægt er að gera eftir menningarheimum en við viljum að þeir sem vinna með mat á hverjum einasta degi séu meðvitaðir um að það er fólk úti í heimi sem er svangt .
Þess vegna eigum við að bera virðingu fyrir hráefnum og henda minna .
Við sömdum yfirlýsingu og fengum alla félagsmenn okkar til að skrifa undir hana og vorum með pallborðsumræður um málið .
Markmið okkar er að halda áfram að koma þeim málstað til matreiðslumanna að ef allir gera eitthvað smávegis verður árangurinn nokkuð mikill þegar á heildina er litið .
Árið 2015 verður EXPO , heimssýningin , í Mílanó .
Eitt þema þar verður : Feed the Planet , Energy for Life og þar koma samtökin mjög við sögu .
Ríkisstjórnir um allan heim hafa áhyggjur af því hvernig þær eigi að fæða þjóð sína í framtíðinni .
Stjórnmálamenn koma með tillögur og halda ræður á ráðstefnum en tala ekki við fólkið sem vinnur við mat alla daga .
Einn daginn sagði ég við sjálfan mig að nú ættum við í samtökunum að sýna að við værum tilbúin að hjálpa ríkisstjórnum í hvaða landi sem er .
Markmiðið ætti að vera að vekja félagsmenn okkar til vitundar um að í dag fer einn milljarður jarðarbúa svangur í rúmið á hverju einasta kvöldi og 20.000 manns deyja úr hungri á dag .
Á sama tíma er einn milljarður manna sem eru í yfirvigt .
Við vitum að það er nóg til af mat í heiminum , en við hendum of miklum mat .
Skiptingin er ekki réttlát .
Við stefnum að því að fá árið 2015 helstu matreiðslumenn heims til Mílanó til að setjast niður með hópi stjórnmálamanna og segja einfaldlega við þá : Við erum hér til að bjóða fram aðstoð okkar .
Hvað getum við gert ? Við ætlum ekki að segja stjórnmálamönnunum hvað þeir eigi að gera en við viljum að þeir finni að við í samtökunum erum tilbúin að taka á okkur ábyrgð og fá leiðbeiningar frá þeim .
Margir hafa lagt þessu máli lið og komið að verkefninu , til dæmis Jamie Oliver Foundations .
Nýlega var ég í Dubai í klukkutíma sjónvarpsviðtali og þátturinn var tileinkaður samtökunum og Feed the Planet .
Áætlað var að 20-30 milljónir hefðu horft á þáttinn í beinni útsendingu .
Þannig að það er áhugi hjá matreiðslumönnum , fjölmiðlum , stjórnmálamönnum og almenningi .
Tilgangur samtakanna er að vekja fólk til umhugsunar .
Við teljum að ef matreiðslumenn , stjórnmálamenn og fræðimenn setjist niður til að ræða og kryfja málin þá fæðist réttu lausnirnar .
" Og þú hefur sannarlega mætt velvilja íslenskra stjórnmálamanna og forsetans .
" Eitt það skermmtilegasta sem ég hef upplifað í þessu starfi er jákvæðni ráðamanna .
Hvort sem ég hef talað við Geir Haarde , Guðna Ágústsson , Steingrím J. Sigfússon Össur Skarphéðinsson eða Ólaf Ragnar Grímsson þá hef ég ætíð fengið hvatningu .
Það hvernig fólk lítur á landið sitt er algjörlega óháð stjórnmálum .
Mér finnst gaman að tala við Össur þegar hann er upprifinn og hvetur mig til að halda áfram og segir : Gott fyrir Ísland ! Ég hef svo átt ákaflega góð samskipti við forsetann .
Hann er ótrúlegur einstaklingur og alltaf jákvæður .
Mín skoðun er sú að eitt af embættisverkum hvers forseta sé að hvetja fólk til dáða .
Ekki má heldur gleyma að hér eru gríðarleg tækifæri fyrir íslensk fyrirtæki sem vilja koma vöru sinni á framfæri á erlendri grund og ekki síður tækifæri til að koma landi og þjóð á framfæri .
Ég verð einnig að minnast á þann frábæra stuðning sem félagar í veitingabransanum veita mér og sömuleiðis konan mín og fjölskylda , það væri erfitt að standa í þessu án þeirra .
" 