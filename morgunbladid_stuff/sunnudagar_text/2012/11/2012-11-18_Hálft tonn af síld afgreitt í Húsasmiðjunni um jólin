Þótt það hljómi ef til vill einkennilega þá er eitt mest sótta jólahlaðborðið hver jól ekki á fínum veitingastað heldur í byggingarvöruverslun .
Húsasmiðjan og Blómaval í Skútuvogi hafa boðið upp á jólahlaðborð frá árinu 2009 .
Hlaðborðið er fjarri því smátt í sniðum því jafnan eru um tíu þúsund skammtar afgreiddir á þeim fjórum vikum sem jólahlaðborðið stendur .
Eitt og hálft tonn af purusteik fer ofan í gesti hlaðborðsins , um 400 lítrar af sósu og hálft tonn af síld svo dæmi séu tekin .
" Matseðillinn er hefðbundinn , að danskri fyrirmynd , með síld , reyktum laxi , paté og ekta danskri purusteik sem uppistöðu og svo er þetta kryddað með ýmsum réttum og nú eftirrétti , sem ekki hefur verið innifalið áður en okkur þótti vanta í fyrra , " segir Rósa Valdimarsdóttir en allur matur er eldaður á veitingastað Húsasmiðjunnar , Kaffi Garði , undir hennar handleiðslu .
Jólahlaðborðið í Skútuvogi er opið alla daga fram að jólum milli kl. 18 og 20 og að auki frá 12-14 um helgar .
