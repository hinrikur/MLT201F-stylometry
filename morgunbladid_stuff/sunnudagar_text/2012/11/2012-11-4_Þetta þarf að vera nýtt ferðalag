Í bókinni er fjallað um feril minn síðan ég byrjaði að vinna með landslagið , fyrir rúmlega tuttugu árum .
Þá varð landslagið mitt aðalviðfangsefni , " segir Arngunnur Ýr Gylfadóttir .
Við göngum um sýningu sem hún opnaði í Reykjavik Art Gallery við Skúlagötu um liðna helgi ; í fremstu sölunum er aðalsýningin með nýjum verkum frá liðnum árum , og í tilefni fimmtugsafmælis listakonunnar , sem var fagnað á opnun sýningarinnar , voru einnig sett upp verk frá árunum þar á undan í innri sölunum .
Og svo kom í vikunni út vegleg bók um list hennar og feril .
Þetta eru litrík verk og mikil stemning í þeim ; en hvers vegna landslag ? " Það höfðasr svo sterkt til mín , " svarar hún .
Ég hef stundum reynt að vinna með hreina abstraksjón en það á ekki við mig , ég týnist bara .
Ég finn ekki um hvað myndin er .
Ég vinn út frá landslaginu en fljótlega eftir að ég byrja á myndunum fara þær út í umtalsverða abstraksjón .
Ég hef engan áhuga á að gera raunsæislegar myndir en þarf upphafspunkt sem ég finn í nátúrunni .
" Arngunnur hefur um árabil verið búsett í San Francisco , ásamt eiginmanni sínum sem er prófessor í kvikmyndagerð við Kaliforníuháskóla , og tveimur börnum .
Þar hefur hún unnið markvisst að list sinni og sýnt reglulega en hefur komið hingað til lands á sumrin og verið á fjöllum ; starfað sem leiðsögumaður .
Nú er fjölskyldan farin að eyða hálfu árinu hér , börnin komin í háskóla og menntaskóla og eiginmaðurinn vinnur að list sinni .
" Ég er mjög ánægð með þessa breytingu , mér finnst yndislegt að geta verið meira á Íslandi því hér er orka sem ég finn ekki annars staðar , " segir Arngunnur .
En má ekki sjá áhrif frá hinu heimilinu í verkunum ; eru þetta ekki Kaliforníulitir að einhverju leyti , í íslensku landslagi ? " Jú , þetta sameinast í verkunum .
" Hún hugsar sig um og segir síðan : " Ég hef ekki áhuga á að gera " venjuleg " landslagsverk og af ásettu ráði mála ég myndirnar ekki í " réttum " litum .
Það væri auðvelt að gera hefðbundnar landslagsmyndir í jarðlitunum , sem margir vilja hafa uppi á vegg , en það er búið og gert .
Þetta þarf að vera nýtt ferðalag .
Við myndlistarmenn erum sífellt að vinna að því að endurtaka ekki það sem aðrir hafa gert ; ég hef engan áhuga á að gera myndir eins og aðrir .
Hins vegar er mikið af skírskotunum í aðra listamenn í myndunum mínum ; það er gaman að tefla ólíkum hugmyndum saman .
Ég hef til dæmis skoðað mikið verk Kaliforníuljósmyndara á borð við Ansel Adams og hef mikinn áhuga á bandaríska myndlistarmanninum Philip Guston .
" Hún gengur að einu verkinu og einangrar með höndunum hluta forgrunnsins þar sem formin eins og fléttast saman .
" Þetta er svona slumpugangur í anda Gustons , " segir hún .
" Og hér er þetta fjall sem er málað á hefðbundinn hátt en svo leysist allt upp .
Ég hef áhuga á því sem gerist þegar þetta flæðir svona yfir allt , " hún slær út hendinni ; " að vera með liti sem eru eins og út úr kú en fara að virka í samhenginu , þar byrja átökin ! Þess vegna er ég oft lengi með verkin .
Þau geta byrjað þægilega en svo fer ég að hrista upp í hlutunum og spennandi orka fer að koma inn í þau .
Við fyrstu sýn kunna verkin að virka glaðleg og létt , en þegar vel er að gáð eru þau vonandi djúp og flókin .
Mér fannst yndislegt þegar einn gagnrýnandi sagði um myndirnar mínar að ég laðaði áhorfandann inn í þær en sleppti honum síðan ekki .
Ég var ánægð með það , " segir hún og hlær .
Metnaðarfull sýningarverkefni Hin nýja og glæsilega bók um list og feril Arngunnar hefur verið í smíðum í tvö ár .
Hópur listfræðinga og gagnrýnenda skrifar textann , þau John Zarobell , sýningarstjóri við nútímalistasafn San Francisco , Stephan Jost , forstöðumaður nútímalistasafns Havaí , Maria Porges , Enrigue Chagoya , Jón Proppé og Shauna Laurel Jones .
Þýðandi er dr. Þuríður Rúrí Jónsdóttir en Brynja Baldursdóttir hannaði verkið .
" Þessi bók hefur margháttaða þýðingu fyrir mig og það var afar gefandi að vinna að henni með öllu þessu hæfileikaríka fólki , " segir hún .
Þótt sýningin hafi verið opnuð um liðna helgi og bókin sé líka komin út situr Arngunnur Ýr ekki róleg .
" Nei , alls ekki ! Ég byrjaði á nýjum verkum strax á mánudeginum eftir opnun .
Mér hefur verið boðið að vera með einkasýningu á Volta-listakaupstefnunni í New York í mars , sem er mikill heiður .
Ég er mjög spennt fyrir því .
" Í bígerð er líka sýning í Listasafni Árnesinga , þar sem teflt verður saman verkum þeirra Ásgríms Jónssonar , og þá verður Arngunnur með sýningu í virtu galleríi sínu í San Francisco , Marx & Zavaretto Gallery , þar í borg næsta haust .
