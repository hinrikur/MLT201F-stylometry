Nú er nóvember genginn í garð og margir eflaust farnir að huga að jólum .
Verslanir voru strax í lok október farnar að auglýsa ýmsa afslætti tengda jólunum og um síðustu helgi voru margar þeirra fullar af fólki í jólahugleiðingum .
Desember er sá mánuður ársins þar sem útgjöld heimilanna eru mest .
Samkvæmt Meniga-hagkerfinu voru meðalútgjöld á fjölskyldu 55.000 krónum hærri í desember en í meðalmánuði árið 2011 .
Upphæðin kemur þó nokkuð á óvart en hún gefur til kynna að spjaldtölva hafi kannski ekki verið aðaljólagjöfin í fyrra , eins og Rannsóknarsetur verslunarinnar spáði .
Samkvæmt þessu ætti jólabónusinn að duga vel fyrir jólaútgjöldunum en í fyrra var algengasta upphæð desemberuppbótar 63.800 krónur fyrir skatt sem gera um 40.000 krónur eftir skatt .
Vel má þó vera að þeir sem nota Meniga að staðaldri hafi betri yfirsýn yfir heimilisútgjöldin og séu nokkuð passasamir þegar kemur að heimilisfjármálunum .
Ef til vill endurspegla þessar tölur því ekki alla þjóðina .
Ef tölur frá Meniga-hagkerfinu eru bornar saman við tölur frá öðrum þjóðum virðumst við Íslendingar langt frá því að vera á meðal þeirra þjóða heimsins sem eyða hvað mestu í jólahátíðina .
Fyrir síðustu jól var áætlað að meðal Lúxemborgarbúi kæmi til með að eyða rúmlega 100.000 krónum ( 800 dollurum ) í jólagjafir og meðal Bandaríkjamaður næstum 90.000 krónum ( 707 dollurum ) .
Við virðumst jafnvel vera hófsamari en Svíar þegar kemur að jólahaldi en í fyrra var áætlað að sænsk heimili eyddu rúmlega 90.000 krónum ( 4.810 sænskum krónum ) að meðaltali í jólahaldið .
Þrátt fyrir að þessar tölur gefi til kynna að við séum nokkuð skynsöm í kostnaði við jólahaldið er mikilvægt að skipuleggja fjármálin fyrir jólin .
Nóvemberbyrjun er ágætur tími til að setjast niður og gera litla jóla-fjárhagsáætlun og ná þannig góðri yfirsýn yfir jólaútgjöldin .
Þá er byrjað á að taka saman hversu mikla peninga heimilið hefur til þess að eyða í jólahaldið , síðan er gerður listi yfir það sem kaupa þarf fyrir jólin og kostnaður áætlaður .
Að lokum eru áætluð útgjöld dregin frá þeirri peningaupphæð sem heimilið hefur til ráðstöfunar .
Ef mismunurinn er neikvæður þarf að endurskoða útgjöldin og skoða hvar hægt er að draga úr kostnaði .
Svo þarf bara að halda sig við áætlunina .
Áslaug Pálsdóttir 