Forystuslagur Samfylkingarinnar í Suðvesturkjördæmi veldur skjálfta í herbúðum flokksins um allt land .
Árni Páll Árnason og Katrín Júlíusdóttir takast á , en Árni hefur þegar boðið sig fram til formanns og Katrín tilkynnir ákvörðun sína eftir forvalið .
Í skoðanakönnun MMR um miðjan október kom fram að af stuðningsmönnum Samfylkingarinnar treystu 26,3% Árna Páli best og 24,3% Katrínu .
Aðrir nutu mun minni stuðnings .
Því er ljóst að mikið er undir .
Hvernig skyldu þau standa málefnalega ? 1 Hvernig finnst þér ríkisstjórn Vinstri grænna og Samfylkingar hafa tekist til á kjörtímabilinu ? 2 Er Samfylkingin komin of langt til vinstri ? 3 Var rétt að hrófla við niðurstöðu rammaáætlunarinnar og færa sex virkjanir úr nýtingarflokki yfir í biðflokk ? 4 Er stefnan sem mörkuð hefur verið í ríkisfjármálum trúverðug ? 5 Fjárþörf Íbúðalánasjóðs er mikil og bagginn þungur fyrir ríkissjóð .
Hvað er til ráða ? 6 Hvernig sérðu fyrir þér æskilegt stjórnarmynstur eftir kosningar ? Árni Páll 1 Vel .
Við fengum í fangið gríðarlegt verkefni sem enginn bað um og höfum leyst það vel .
En mikil verkefni bíða úrlausnar .
Þorri fólks upplifir á eigin skinni minni tekjur og meiri útgjöld .
Okkar bíður að rjúfa efnahagslega einangrun landsins og leggja grunn fyrir verðmætasköpun sem getur staðið undir þjóðlífinu með sjálfbærum hætti .
Við höfum ekki heldur leyst úr því fullkomna varnarleysi sem íslenskur almenningur býr við með íslenska krónu andspænis fullu frelsi í fjármagnshreyfingum .
Við verðum að verja fólk og fyrirtæki fyrir kollsteypum framtíðarinnar .
2 Samfylkingin á að endurspegla mjög fjölbreytt litróf .
Hún er komin of langt frá grundvallarsýn sinni um samfélagslega samstöðu , frelsi og frjálslyndi .
Kvennalistinn gagnrýndi réttilega " skilgreiningardauðann " sem þjáði vinstri menn , þegar allt var flokkað og hólfað í gott og vont og ekkert mátti gera eða hugsa .
Fjölbreyttur jafnaðarflokkur getur ekki leitt ríkisstjórn með því að draga fólk stöðugt í dilka og flokka í vini og óvini .
Það er þvert á móti sögulegt hlutverk okkar að laða alla til fordómalauss samstarfs með almannahagsmuni að leiðarljósi .
3 Það er mjög mikilvægt að varðveita það trúverðuga og vandaða ferli sem rammaáætlunin byggði á , því hún verður að duga lengur en til einnar nætur .
Og þess vegna er mikilvægt að allar breytingar sem hið pólitíska vald gerir á rammaáætlun frá því sem kom út úr vinnu sérfræðinga séu gagnsæjar og byggi á efnislegum rökum .
Vonandi tekst okkur að ná slíkri niðurstöðu í þinginu .
4 Við eigum allt undir að ná jöfnuði í ríkisfjármálum sem allra fyrst .
Þess vegna þarf að fara að standa gegn útgjaldaþrýstingi .
Við búum við mjög viðkvæma umgjörð efnahagsmála og eigum ekki að skapa væntingar um að aðstæður hafi skapast til stórfelldrar útgjaldaaukningar .
Það er ekki gott að nálgast stjórnmálin með hinu hefðbundna alvöruleysi loforða á kosningavetri .
Við skuldum okkur sjálfum og þjóðinni annað og meira .
5 Húsnæðislánastefna síðustu ára er gjaldþrota .
Tugþúsundir eru fastar í skuldafjötrum eða geta ekki flutt að heiman .
Lágtekjufólk ræður ekki við lágmarksleigu .
Við verðum að veita þessu fólki svör og lausnir .
Opinberar stofnanir á sviði húsnæðismála eiga að veita slíkar lausnir , ef aðrar fjármálastofnanir geta ekki sinnt því hlutverki .
Það er engum til góðs að halda öllu í kyrrstöðu , Íbúðalánasjóði hálf lífvana í óbreyttri umgjörð og horfast ekki í augu við staðreyndir .
6 Samfylkingin hefur reynt að við þurfum að hafa svigrúm til að geta samið á bæði borð til að ná fram málefnum Samfylkingarinnar í stjórnarmyndunarviðræðum .
Ef við eigum bara einn kost , fáum við lélegar heimtur í stjórnarsáttmála .
En það má ekki gleyma sér í dagdraumum .
Samfylkingin þarf að hafa stærð og sjálfstraust til að leiða ríkisstjórn .
Tuttugu prósent flokkur gerir það tæpast – hans bíður hækjuhlutverk .
Þess vegna vil ég sækja umboð til flokksmanna til að gera Samfylkinguna að burðarafli í breytingum á stjórnmálunum .
Stjórnmál gærdagsins freista mín ekki .
Það er heillandi verkefni að rjúfa vítahring niðurrifs og neikvæðni og skapa ný stjórnmál og nýtt verklag sem fólk trúir í raun að geti leyst úr þeim tröllauknu verkefnum sem bíða .
Katrín 1 Ríkisstjórnin tók við þegar fjármálakerfið hafði hrunið , gjaldmiðillinn hrapað , efnahagur bæði heimila og fyrirtækja orðið fyrir miklu áfalli .
Tæpum fjórum árum síðar hefur okkur tekist að stöðva gífurlega skuldasöfnun ríkissjóðs en verja um leið stöðu þeirra sem veikast stóðu og sjálfar grunnstoðir velferðarkerfisins .
Jafnframt tókst okkur að tryggja stuðning við nýsköpun og þróun í atvinnulífinu , efna til átaks í ferðaþjónustu og setja rammalöggjöf um ívilnanir vegna nýfjárfestinga , svo fá dæmi séu nefnd .
Við höfum lagt góðan grunn að nýrri sókn .
2 Kjarni jafnaðarstefnunnar er hin tvíþætta áhersla á annars vegar öflugt og samkeppnishæft atvinnulíf grundvallað á athafnafrelsi og almennum gagnsæjum leikreglum og hins vegar á jöfnuð , velferð og menntun fyrir alla .
Verkefni okkar er og verður að bæta lífskjör allra Íslendinga og standa vörð um almannahagsmuni gegn sérhagsmunum .
Þetta hefur líka verið leiðarljós okkar frá hruni í því forgangsverkefni að stöðva skuldasöfnun ríkissjóðs sem hefði að óbreyttu dregið máttinn úr atvinnulífinu og fest okkur í höftum til langframa .
Við höfum orðið að ganga í brýn verkefni í samstarfi tveggja flokka og tekist það án þess að fjarlægjast okkar grunngildi .
3 Tillaga sú sem lögð var fyrir Alþingi er niðurstaða lögbundins ferils .
Niðurstaðan felur í sér stórtækar áætlanir um vernd mikilvægra svæða en jafnframt eru margir kostir settir í nýtingarflokk þar sem þá er hægt að hefja rannsóknir eða vinnslu .
Í biðflokk eru settir kostir sem krefjast frekari skoðunar áður en ákvörðun er tekin um vernd eða nýtingu .
Ég tel að þarna sé ágætis jafnvægi þar sem meira en nægir kostir eru til nýtingar næstu fjögur árin eða þar til rammaáætlun verður endurskoðuð .
Mikilvægast er að allar ákvarðanir séu gagnsæjar og rökstuddar á grundvelli þess faglega ramma sem verkefnisstjórn og faghópar setja verkefninu .
Það er besta leiðin til sátta .
4 Víða um heim er litið til Íslands sem fyrirmyndar þegar kemur að viðbrögðum við fjármálahruni .
Í stað þess að skera allt strax niður við trog með tilheyrandi stöðnun og hörmungum fórum við þá leið í upphafi að mæta áfallinu með því að viðhalda eftirspurninni í hagkerfinu og halda þannig hjólum efnahagslífsins gangandi .
Svo var unnin langtímaáætlun um að stöðva skuldasöfnun ríkisins sem við höfum fylgt ár frá ári .
Slíkt er aldrei auðvelt og allir hafa þurft að færa fórnir .
En árangurinn sem við blasir sýnir að stefnan var bæði rétt og trúverðug .
5 Það er rétt að staða Íbúðalánasjóðs er ekki góð .
Hann er mjög laskaður eftir að gefin var út óábyrgur kosningavíxill árið 2003 með skattgreiðendur sem ábekinga .
Við erum enn að vinna úr því tjóni .
Þar sem ríkissjóður er ábyrgur fyrir lántöku sjóðsins verður hann ekki gjaldþrota .
Nú er verið að meta hversu mikið ríkið þarf að leggja út til að styrkja eiginfjárstöðu hans en ég hef fullan hug á því að tryggja hið félagslega hlutverk sjóðsins til framtíðar .
6 Ríkisstjórn Samfylkingarinnar og VG hefur við erfiðar aðstæður tekist að reisa hið hrunda efnahagskerfi Sjálfstæðisflokksins við svo eftir er tekið víða um heim .
Stefnumið okkar eru farin að virka en það tekur nokkurn tíma enn fyrir áætlanir okkar að skila sér að fullu í auknum hagvexti .
Þar til gangverkið sem við höfum ýtt af stað er komið á fullt skrið væri fyrsti kostur að núverandi ríkisstjórn fengi endurnýjað umboð til að tryggja áframhaldandi efnahagsbata .
Ég er hins vegar til í að vinna með hverjum þeim sem vill leggja gott til málanna í þeirri viðleitni að tryggja lífskjör fólksins í landinu .
Út á það gengur jú starf stjórnmálamannsins þegar öllu er á botninn hvolft .
Þjóðmál Pétur Blöndal pebl@mbl.is " Katrín Júlíusdóttir er sá frambjóðandi , sem flokksforystan hefur sent fram á vígvöllinn til að stöðva Árna Pál af .
Forystusveit Samfylkingar mun leggja allt undir til að það takist .
" Styrmir Gunnarsson á Evrópuvaktinni 