Að gefa vinnu sína Umræða um að Kastljós geti ekki greitt tónlistarfólki fyrir að koma fram í þættinum fór hátt í vikunni , ekki síst á Facebook .
Fríða Björk Ingvarsdóttir : " Ætli sviðshönnuðir , rafvirkjar , ræstitæknar , ljósameistarar , upptökuséníin , þulir , fréttamenn , húsverðir og allir hinir sem sjá okkur fyrir ágætu sjónvarpi fái ekki borgað fyrir vinnuna sína ? Séu kannski bara rosa spenntir að vinna ókeypis til að kynna sig eins og tónlistarmennirnir ? " Margir deildu líka mynd Hugleiks Dagssonar , " Þrjú bull sem starfandi listamenn heyra reglulega " .
Bullið er að þetta sé góð auglýsing fyrir þá , þeir fái að gera það sem þeir vilja og að þetta verði bara gaman .
Páll Ragnar Pálsson tók undir þetta sjónarmið : " Ég vona að þessi umræða eigi ekki eftir að einskorðast við Kastljós og verði til þess að fleiri tónlistarmenn segi nei við ókeypis spilamennsku hvar sem er .
Að tónlistarmaður eigi að koma einhversstaðar fram ókeypis vegna þess að það sé svo góð auglýsing fyrir hann er vonlaus hugmyndafræði .
Þegar tónlistarmaður kemur fram ókeypis er hann ekki bara að skemma starfsgrundvöllinn fyrir sjálfum sér heldur kollegum sínum líka .
Það segir sig sjálft að ef einhver biður tónlistarmann um að vinna ókeypis fyrir sig má gera ráð fyrir að oft sé hann sjálfur að hagnast á vinnu tónlistarmannsins .
Er það eðlilegt ? " Bjartsýnt Bændablað Bergþór Pálsson lýsti yfir ánægju sinni með Bændablaðið á Facebook : " Mikið dæmalaust er Bændablaðið heimilislegt , fróðlegt og hressilegt blað .
Þar er sagt frá bjartsýnu og kraftmiklu fólki ( eins og Íslendingar eru almennt ) sem er að prófa margt nýstárlegt , auk þess sem húmorinn flýtur með í góðum skammti í vísnaþættinum .
Mæli með þessu fyrir þá sem vilja smá tilbreytingu frá allteraðfaratilandskotans.is .
" 