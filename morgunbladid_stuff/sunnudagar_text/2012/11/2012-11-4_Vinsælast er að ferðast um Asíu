Jakob Ómarsson fór í heimsreisu haustið 2010 ; ferðaðist um Mið-Austurlönd , Asíu , Ástralíu og Bandaríkin .
Hann var lengst í Eyjaálfu og Asíu .
" Ég fór af stað daginn sem ég skilaði lokaritgerðinni í Háskólanum .
Ætlaði fyrst að fara 2006 en fékk engan með mér en 2010 ákvað ég að skella mér burtséð frá því hvort einhver kæmi með eða ekki , " segir Jakob við Morgunblaðið .
Hann var á ferð í sex mánuði en þegar til kom var hann ekki einn nema í um það bil tvær vikur .
Vinir drifu sig að heiman og hittu hann hér og þar .
" Þetta er alveg magnað ; maður er í raun að fjárfesta í skemmtilegum minningum , " segir hann .
Stundum er haft á orði að ferðalag sé það eina sem fólk kaupir sem geri það ríkara en áður , og Jakob er á því .
" Þetta er ekki bara fjör heldur lærir maður á sjálfan sig í svona ferðalagi .
Og það koma vissulegir erfiðir dagar .
En það er stórkostlegt að sjá mismunandi lönd , ólíka menningu og kynnast fjölda fólks á svona ferðalagi .
" Margeir Ingólfsson hjá netferðaskrifstofunni ferdin.is segir Asíu mjög vinsæla um þessar mundir .
Fyrirtækið leggur raunar aðaláherslu á það svæði en skipuleggur ferðir fyrir fólk hvert sem er .
Ferdin.is býður ekki pakkaferðir heldur er hver ferð skipulögð sérstaklega fyrir viðskiptavininn .
Töluvert er um að útskriftarhópar fari utan á vegum fyrirtækisins , og segir Margeir ánægjulegt að fyrirhyggja sé að aukast hvað það varðar .
Nýlega fékk hann t.d. fyrirspurn frá hópi sem var að hefja nám í háskóla og vill byrja að skipuleggja ferð eftir útskrift , vorið 2015 .
Þeir Íslendingar sem leggja í heimsreisu skipta hundruðum árlega , að sögn Huldu Stefánsdóttur , rekstrarstjóra ferðaskrifstofunnar Kilroy á Íslandi , en stofan sérhæfir sig einmitt í þjónustu við ungt fólk og námsmenn .
Þar á bæ er heldur ekki boðið upp á pakkaferðir ; í boði eru heimsreisur af ýmsum toga , eins og sjá má á meðfylgjandi korti , en skýrt tekið fram að þar sé aðeins um uppástungur að ræða og fólk hvatt til að hanna sína eigin ferð .
Kilroy varð til 1991 við sameiningu skandinavísku súdentaferðaskrifstofanna , sem allar stóðu á gömlum merg .
Skrifstofan í Reykjavík var opnuð í júní á þessu ári eftir nokkurra mánaða undirbúning .
Viðtökur eru mjög góðar og Hulda segir að greinilega hafi verið þörf fyrir þjónustuna .
" Þetta er mikið að aukast .
Heimurinn að skreppa saman og heimsreisur eru nú raunhæfur valkostur hjá ungu fólki – til dæmis eftir stúdentspróf – en áður voru þetta frekar einstaka sérvitringar ! " segir Margeir .
Ferðirnar eru mislangar , Margeir segist þó ráðleggja fólki að vera að minnsta kosti tvo mánuði því tíminn líði hratt og margt sé að sjá .
Margir eru mun lengur , allt að einu ári .
Ekkert er hægt að fullyrða um hve mikið slíkar ferðir kosta því það getur verið mjög misjafnt .
Flug er stærsti kostnaðarliðurinn en víða er mjög ódýrt að lifa .
Gisting er hagkvæm í Asíu , þó þar sé vissulega hægt að gista á fínum og dýrum stöðum , ef vill , og matur er líka ódýr .
" Ég get tekið sem dæmi að í Taílandi er hægt að fá fína máltið fyrir 300 krónur og mjög góða máltíð fyrir um það bil 500 krónur , " segir Margeir .
