Tækifærin liggja úti á landi , að sögn Skúla Mogensens , sem segir ferðamenn sækja fyrst og fremst í íslenska náttúru .
Hann kemur víða við og talar um uppbyggingu á Austurlandi , pólitískt getuleysi , óvissuna sem viðskiptalífið býr við , nýja flugflotann , ferðina á Grænlandsjökul og margt fleira .
Texti : Pétur Blöndal pebl@mbl.is Ljósmyndir : Kristinn Ingvarsson kring@mbl.is Ragnar Axelsson rax@mbl.is Þ að er skákborð á skrifstofu Skúla Mogensens , eiganda og forstjóra flugfélagsins WOW .
Hann hefur löngum verið áhugamaður um skák , tók meira að segja þátt í að fá Kasparov til landsins á sínum tíma og hafði ákveðið að fórna manni í sókn á kóngsvæng er þeir mættust í fjöltefli .
" Kasparov drap manninn ekki í fyrsta leik , heldur leit á mig og spurði : " Heldurðu að þetta sé damm ? " Hann drap ekki í öðrum leik , en í þeim þriðja lét hann sig hafa það og muldraði : " Hann er hvort sem er dauður .
" " Það er nóg að gera í höfuðstöðvum WOW í Katrínartúni .
Skúli er í símanum fyrstu mínúturnar , en blaðamaður sest og virðir fyrir sér fjallahjólið við gluggann og fjólubláan veitingavagn á hjólum , sem sniðinn er að mjóum gangi flugvélanna .
Í því lýkur símtalinu og Skúli segir hressilega : " Blessaður .
Velkominn í vitleysuna ! " Fyrsta spurningin liggur beint við .
– Ertu kominn þangað sem þú ætlaðir þér ? " Nei , alls ekki .
Þetta eru fyrstu skrefin .
Nú er eitt ár liðið frá stofnun félagsins .
Vissulega er yfirtaka Iceland Express mikill áfangi .
En það var aldrei tilgangurinn , þó að hún hafi legið í loftinu .
Ég horfði einfaldlega til ferðaþjónustunnar í heild sinni , sem skilar 158 milljarða gjaldeyristekjum í þjóðarbúið og nemur 12% af þjóðarframleiðslu .
Ég vildi takast á við stóra áskorun , sem jafnframt væri áhugaverð , skapandi og á vaxandi markaði .
" Tækifærin úti á landi Og hann segir horfurnar bjartar .
" Ég hef sagt að ég sé sannfærður um að hingað komi milljón ferðamenn á ári áður en langt um líður .
Ólafur Ragnar Grímsson skákaði mér og talaði um tvær milljónir .
Ég vona að hann hafi rétt fyrir sér sér .
En að sjálfsögðu þarf uppbyggingin að vera markviss .
Ég nefni stundum hjólreiðar sem dæmi , en 1,5 milljónir fara á hverju ári til Skotlands í hjólaferðir .
Í raun er Skotland ekki ósvipað Íslandi , ekki beint sólarlandastaður , víðfeðmt hálendi og náttúran hér er að mörgu leyti enn stórkostlegri .
" Og svo er það miðnætursólin ! " Ég kynntist því vel þegar ég hjólaði hringinn í hjólreiðakeppni WOW ( WOW Cyclothon ) , sem er árlegur viðburður í kringum Jónsmessu .
Ég er sannfærður um að við eigum nóg tækifæri þar , enda eru hjólreiðar umhverfisvænar og misskilningur að slíkir ferðamenn skilji ekki mikið eftir .
" Tækifærin liggja úti á landi , að mati Skúla .
" Það hefur sýnt sig að náttúran er í fyrsta , öðru og þriðja sæti .
Og til þess að komast upp í eina og hálfa milljón ferðamanna er nauðsynlegt að ráðast í uppbyggingu á landsbyggðinni og ekki síst held ég að það séu tækifæri á Austurlandi .
Í því sambandi skiptir miklu máli að nálægðin þar er meiri við Evrópu , flugtíminn skemmri og fargjöldin því ódýrari .
Maður er ekki nema tvo tíma að hoppa til Evrópu þaðan .
Þarna leynast mikil tækifæri sem gaman væri að taka þátt í að byggja upp .
" Fékk samúðarkveðjur Höfuðmálið er að fylgja eftir þeim góða árangri sem náðst hefur við að lengja ferðamannatímabilið og leita leiða til að stækka kökuna , að mati Skúla .
" Svo er augljóslega gamalgróið flugfélag hérna , sem hefur fengið að ráða ansi miklu en á mikinn heiður skilið fyrir að hafa staðið sig frábærlega í að markaðssetja Ísland .
Til samanburðar gerum við ráð fyrir að sameinað félag velti 9 til 10 milljörðum á næsta ári á meðan Icelandair muna velta um 80 milljörðum á þessu ári .
Við erum því rétt að byrja .
" – Það hristu eflaust margir höfuðið þegar þú lagðir WOW til 500 milljónir í sumar og minntust orða Warrens Buffets : " Hvernig verðurðu milljónamæringur ? Græddu milljarð og kauptu flugfélag .
" " Þetta er í fyrsta skipti sem ég legg út í svona stórt ævintýri , þar sem ég fæ engin heillaóskaskeyti , hvorki sms né símhringingar , bara samúðarkveðjur ! " segir Skúli og hlær .
" Ég held að þessa ímynd megi rekja til þess að lággjaldaflugfélög hafa um allan heim verið að veita gömlu og þungu flugfélögunum harða samkeppni og iðulega haft betur .
Ef við horfum á meginlandið velti Ryanair úr sessi Aer Lingus , Norwegian knésetti SAS og svo má telja upp flugfélög á borð við easyJet og Virgin , sem hafa gert það að verkum að gamalgróin flugfélög hafa þurft að minnka verulega við sig og sum hver horfið af markaðnum .
Það kallar auðvitað á fyrirsagnir um gríðarlegt tap , en Ryanair , Southwest , JetBlue og easyJet hafa öll skilað hagnaði á hverju ári síðustu tíu til fimmtán árin .
" Hann segir að sami brandarinn eigi raunar við um fjárfestingar sínar í MP banka .
" Það töldu allir okkur galna að koma með ferska peninga til Íslands og endurreisa lítinn banka .
En það hefur tekist vel .
Ytra umhverfið hefur líka þróast í rétta átt , en það er mun jákvæðara en fyrir átján mánuðum þegar við létum slag standa .
" Pólitískt getuleysi Í viðtali sem ég átti við þig þegar tilkynnt var um þá ákvörðun gagnrýndir þú stefnuleysi stjórnvalda .
" Ég held það sé til marks um hvað innviðir Íslands eru sterkir , að þrátt fyrir áframhaldandi pólitískt getuleysi er þróunin samt jákvæð .
Ég held það sé fyrst og fremst því að þakka , að við búum við ótrúleg auðæfi í formi fisksins , orkunnar og náttúrunnar , en ferðamennskuna má rekja óbeint til hennar .
Við erum fyrst núna að sjá hversu gríðarleg verðmæti þetta eru , að ógleymdu ferska vatninu og íslenska hugvitinu ! " Hann segir mikilvægt að hafa í huga alla þá uppbyggingu sem átt hafi sér stað á Íslandi síðustu tvo til þrjá áratugi .
" Við búum þrátt fyrir allt við gott menntakerfi fyrir alla , sterka innviði í lífeyrissjóðakerfi landsins , sem er mun betra en víðast erlendis , og framúrskarandi heilbrigðisþjónustu fyrir alla , þrátt fyrir tækjaskort í augnablikinu .
Síðast en ekki síst leyfðum við bönkunum að verða gjaldþrota án þess að taka yfir skuldbindingar þeirra , sem er grunnurinn að viðreisninni .
Við höfum alltaf búið við ýktar aðstæður og kannski er krafturinn í þjóðinni sprottinn af því .
Og það má ekki gleyma því að auðlindir okkar eru auðlindir framtíðarinnar ; hreint vatn , hrein orka og hrein náttúra .
" Síminn hringir .
Skúli skeggræðir auglýsingu sem á að birtast daginn eftir .
" Svona er þessi smáatriðarekstur , maður þarf að vera með auga á öllu , " segir hann og er rokinn .
En viðtalið er í bakþankanum og þegar hann snýr aftur heldur hann áfram : " Stærsti vandi stjórnmálanna er eftir sem áður innri togstreita á Alþingi , milli stjórnarflokkanna og innan þeirra .
Og því miður sér maður það birtast núna hjá stjórnarandstöðunni .
" Meira samstarf við Kanada Þú hefur talað gegn aðild að ESB .
Hefur það breyst ? " Síður en svo .
Ef eitthvað er , þá tel ég enn augljósara en áður að varhugavert væri að flýta sér í þeim efnum .
Þarna tala ég í ljósi þróunar í Evrópu og innan ESB , en einnig út frá styrk Íslands , sem ég held að fari vaxandi .
Svo fremi við búum við heilbrigt pólitískt umhverfi og nýtum tækifæri til þess að tengjast öðrum þjóðum .
Það er reginmisskilningur að við einangrumst ef við göngum ekki í ESB .
Það er til dæmis fáránlegt að samstarf okkar sé ekki nánara við Kanada , land sem tengist okkur náið menningarlega og viðskiptalega og þar sem flestir af íslensku bergi brotnir eru búsettir á eftir Danmörku .
En ég held það sé líka mikilvægt að horfa til fjarlægari landa , Kína , Indlands og Asíu í heild sinni .
Það eru að minnsta kosti 200 ár síðan Evrópa var á sínum hápunkti , það má segja að Ameríka hafi verið ráðandi á síðustu öld og þessi öld verður væntanlega kennd við Asíu .
Við hefðum til dæmis getað sest niður með Kínverjum í tengslum við umræðuna um Nubo og opnað tvíhliða viðræður um gagnkvæmar fjárfestingar og þess vegna landakaup í Kína .
" Hvaða lausn sérðu í gjaldmiðilslánum úr því þú vilt ekki ganga í ESB ? " Ég ólst upp í Svíþjóð og fylgdist með norsku krónunni styrkjast verulega gagnvart þeirri sænsku með olíunni .
Það sama má segja um kanadíska dollarann gagnvart þeim bandaríska .
Af því dreg ég þá ályktun , að til langs tíma litið muni íslenska krónan ekki veikjast .
Einfaldlega vegna þess að við búum yfir svo miklum auðæfum sem þjóð .
Svo framarlega sem við höldum í okkar auðæfi , þá gæti krónan reynst okkur ágætlega til lengri tíma litið .
" Óvissan verst Skortir trúverðuga stefnu varðandi afléttingu gjaldeyrishafta , sem snerta bæði bankann og ferðaþjónustuna ? " Hreinlegast væri að segja , að við megum búast við að hér verði höft næstu 7 til 10 árin með einhverjum formerkjum .
En ég hef líka sagt að það þarf ekki að vera alslæmt , það þekkist víða að einhverjar takmarkanir eru á fjármagnsflutningum .
Auðvitað er ég alls ekki að segja að það sé æskilegt .
En úr því sem komið er er betra fyrir markaðinn að sjá lengra og fá trúverðuga lausn , þannig að hægt sé að byggja áætlanir á því , frekar en að fá stöðugt hálfkveðnar vísur um að höftunum verði aflétt innan skamms og svo gerist ekkert .
Óvissan er verst fyrir fyrirtækin í landinu og fjárfesta almennt , ekki síst þegar leikreglum er breytt jafnóðum og jafnvel eftir á .
" Skúli segist hafa lent í því sjálfur í þrígang .
" Það fyrsta sem gerist eftir að ég kem heim er að tilkynnt er um auðlegðarskattinn , sem var áhugavert skulum við segja , " segir hann .
" Skömmu eftir að við lögðum inn nýtt fjármagn í MP banka , sem tryggði reksturinn án aðkomu eða kostnaðar fyrir ríkið , var settur á sérstakur bankaskattur , sem er í raun bara beinn kostnaður , því hann er algjörlega ótengdur afkomu bankans , byggist á veltuumfangi og fjölda starfsmanna og er þar af leiðandi algjörlega galin uppfynding .
Og svo núna , eftir að við fórum af stað í ferðaþjónustu og lögðum út í miklar fjárfestingar í flugfélagi , þá voru álögur hækkaðar á hótel og bílaleigur , sem gera ekkert annað en að draga úr áhuga ferðamanna .
Ágætur félagi minn sagði : " Í guðannna bænum ekki fara í matvörugeirann , þá aukast álögur þar .
Þetta hefur mér þótt einna verst þegar ég horfi til baka , að ekki er hægt að treysta settum reglum og maður veit í raun ekki við hverju á að búast þegar farið er af stað .
" Reyndi í tvígang að hætta Hvarflaði ekkert að þér í sumar að láta gott heita ? " Nei , en ég get alveg sagt að upprunaleg áætlun stóðst engan veginn .
Eftir að hafa kynnt mér markaðinn betur var ég hins vegar sannfærðari en síðastliðið haust um að tækifærin væru þarna .
Og í kjölfarið á því ákveð ég að setja meira fjármagn í reksturinn og taka sjálfur í taumana .
Ég er viss um að með því að fínstilla ýmislegt , sem unnið hefur verið að hörðum höndum , er hægt að byggja upp mjög skemmtilegt og öflugt félag .
" Af hverju þessi áhersla á að allt eigi að vera skemmtilegt ? " Ég er svo lánsamur að vera vel stæður og þurfa í sjálfu sér ekki að vinna .
Þar af leiðandi finnst mér algjört skilyrði að það sé gaman í vinnunni , ég sé að vinna með skemmtilegu fólki og stöðugt að læra og takast á við áskoranir .
Við leggjum mikið upp úr því að byggja upp inn á við öflugan fyrirtækjakúltúr , en farþegarnir þurfa líka að upplifa það .
Og það kostar ekkert að brosa .
Það er frábært að lesa umsagnir farþega vegna góðrar þjónustu um borð .
Það þarf ekki mikið , galdurinn liggur í smáatriðunum , hvernig við merkjum okkur , hvernig við komum fram og svo framvegis .
" Hann bætir við eftir stutta þögn : " Fyrir utan að ég reyndi í tvígang að hætta að vinna , en var að drepast úr leiðindum eftir tvær vikur í bæði skiptin ! " Fékkstu símtal frá Pálma Haraldssyni , eiganda Iceland Express , þar sem hann sagði : Já , já , nú er ég hættur þessu ! " Það gerðist kannski ekki alveg þannig , " segir Skúli og brosir .
" En það gerðist í raun að jú , Pálmi hafði samband .
Við fengum okkur kaffi saman , þar sem við fórum vítt og breitt yfir málin , og okkur var báðum ljóst að eina vitið var að sameina þessi félög .
Þetta var því frekar spurning um hvernig en ekki hvort .
Og samningar náðust mjög hratt .
Það liðu tíu dagar frá þessu fyrsta símtali þar til við sendum út tilkynningu .
" Keyptirðu reksturinn ? Já , formið er í raun þannig að ég kaupi og tek yfir alla ábyrgð og skuldbindingar gagnvart farþegum Iceland Express , " segir Skúli .
" Fyrir það greiðum við ákveðna upphæð til Iceland Express .
Það heitir reyndar IEME ehf. Skipt var um nafn , af því að við keyptum líka nafnið , öll merkin , kerfið og tengingar við umheiminn , erlenda umboðsmenn , ferðaskrifstofur og svo framvegis .
Fyrst um sinn bjóðum við ferðir í nafni Iceland Express .
En við keyptum ekki fyrirtækið .
Eftir stendur skelin og því miður er hagræðing ein meginröksemdin fyrir sameiningu .
Við tökum við tíu eða tólf starfsmönnum frá Iceland Express og því miður missir mikið af góðu og reyndu fólki vinnuna í kjölfarið .
" Langyngsti flugflotinn Hann segir að Iceland Express hafi verið með áberandi bestu stundvísina í sumar , 92-93% , á meðan WOW hafi verið með 83% og Icelandair 82% .
" Þarna er því verðmæt þekking og reynsla .
En það breytir því ekki að við vorum fullmannað flugfélag og í augnablikinu gátum við ekki tekið við flugliðum Iceland Express .
En síðast í dag tilkynntum við að við hefðum tryggt okkur nýlegar Airbus-þotur .
Sú fyrsta er þegar komin í gagnið , sú næsta kemur í mars og síðan tvær til viðbótar í vor .
Við verðum með fjórar vélar næsta sumar , þannig að það er ljóst að við þurfum að fjölga aftur starfsfólki og óskandi að eitthvað af þessu góða fólki geti komið til liðs við okkur á vormánuðum .
" Það er stórt stökk að hefja rekstur á fjórum Airbus-þotum .
" Við gerum þriggja ára leigusamning um Airbus-þoturnar og erum í nánu samstarfi við Avion Express , sem verður áfram flugrekstraraðili okkar .
Það er ánægjulegt að þetta eru 2006 til 2012 árgerðir af Airbus 320-vélum , sem eru bæði sparneytnari og umhverfisvænni en áður hefur þekkst á Íslandi .
Þær eyða mun minni olíu og fyrir vikið getum við áfram boðið lægstu fargjöldin til og frá Íslandi , því þar liggur verulegur hluti af okkar kostnaði .
Við rekum eina af okkar eldri vélum fram í mars , en þá skiptum við um .
Þetta verður því langyngsti flugfloti Íslands frá og með vorinu .
Meðalaldur flugflota Icelandair er sautján ár .
" Það hefur verið nokkur umræða um hvort þið megið kalla ykkur flugfélag .
" Það er skilgreiningaratriði .
Flugmálastjórn kom með athugasemd um að við værum ekki með flugrekstrarleyfi , sem er rétt og þess vegna fljúgum við undir merkjum Avion Express .
Ég get sagt frá því hér og nú , að við ætlum okkur að sækja um flugrekstrarleyfi innan tíðar .
Það ferli mun taka einhvern tíma , en ég held það sé grundvallaratriði í þessum rekstri að geta flogið undir eigin merkjum og rekið eigin flugvélar .
Það er líka til marks um að við tjöldum ekki til einnar nætur .
Þetta er næsta skref í uppbyggingu félagsins .
" En hann segir að þetta gamla form , að flugfélag selji eingöngu flugsæti , sé úrelt og gengið sér til húðar .
" Það bjóða nánast öll flugfélög í heiminum alhliða ferðaþjónustu á netinu .
Lykilatriðið er öflug vefsíða , þar sem viðskiptavinum býðst heildarlausn , hvort sem það er hótel , bílaleigubíll , leikhúsmiðar eða annað .
Flugmiðar eru yfirleitt það sem fólk kaupir fyrst og það á ekki að þurfa að leita annað .
Þar sem 80% af sölunni fara fram á netinu , þá er það kannski hin ástæðan fyrir því að mér líður vel í þessu umhverfi ; ég hef starfað í síma- og netheimunum undanfarin 20 ár og þekki þá veröld ansi vel , alla þá dýnamík og tækifæri sem þar mun skapast til að breikka úrvalið gagnvart farþegum , hagræða og fækka milliliðum .
" Gekk eitthvað að fylla vélarnar í sumar ? " Okkur gekk ágætlega á innanlandsmarkaði .
Ég held að okkur hafi tekist vel til að búa til vörumerki og vitund um það .
Það vissu flestallir af okkur nánast frá fyrsta degi og við njótum trausts .
En salan tók samt ekki kipp fyrr en við vorum komnir í loftið .
Það var augljóst að margir biðu eftir því að sjá vélarnar okkar fara af stað .
Eftir því sem leið á sumarið jókst salan töluvert .
En það er ekkert launungarmál að við misreiknuðum hvað tæki langan tíma að koma upp tengingum erlendis og byggja upp sölunet , sem aftur er að hjálpa okkur núna .
Og auðvitað skiptir máli upp á trúverðugleika að hafa rekstrarsögu .
Við erum klárlega mun öflugri í dag heldur en síðastliðið vor , ekki síst með yfirtöku Iceland Express .
Og við stóðum okkur rekstrarlega mjög vel , náðum betri stundvísi en Icelandair strax fyrsta sumarið okkar og flugliðar okkar eiga heiður skilinn fyrir framúrskarandi viðmót .
" Þú prófaðir nú að gerast flugþjónn ! " Já , já , það var skrambi gaman .
" Svo brosir hann .
ÆVINTÝRAFERÐ TIL AÐ SKOÐA BRÁÐNUN GRÆNLANDSJÖKULS Ferðin var ólýsanleg reynsla og lærdómur Ljósmyndaverkið Bílar í ám eftir Ólaf Elíasson prýðir einn vegginn í skrifstofu Skúla Mogensens .
Það er samsett úr ljósmyndum af bílum á kafi í ám .
Kannski vítin séu til að varast .
" Það sem bílstjórarnir eiga allir sammerkt er að vera ævintýramenn – þeir hafa látið vaða .
Sumir eru komnir á bólakaf , jafnvel sokknir , en aðrir komast yfir úr að því er virðist vonlausri aðstöðu .
Þetta er táknrænt fyrir hugsunarhátt Íslendinga .
En svo var meiningin kannski allt önnur hjá Ólafi .
Ef til vill átti hann bara æskuminningu af því að ferðast í jeppa með foreldrum sínum .
Og það er partur af sjarmanum fyrir mér , því þannig er um mig .
" Hann dregur fram bókina Black Swan , sem kallast á við svartan svan Gjörningaklúbbsins á sömu hæð .
" Lengi vel töldu menn að svartur svanur væri ekki til , en svo uppgötvaðist eyja snemma á 19. öld þar sem svartir svanir héldu til , " segir Skúli .
" Eftir það eru ótrúlegir atburðir kenndir við svarta svaninn , eins og að það að allir bankar á Íslandi féllu á sama tíma .
Það var óhugsandi fyrir hrunið .
Sá sem hefði haldið því fram árið 2005 hefði verið álitinn geðsjúklingur .
Það skemmtilega er að öll hegðun okkar byggist á normaliseringu út frá þekktum atvikum , svo kemur svartur svanur og eyðileggur allar fyrri kenningar .
Hvernig er hægt að byggja upp viðskipti , þar sem einnig er gert ráð fyrir hinu óvænta .
Þar er flugrekstur því miður háður vaxandi veðurólgum í kringum okkur , eldgosum og náttúruhamförum .
" Skúli upplifði loftslagsbreytingarnar sterkt í ferð með Ragnari Axelssyni ljósmyndara og Haraldi Sigurðssyni eldfjallafræðingi á Grænlandsjökul síðsumars , þar sem bráðnunin er örari en vísindamenn óraði fyrir .
" Það var sláandi að sjá það með berum augum hvernig bráðnunin á Grænlandsjökli er að eiga sér stað og ótrúlegt að hlusta á Harald og Raxa sem hafa skoðað þetta mun nánar en ég .
Þetta er svo nálægt okkur og áhrifin eiga eftir að verða gríðarleg á Ísland og um allan heiminn .
" Hann segir það hafa vakið sig til umhugsunar um stöðu mála á Íslandi .
" Við erum að rannsaka bankahrunið ofan í kjölinn , eyðum ævintýralegum fjármunum í að rannsaka allt sem átti sér stað , blaðaumfjöllun og allar aðgerðir snerust á tímabili um þetta blessaða hrun .
Það er hinsvegar léttvægt í samanburði við áhrif bráðnunar jöklanna á okkar samfélag innan hundrað ára .
En af því að það snertir okkur ekki í dag , þá er eins og það gleymist með öllu .
" Hvernig upplifun var það að standa í einskismannslandi Grænlandsjökuls og halda um endann á kaðli ? " Ég var burðardýr Ragnars og Haraldar og skemmti mér konunglega í því hlutverki .
Ég hafði aldrei lent í þessu áður .
Haraldur rétti mér spottann , sagði að ég yrði að passa hann og halda mig í hæfilegri fjarlægð .
Svo gekk hann nær brúninni , ég lengdi aðeins í spottanum og elti hann svo .
Þegar hann sneri sér við var ég aðeins örfáum skrefum fyrir aftan hann .
Það hefði því verið lítið gagn í mér ef eitthvað hefði gerst .
En ég lærði af því og hélt mig fjarri Haraldi .
Og þetta var stórkostleg ferð sem aldri gleymist og mikil forréttindi að hafa fengið að fara með þeim .
Ólýsanleg reynsla og lærdómur .
" Er einmanakenndin ekki sterk ? " Maður áttar sig á því hvað við erum lítils megandi gagnvart náttúrunni og hvað samfélagið á Grænlandi er enn frumstætt , skotspöl frá Íslandi .
Þarna komum við inn í umhverfi sem er gjörólíkt okkar heimi og mjög framandi .
Ég hlakka til að fara þangað aftur og út frá sjónarhorni ferðamennsku eru tækifærin margvísleg .
" 