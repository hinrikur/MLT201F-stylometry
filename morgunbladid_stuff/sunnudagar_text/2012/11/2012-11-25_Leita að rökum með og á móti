Á vit hins ókunna eru endurminningar Erlendar Haraldssonar , sem Erlendur skrifar ásamt Hafliða Helgasyni .
Erlendur , sem er fæddur árið 1931 , er fyrrverandi prófessor í sálfræði við Háskóla Íslands , en hann starfaði einnig í Þýskalandi og Bandaríkjunum .
Á starfsferlinum hefur hann meðal annars rannsakað sýnir fólks á dánarbeði og minningar barna um fyrra líf .
Erlendur hefur skrifað bækur , meðal annars um sýnir fólks á dánarbeði , bók um töframanninn Sai Baba og bók um dvöl sína með uppreisnarmönnum í Kúrdistan .
Það er því af nógu af taka í viðtali við Erlend og þegar í hlut á maður eins og hann sem hefur nýtt starfsævina í að rannsaka ýmislegt sem tengist dauðanum þá liggur beinast við að spyrja hann fyrst hvort líf sé eftir dauðann .
" Ég er oft spurður um þetta , " svarar Erlendur .
" Mér er ekkert um spurningar um það hverju ég trúi .
Ég er að reyna að koma auga á rökin með og á móti .
Það eru nokkuð sterk rök gegn því að líf sé eftir dauðann en það eru líka rök með því og þau hafa að mínu mati heldur farið vaxandi í seinni tíð .
Ég hef tekið þátt í rannsóknum á tilvikum þar sem menn voru nær látnir eða jafnvel taldir látnir en komust afur til meðvitundar og sögðu þá frá reynslu þar sem þeim fannst þeir hafa verið komnir yfir í dánarheima þar sem þeir hittu vini og ættingja .
Stundum kom fyrir að þeir sáu umhverfi sitt frá einhverjum stað utan við líkamann og gátu fylgst með því sem þar gerðist og sú lýsing reyndist rétt vera .
Það sem þetta fólk sagði frá er nátengt því sem þeir reyna sem sjá sýnir rétt fyrir andlátið .
Þá sjá þeir oft látna ættingja og vini sem segjast vera komnir til að leiða þá yfir í dánarheima .
Menn hafa haft ólíkar skoðanir á þessum málum .
Það hafa heyrst þau rök að sýnir á dánarbeði séu ofskynjanir sem stafi af súrefnisleysi en það er annað sem mælir á móti því .
Þetta er ekki einfalt mál en áhugavert svið .
Það þyrfti að gera meira af þessum rannsóknum .
Ein rannsókn er í burðarliðnum í Sviss og ég er í ráðgjafahlutverki þar .
" Nazih vill fá vopn sín Þú rannsakaðir á sínum tíma Hafstein miðil .
Hvað kom út úr þeim rannsóknum ? " Hafsteinn var ljúfur og þægilegur , einlægur maður .
Ég gerði tilraunir með honum þar sem hann fékk ekki að sjá sitjendur og vissi ekki hverjir þeir voru .
Hann gaf síðan lýsingu á látnum sem hann sá með hverjum og einum .
Allar lýsingar hans voru skrifaðar upp .
Síðan fengu sitjendur að lesa allar lýsingarnar án þess að vita hvaða lýsing átti við þá og áttu að finna sína lýsingu .
Þetta gekk ágætlega í fyrsta sinn og úr varð marktæk niðurstaða .
Þetta var síðan endurtekið nokkrum sinnum og þá gekk misvel og oftar en ekki virtust niðurstöður tilviljanakenndar .
Hins vegar komu oft fram merkileg tilvik þar sem Hafasteinn gaf mjög góða lýsingu á framliðnu fólki sem mér fannst af og frá að hann gæti þekkt og það sem hann sagði reyndist þá sláandi rétt .
Það var alltaf eitthvað sem kom á óvart varðandi Hafstein en það gekk ekki vel að fá marktæka niðurstöðu þegar raunveruleg tilraun var gerð .
" Þú rannsakaðir um tíma frásagnir barna sem töldu sig eiga minningar um fyrra líf .
Segðu mér frá því .
" Ég athugaði aðallega börn á Srí Lanka þar sem finna má að meðaltali fimm ný tilfelli á ári þar sem börn segjast muna eftir fyrri tilvist og gefa lýsingu á henni .
Á tólf árum rannsakaði ég um sextíu tilvik .
Á Srí Lanka ríkir mikill áhugi á þessum málum og ef það spyrst út að slíkt tilvik hafi komið upp þá er oft skrifað um það í blöðin .
Eftir frásögum þeirra barna sem ég rannsakaði mátti stundum finna látna persónu sem lýsingin passaði nokkuð vel við en í um tveimur þriðju tilvika tókst það ekki og fyrir því kunna að vera ýmsar ástæður hvers vegna ekki var hægt að sannreyna frásögnina .
Þau börn sem segjast eiga minningar um fyrri líf eiga það yfirleitt sameiginlegt að þau segjast hafa dáið voveiflega , oftast í slysum en stundum verið myrt eða drepin í stríðsátökum .
Stundum gáfu þau upp nafn og jafnvel staði og þá mátti spyrjast fyrir .
Ef frásagnir þessara barna birtust í blöðum kom stundum fyrir að einhver gaf sig fram og sagði lýsinguna passa við ættingja sinn .
Í framhaldinu kom oft margt merkilegt fram .
Í Líbanon rannsakaði ég allmörg tilvik þar sem börn sögðust eiga minningar um fyrra líf .
Þar var drengur , Nazih , sem var mjög sérstakt tilvik því þar passaði eiginlega allt sem hann sagði .
Hann hafði snemma farið að tala um það að hann hefði borið vopn og sagðist hafa verið skotinn .
Hann vildi fá þessi vopn aftur og hitta fjölskyldu sína .
Hann sagðist vita hvar hann átti heima .
Það var farið með hann þangað og hann vísaði á hús en þar hafði búið maður , Fuad Khaddage , sem var lífvörður helstu leiðtoga Drúsa í Líbanon og var að auki skrifstofustjóri fyrir helstu trúarlegu miðstöð þeirra í Beirút .
Hann hafði verið drepinn þegar ókunnir menn réðust inn í miðstöðina í Beirút .
Þarna var ekkja Khaddage , með tvö börn um tvítugt .
Hún spurði Nazih ýmissa spurninga sem enginn hefði átt að eiga svör við nema eiginmaðurinn og drengurinn svaraði þeim öllum rétt og fór svo að spyrja hana spurninga eins og : Hvar er tunnan þar sem ég kenndi þér að skjóta ? Tunnan var þarna ennþá á lóðinni , orðin ansi ryðguð .
Farið var með Nazih til bróður Fuad Khaddage og drengurinn leysti vel úr öllu sem hann var spurður um .
Bróðirinn sannfærðist um að þarna væri Fuad Khaddage endurborinn .
Mjög gott samband myndaðist eftir þetta milli Nazih og fjölskyldu Fuad Khaddage .
Þetta var eitthvert sterkasta tilvikið sem ég hef rekist á og næstum of sláandi til að geta verið satt .
" Með Kúrdum Þú dvaldir um tíma meðal uppreisnarmanna í Kúrdistan og skrifaðir bók um þá reynslu , Með uppreisnarmönnum í Kúrdistan .
" Það er mjög langt mál að rekja það allt saman .
Þetta þróaðist eiginlega af sjálfu sér .
Ég fór til Berlínar og var á námskeiði í þýsku þar sem voru fáeinir Kúrdar sem sögðu mér frá ástandinu í íraska Kúrdistan þar sem var borgarastyrjöld og landið lokað .
Með aðstoð Kúrda tókst mér að komast til Kúrdistans á svæði uppreisnarmanna .
Ég kynntist þeim og þetta voru þróttmiklir menn .
Ég fór tvisvar til Kúrdistans , 1962 og 1964 .
Um fyrri ferðina skrifaði ég bók .
Í seinni ferðinni hitti ég leiðtoga Kúrda , Mulla Mustafa Barzani sem nú er löngu liðinn en er orðinn þjóðhetja þeirra .
Það var reisn yfir honum , hann var klæddur kúrdískum búningi og gekk með byssu og rýting og náttúrlega með hermenn og lífverði í kringum sig .
Hann vildi endilega útvega mér kvikmyndavél og tókst það og ég gat myndað það sem ég sá , þar á meðal tók ég myndir af Barzani .
Ég var viðstaddur þing þar sem Kúrdar í Írak lýstu yfir sjálfstæði og þegar ég kom aftur til Þýskalands skrifaði ég grein um þetta þing sem birtist í Daily Telegraph .
Fréttir af þessu þingi ásamt myndum mínum frá Kúrdistan birtust síðan í þýska sjónvarpinu .
Málefni Kúrda hafa alltaf verið mér hugstæð , ég kynntist flestum leiðtogum þeirra og ég hafði lengi náin tengsl við þá .
Hin íslenska bók mín um Kúrda var þýdd á þýsku , ég lengdi hana mikið og endurbætti og svo kom hún út í Þýskalandi .
" Þú hittir nokkrum sinnum Indverjann Sai Baba , sem kalla má töframann og kraftaverkamann og kannski trúarleiðtoga , og skrifaðir um hann bók sem hefur komið út víða um heim .
" Það má telja Sai Baba trúarleiðtoga því í kringum hann safnaðist fólk og um hann myndaðist feikistór hreyfing .
Hann varð snemma þjóðkunnur maður og margir voru ákaflega hrifnir og undrandi yfir því sem hann gerði .
Sai Baba fékkst aldrei til nokkurra tilrauna en það gerðist margt í kringum hann .
Það er alþekkt að töframenn undirbúa vel töfra sína og hafa ákveðið prógramm hverju sinni .
Sai Baba brást hins vegar oft við aðstæðum og bjó til eða laðaði fram hluti sem menn báðu um .
Allt sem hann töfraði fram gaf hann og þetta voru kannski tuttugu hlutir á dag .
Þetta var heilmikil framleiðsla , sumt var einfalt og ódýrt en annað dýrt .
Hann gaf félaga mínum forláta gullhring .
Þetta gerði hann með því einu að veifa hendinni og þá lá gullhringur í lófa hans .
Með sama hætti gaf hann mér men sem var húðað með 22 karata gulli .
Hann gat líka léttilega kallað fram hluti sem ómögulegt átti að vera að nálgast , til dæmis ávexti sem ekki voru til á þeim árstíma sem hann töfraði þá fram .
Indverskur töframaður , Eruk Fanibunda , sem kunni allar töfralistir og klæki og hafði verið verðlaunaður í Bretlandi fyrir nýjungar í töfrabrögðum , ætlaði eitt sinn að fletta ofan af Sai Baba en sannfærðist við nánari skoðun um að hann væri ekta .
Hann sagði : Þetta eru ekki töfrabrögð , þetta er eitthvað annað ! " Rannsóknir þínar hafa snúist um hluti sem tengjast dauðanum .
Ertu hræddur við að deyja ? " Ég hef ekki fundið fyrir því .
Ég skal ekki segja hvernig það gæti orðið við einhverjar aðstæður .
Ég held að menn ýki dálítið í huganum óttann við að deyja .
Við sofnum á hverju kvöldi og vitundin hverfur eða fer eitthvað .
Ekki erum við hrædd við það .
Af hverju skyldum við vera hrædd við að deyja ? " Áttu von á að eitthvað taki við eftir dauðann ? " Mér kæmi á óvart ef svo væri ekki .
" 