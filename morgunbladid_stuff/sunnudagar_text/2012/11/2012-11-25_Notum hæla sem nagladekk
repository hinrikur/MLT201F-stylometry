Klæðaburðurinn breytist pínulítið þegar kuldaboli mætir á svæðið .
Auðvitað er allt í lagi að pakka sér inn í dúnkápu en það er kannski ekki mjög spennandi klæðaburður – og alls ekki sexí .
Og það er alveg ágætt að hafa það í huga að það er alger óþarfi að líta út eins og ógæfukona þótt það kólni aðeins í veðri .
Það er hægt að fara nokkrar leiðir til að vera bæði smart og halda á sér hita .
Á köldum vetrardögum steinliggur að vera í lagskiptum fatnaði .
Að fara í hverja flíkina yfir aðra , og geta þannig farið úr einni og einni flík eftir því sem við á , er ákaflega sniðugt .
Best er að byrja á því að klæða sig í ullarbol eða silkibol því náttúruleg efni eru heitari en gerviefni .
Gott er að eiga þunnan vetrarkjól úr ull sem hægt er að klæðast á köldum vetrardögum .
Þunnir langerma ullarbolir koma líka sterkir inn og eru mun dömulegri en þykkar mussulegar peysur .
Stórar lokaðar peysur ganga vel fyrir þær sem eru strákalega vaxnar , en þær sem eru með kvenlegan vöxt verða ólögulegar í þykkum ullarpeysum .
Ef þú vilt vera dömuleg skaltu fara í fleiri flíkur en færri og hafa þær þunnar og úr vönduðum efnum .
Eitt af mínu uppáhalds er að vera í leðurjakka yfir kjól og fara svo í vesti yfir allt saman .
Vatteruðu vestin frá 66° Norður eru dásamleg því þau eru dömuleg í sniðinu og hlý á sama tíma og svo er mokkavestin hennar Siggu Heimis , sem hún hannaði fyrir Varma , dásamlega hlý .
Það er smart að fara í vesti yfir jakka eða jafnvel þunna kápu og svo er hægt að setja skinn um hálsinn .
Auk þess hafa loðin skinnvesti verið vinsæl og eru þau sniðug yfir jakka og ullarboli .
Íslensku hönnuðirnir í Spaksmannsspjörum , Björg Ingadóttir og Valgerður Torfadóttir , hafa alltaf viljað hafa konur í lagskiptum fatnaði .
Risastóru treflarnir frá þeim eru dásamlegir í kulda og endast ákaflega vel .
Ég er einmitt búin að eiga einn slíkan síðan frumburðurinn kom í heiminn og sér ekki á treflinum eftir sex ára stanslausa notkun .
Treflarnir eru ákaflega langir þannig að hægt er að vefja þeim endalaust um hálsinn .
Í vetrartískunni eru slár töluvert áberandi og er dásamlegt að eiga allavega eina slíka .
Að kasta þeim yfir sig þegar kuldaboli mætir steinliggur .
Og svo er það skótauið .
Vetrarbomsur eru auðvitað góðar og gildar en sjálf er ég alltaf mest fyrir að vera á háum hælum .
Og í snjó og hálku eru best að hafa hælana sem grennsta því þá er meira grip í þeim og virka þeir pínulítið eins og nagladekk .
Svo er ágætt trix að nota bílinn sinn sem úlpu og hafa hitann í sætunum alltaf í botni , þá er hægt að vera í nælonsokkabuxum allan ársins hring án þess að verða úti .
martamaria@mbl.is 