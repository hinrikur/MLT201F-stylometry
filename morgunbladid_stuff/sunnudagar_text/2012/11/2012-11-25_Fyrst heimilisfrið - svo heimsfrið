Ísland á að vera í fararbroddi í baráttu gegn kynbundnu ofbeldi í heiminum að mati UN Women á Íslandi en á sunnudag fer fram árleg ljósaganga samtakanna .
" Við viljum skora á stjórnvöld að vera leiðandi í þessum málaflokki um allan heim og taka forystu á næsta kvennaþingi SÞ á næsta ári .
Við náum aldrei heimsfriði nema ná fyrst heimilisfriði , " segir Inga Dóra Pétursdóttir hjá UN Women .
Hún segir samtökin hafa beint sjónum að kvennamorðum í ár .
" Það eru óhugnanlegar staðreyndir sem gefa til kynna að það sé kerfisbundið dráp á konum víða um heim .
Það er ekki til það samfélag á jarðríki þar sem konur líða ekki ofbeldi vegna kyns síns .
Ísland er þar engin undantekning , þótt ákveðinn árangur hafi náðst hér .
" Markar upphaf átaks gegn ofbeldi Ljósagangan hefst kl. 19 sunnudaginn 25. nóvember í Alþingisgarðinum þar sem stjórnvöldum verður afhent áskorun um að þau geri " allt sem í þeirra valdi stendur til að útrýma ofbeldi gegn konum : hér heima og að heiman , " eins og segir í tilkynningu samtakanna .
Þá er gengið yfir Austurvöll og þaðan í Bíó Paradís þar sem verðlaunamyndin Skemmd epli ( Tyrannosaur ) verður sýnd kl. 20 en aðgangseyrir rennur til UN Women .
Einnig verða þrír ljósberar heiðraðir fyrir framlag sitt í baráttunni gegn kynbundnu ofbeldi á árinu .
Gangan á sunnudag markar upphaf 16 daga átaks sem lýkur á alþjóðlegum mannréttindadegi þann 10. desember .
