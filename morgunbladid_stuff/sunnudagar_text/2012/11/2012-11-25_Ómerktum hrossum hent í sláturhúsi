Vandamálið eru eldri hross í aðalatriðum og þeim fer fækkandi .
En örugglega flest öll folöld eru merkt innan eins árs aldurs , " segir Kjartan Hreinsson , dýralæknir hjá Matvælastofnun um merkingar sláturhrossa , en engar undanþágur eru lengur í gildi varðandi eldri hross líkt og var um tíma .
Komi hross ómerkt í sláturhús er kjötinu af því hent , ef ekki næst að sanna , að mati yfirvalda , innan 24 klukkustunda um hvaða hross sé að ræða og að það hafi verið örmerkt , en stundum ber á því að örmerkið finnist ekki með skanna .
Nýlegt dæmi er um bónda í Eyjafirði sem lagði inn þrjú hross til slátrunar í þeirri trú að þau væru öll örmerkt .
Í einu hrossinu fannst ekki örmerki og vildi bóndinn þá fá að taka kjötið heim og vinna sjálfur úr því til eigin neyslu , en fékk ekki .
Heimilt er í lögum að slátra hrossum og öðru búfé heima til eigin nota og taldi bóndinn því að lítið mál yrði að fá það í gegn að greiða fyrir slátrunina og nýta afurðirnar heima .
Krafa um rekjanleika afurða Svörin til bóndans voru á þá leið að reglurnar heimiluðu ekki slíkt og var skrokknum á endanum hent .
Kjartan segir að kjöt fái ekki fullnaðar heilbrigðisvottun með stimpli í sláturhúsi nema það sé merkt .
" Vandamálið er rekjanleiki og krafa um rekjanleika afurðanna .
Það eru einungis afurðir sem eru öruggar samkvæmt ákvæðum reglugerðanna um rekjanleika sem fá að fara inn í fæðukeðjuna og ef að hrossið eða sláturgripurinn uppfyllir ekki þau skilyrði þá fer hann ekkert út sem matur eftir að hann er kominn inn í þessa [ afurða ] stöð , " segir Kjartan og að öll hross eigi að vera skráð í WorldFeng í dag og merkt .
" Þá kemur að því að menn hafa verið að reyna að uppfylla þessi ákvæði um merkingarnar og það er skylda bóndans eða eiganda hrossins að það sé merkt þegar það er sent í sláturhús .
Það er skylda sláturleyfishafans að sannreyna það að þetta hross sé merkt og það er síðan eftirlitsdýralækna , í umboði héraðsdýralækna , að fylgjast með því að sláturleyfishafinn geri þetta .
" Sumir merkja daginn áður Til eru dæmi þess að eigendur hrossa láti örmerkja þau skömmu áður en þau eru send til slátrunar til þess að hægt sé að nýta afurðirnar , en að sama skapi er erfitt að sanna uppruna hrossins nema með DNA-prófum .
" Ef að hrossið er merkt daginn áður og það er sent með þeim upplýsingum inn til slátrunar , uppgefnu örmerki , númeri og skráningarnúmeri í WorldFeng þá hefur bóndinn uppfyllt sína skyldu og hann undirritar jafnframt yfirlýsingu um það að í hrossinu finnist ekki lyf eða efni og annað sem varðar við heilsu manna og hrossið sé heilbrigt .
Síðan tekur sláturleyfishafinn við þessu hrossi og les af því .
Ef hann les af því og númerið er til í WorldFeng þá hlýtur skyldan að vera uppfyllt þó svo að það hafi verið gert rétt áður , en það er þá háð því að sá sem merki hrossið komi upplýsingunum strax inn í WorldFeng , " segir Kjartan .
10% fara í örmerkiskostnað Sláturleyfishafar eru að greiða misjöfn verð fyrir hrossakjöt , en hæsta verð í dag er í kringum 145 kr / kg og miðað við að fullorðið hross geri sig á um 200 kg þá geta menn verið að fá 29.000 kr. án virðisaukaskatts fyrir hrossið .
Kostnaður við að örmerkja hross er nálægt 3.000 kr. í dag sem þýðir að fyrir þá sem merkja rétt fyrir slátrun fara um 10% af því sem fæst greitt fyrir kjötið í kostnað við örmerkið .
Þó leyft sé að merkja hrossið jafnvel daginn sem hrossi er slátrað situr eftir spurningin um hvernig það tryggi rekjanleika afurða að hross sé örmerkt nokkrum tímum áður en því sé slátrað .
Gert fyrir Evrópusambandið " Frá 2003 áttu öll hross að vera örmerkt en hross sem voru fædd fyrir þann tíma voru undanþegin .
Það var nú svona allur gangur á því hvernig gekk að uppfylla þetta .
Svo komu kröfur frá markaðsaðilum erlendis um það hvernig væri hægt að sýna fram á rekjanleika þeirra hrossaafurða sem boðnar væru til sölu á Evrópusambandssvæðinu og við erum að flytja umtalsvert af hrossakjöti þangað .
Þá þurfti að herða undanþáguákvæði reglugerðarinnar og fella niður þessa eldri heimild um hrossin fyrir 2003 þannig að hross sem koma til slátrunar eiga að vera örmerkt .
Það er grundvallarreglan , " segir Kjartan og bætir við : " Þetta gildir um allan þann heim sem að selur hrossakjöt inn á Evrópusambandið .
Það voru kröfur settar á Argentínu og fleiri lönd .
Menn sendu inn kerfislýsingu á því hvernig menn ætluðu að bregðast við þessu og tiltækast hjá okkur var að nota Worldfeng og þá möguleika sem þar voru fyrir hendi .
Jafnframt fékkst viðurkennt að hann væri rafrænn hestapassi íslenska hestsins .
Annars þyrfti hvert hross að eiga hestapassa sem öll lyfjameðhöndlun væri skrá í , " segir Kjartan .
ipg@mbl.is ÖRMERKINGAR HROSSA Allflestir merkja á réttum tíma Í reglugerð nr. 289/2005 um merkingar búfjár er kveðið á um í 17. grein að öll hross skuli vera örmerkt eða frostmerkt og að folöld skuli merkt við hlið móður fyrir 10 mánaða aldur .
Hjá Bændasamtökum Íslands fengust upplýsingar um örmerkingar síðustu þriggja árganga úr WorldFeng , upprunabók íslenska hestsins .
Það virðist heyra til undantekninga að hross séu ómerkt .
Folöld fædd árið 2011 , sem skráð eru á lífi í WorldFeng og eru því veturgömul í dag , eru 6.873 en ef þeim eru 6.507 örmerkt eða frostmerkt .
Það eru því 366 veturgömul tryppi , fædd árið 2011 , sem ekki eru merkt eða 5,3% .
Þegar eldri árgangar eru skoðaðir má sjá að hlutfallið er mun minna .
Úr hópi tveggja vetra tryppa , fædd 2010 , eru skráð 7.442 tryppi og af þeim eru 7.318 merkt eða 98,33% .
Einungis 124 hross eru ómerkt úr árgangnum .
Úr hópi þriggja vetra tryppa , fædd árið 2009 , eru skráð á lífi 7.154 tryppi og af þeim eru 7.034 merkt eða 98.32% árgangsins .
Einungis 120 tryppi úr þeim árgangi eru ómerkt í landinu .
Lyfjagjöf skráð beint inn í kerfið " Nú eru dýralæknar komnir með rafrænan aðgang að Heilsu og þeim ber skylda til að skrá alla sjúkdómameðhöndlun og lyfjaskráningu inn , " segir Jón Baldur Lorange , sviðsstjóri tölvudeildar Bændasamtaka Íslands , en þar er haldið utan um sérstakt kerfi sem ber nafnið Heilsa og heldur utan um alla lyfjagjöf og meðhöndlun dýralækna .
Kerfið er beintengt við WorldFeng og sláturhús fá beinan aðgang að upplýsingum úr kerfinu .
" Þá eiga þau að vita ef það er sláturbann á ákveðnum gripum .
Þá er þeim gripum hent og menn fá ekki borgað fyrir .
Það hafa komið einhver tilfelli af því , " segir Jón og bætir við : " Þetta er farið að virka ágætlega og ég held að við séum með betra kerfi heldur en það sem maður hefur verið að kynna sér erlendis .
" Jón Baldur segir að með nýja kerfinu verði tryggt að öll hross séu örmerkt , enda sé það skylt og dýralæknar fylgist með því .
" Þeir eiga ekki að vera að meðhöndla hross sem eru ekki merkt .
Þess vegna er það ákveðin pressa .
Síðan ef þú gefur ákveðin lyf þá er það sjálfkrafa í kerfinu .
Ef það er sláturbann fer það til sláturhúsanna beint og eigandinn sér það líka .
Síðan eru það sláturhúsanna að tékka á þessu þegar að hrossin koma .
Þetta er ákveðin neytendavernd , " segir Jón Baldur .
Hann segir að fulltrúar Evrópusambandsins hafi komið fyrir nokkru að kynna sér hvernig þetta væri gert hérlendis og að þar séu málin ekki komin jafn langt og hér .
Rúm 78.000 hross eru í landinu samkvæmt forðagæsluskýrslum fyrir árið 2011 og langsamlega stærstur hluti þeirra er skráður í WorldFeng .
" Það er orðin mjög almenn þátttaka í skýrsluhaldinu og þetta er orðið marg tékkað , " segir Jón .
ipg@mbl.is 