Það er ekki á hverjum degi sem maður fær tækifæri til að eiga viðtal við lifandi goðsögn , mann sem kallar sjálfan Duke Ellington vin sinn ! Bennett reyndist einstaklega viðmótsþýður og var greinarhöfundur innblásinn eftir að hafa numið af honum svörin .
Tími á Evróputúr – Fyrst af öllu , hvernig komu þessir tónleikar eiginlega til ? " Í ljósi þess hve Duets II platan hefur gengið vel út um allan heim ákváðum við að skoða möguleikann á Evróputúr , það hef ég ekki gert í þónokkurn tíma .
Ég kem að vísu reglulega fram í Bretlandi en þau eru orðin ansi mörg árin síðan ég fór í ærlegan Evróputúr .
Þegar Ísland var á meðal þeirra landa sem voru nefnd leist mér mjög vel á það , þar sem ég hef aldrei komið hingað .
Það vill líka svo til að dóttir mín Antonia , sem er að fara að syngja með mér , á vini hér á landi þannig að hún var alveg í skýjunum yfir þessum fréttum .
" – Þegar maður hugsar um feril þinn poppar orðið " fjölbreytni " óhjákvæmilega upp .
Popp , söngleikjalög , djass o.s.frv. Hefur þetta alltaf legið svona fyrir þér eða var þetta spurning um að vinna að þessu ? " Djassinn er fyrsta ástin og ég hef unun af því að vinna með slíku fólki þegar ég er að syngja eða hljóðrita .
Þannig að þessi djasspoppstíll minn hóf að þróast frekar snemma og sá samsláttur kom mjög náttúrulega hjá mér myndi ég segja .
En í árdaga var það þrautin þyngri að fá útgáfurnar til að samþykkja þetta daður mitt við djassinn og þetta var stöðug barátta á milli mín og þeirra að fá djassarana inn í hljóðverið þar sem ég gæti haldið áfram að þróa þennan stíl .
" – Á níunda áratugnum tókst þér að snúa málum þér í hag eftir þónokkra eyðimerkurgöngu og fékkst hina nýfæddu MTV kynslóð með þér í lið .
Hvernig útskýrir þú þennan ótrúlega viðsnúning ? " Tja ...
ég man eftir því að hafa hringt í son minn Danny – sem er og umboðsmaður minn – þar sem ég lýsti yfir hrifningu minni á nokkrum þeirra myndbanda sem voru í umferð á MTV fyrstu árin .
Þetta var mjög skapandi allt saman , það var eins og fólk væri að búa til þriggja mínútna örmyndir og ég lýsti því fyrir honum að mig langaði til að taka þátt í þessu .
Seinna gerðum við MTV Unplugged plötu , það var árið 1994 og sú plata fékk Grammyverðlaun .
Þá var ég 68 ára og þetta var mikil nýlunda .
Að órafmagnaðir " standardar " næðu svona árangri .
Lykillinn að þessu var að vera ekki að breyta sér eða laga sig að yngri áhorfendum heldur einfaldlega syngja þau lög sem mér þykir vænst um .
Ég vissi sem var , að þessi sígildu lög eru svo vel samin að aldur þess sem er að hlusta skiptir ekki nokkru máli .
Ég hef alla tíð verið mótfallin aldursskiptingum og hef alltaf viljað syngja fyrir alla fjölskylduna .
Góð tónlist er nefnilega án síðasta söludags .
" Fjölskyldan í fyrsta sæti – Sumir segja að þú sért sá síðasti sem enn stendur og vísa þá í þennan klassíska skóla söngvara eins og Frank Sinatra , Dean Martin og fleiri .
Hvernig líður þér með slíkan stimpil ? " Ég er virkilega stoltur af því að vera nefndur í sömu andrá og Frank enda var hann lærifaðir minn og studdi mig alla tíð með ráðum og dáð .
En ...
það er fullt af yngra fólki , ég nefni k.d .
lang , Michael Buble , Diönu Krall – sem elska þetta form , dægurlaga- " standardinn " og þau bera kyndilinn áfram .
– Nýjasta Duets platan sló rækilega í gegn .
Var gaman að vinna að henni og finnst þér yfirhöfuð enn gaman að vinna að nýjum plötum ? " Það var reyndar virkilega gaman að vinna þessa síðustu Duets plötu þar sem við flugum út um allan heim til að hitta á söngvarana sem eru þarna .
Við fórum til Los Angeles , New York , Nashville , London og Ítalíu , t.a.m. Þetta var líka ljúf reynsla fyrir mig persónulega þar sem báðir synir mínir og eitt barnabarnið mitt tóku þátt í ferlinu .
Sonur minn Danny hafi yfirumsjón með plötunni en annar sonur minn , Daegal , stýrði upptökunum ásamt Phil Ramone .
Afabarnið hún Kelsey sá svo um að mynda herlegheitin þannig að þetta var mikið fjölskylduverkefni .
– En hvort hugnast þér betur , að syngja á tónleikum eða uppi á sviði .
" Það er ekkert sem slær það út að syngja á sviði , samkvæmt mínum bókum .
Þar er orkan og lífið og það kemur manni í hæstu hæðir að geta deilt framvindunni með áhorfendum .
Hitt er svo annað mál , að þegar ég hljóðrita reyni ég að hafa það eins " lifandi " og hægt er .
Ég er því alltaf með bandið við hliðina á mér , það er enginn í neinum einangrunarklefa , við krukkum ekkert í þetta eftir á og við erum ekki einu sinni með heyrnartól .
Það er alveg merkilegt , að margir af þeim sem hafa sungið með mér á Dúettaplötunum voru að taka upp á þennan hátt í fyrsta skipti .
Sumir urðu reyndar svo hrifnir að þeir hófu að nota svipaðar aðferðir á eigin plötum í kjölfarið .
" – Vinna fyrir ýmis góðgerðarsamtök er þér hugstæð .
Hvers vegna ? " Ja , það er einfaldlega mikilvægt að reyna að vera eins " mannlegur " og hægt er ef þú skilur hvað ég á við .
Nýlega stofnuðum við , ég og kona mín Susan , samtökin Exploring the Arts sem styður listnám í grunnskólum Bandaríkjanna .
Við áttum orðið erfitt með að horfa upp á endalausan niðurskurð í þessum efnum .
Þegar ég var að alast upp í New York fékk ég mikla öndvegismenntun í listum svo ég veit hversu sorglegt það hefði nú verið ef ég hefði ekki átt kost á þessu .
" Ástríðan skiptir öllu – Nú málar þú undir nafninu Benedetto .
Hefur þú alltaf gert það eða hefur það ágerst á síðustu árum .
Og finnst þér þú fá minni viðurkenningu sem listmálari þar sem þú ert með þennan söngferil í gangi ? " Góðvinur minn Duke Ellington varð var við það að ég var alltaf að mála .
Hann ráðlagði mér að taka báða hluti föstum tökum þannig að ég ákvað að fara að hans ráðum , gera þetta af fúlustu alvöru í stað þess að hafa þetta til hliðar við hitt .
Mér datt í hug að merkja myndirnar með nafninu " Benedetto " sem er ættarnafnið mitt , til að skilja listmálarann aðeins frá söngvaranum .
Aldrei hefði mig grunað – þar sem ég hef verið að mála allt mitt líf – að þrjár af myndunum mínum ættu eftir að rata upp á vegg hjá Smithsonian stofnuninni í Washington .
Það er gríðarlegur heiður .
– Þú virðist alltaf vera að .
Hvernig fer það með öllum árunum sem þú ert búinn að safna ? Einhver leyndarmál sem þú værir til í að deila með okkur ? " Fyrst og fremst þarftu að hafa ástríðu fyrir því sem þú ert að gera – og það þarft ekkert endilega að vera gagnvart því sem þú ert að gera í vinnunni – það getur snúið að einhverju sem þú gerir eftir vinnu eða um helgar – en það er í öllu falli nauðsynlegt að þú sért ástríðufullur gagnvart lífinu og í lífinu .
Alltaf .
Og þú verður að gæta að heilsunni .
Ég er svo lánsamur að eiga yndislega konu sem sér til þess að ég geri mínar líkamsæfingar þrisvar sinnum í viku og að ég borði holla fæðu .
Og að lokum – ekki láta stress eða reiði ná tökum á þér .
Það drepur .
" Þakklæti – Þú hefur látið hafa það eftir þér að ef maður er skapandi að upplagi þá verði meira um slíkt eftir því sem maður eldist .
Ertu ennþá á þessu ? " Algerlega ! Mér hefur sjaldan liðið betur sem söngvari og ætla að halda þessu áfram þangað til ég verð 100 .
" – Síðast en ekki síst , hvað eiga frostbitnir Íslendingar svo í vændum frá þér ? " Ég kem með dásamlegan djasskvartett sem ég veit að á eftir að heilla fólk upp úr skónum .
Að skemmta fólki og láta því líða vel , það er það sem ég geri .
Ég veit að allir hafa nóg að gera .
Fjölskyldan , vinnan o.s.frv. og það er ekki ókeypis að fara á tónleika .
Ef fólk er að hafa fyrir því að koma sér á staðinn , redda barnapíum og þvíumlíku þá þarf ég að sjá til þess að allt þetta sé þess virði .
Ef það nær að gleyma sé í augnablik og fá einhverja næringu úr kvöldstundinni þá verð ég hæstánægður .
" Goðsögn verður til Ef hægt er að tala um lifandi goðsögn í dægurtónlistinni tikkar Tony Bennett í öll boxin sem fylla þarf í .
Þessi 85 ára gamli " krúnukall " hefur fengið allar þær viðurkenningar og öll þau verðlaun sem máli skipta og gott betur en það .
Sautján Grammyverðlaun og tvenn Emmyverðlaun ásamt stjörnu í frægðargangstéttina í Hollywood og heiðursverðlaun frá samtökum bandarískra tónskálda , höfunda og útgefenda eru aðeins brot af því sem hann hefur sópað að sér á einstaklega gifturíkum ferli .
Hann er virtur jafnt sem dáður og nýjasta verk hans , Duets II , fór beint á topp Billboardlistans bandaríska er hún kom út í september síðastliðinn .
Reyndist hún enn ein skrautfjöðurin í hatt meistarans .
Ekki bara var um að ræða fyrstu plötu hans sem nær þessum árangri , heldur er hann elsti listmaðurinn í tónlistarsögunni sem nær þessum árangri .
Mikil virðing Á plötunni syngur hann dúetta með mörgum af frægustu ungstirnum poppsins í dag ( Lady Gaga , Amy Winehouse , Norah Jones , Josh Groban og Mariah Carey t.a.m. ) en líka með öðrum lifandi goðsögnum eins og Willie Nelson og Arethu Franklin .
Þetta víðfeðmi sýnir glöggt hversu mikillar virðingar Bennett nýtur hjá öðru tónlistarfólki og gildir þá einu á hvaða aldri það er eða hvaðan það kemur af tónskalanum .
Bennett er allra og ástæðan er umtöluð orka hans , eljusemi og bjartsýni að ekki sé talað um fjölhæfni ( Bennett málar undir listamannsnafninu Benedetto og verk hans hanga uppi í listsölum víða um heim ) .
Þessi kraftur hefur skilað sér í yfir 70 plötum sem hafa samtals selst í yfir 50 milljónum eintaka .
Það er nóg að sjá mynd af Bennett og hans smitandi brosi til að sannfærast .
Þetta er maðurinn ! Þessi " gamli kall " Bennett er New York-búi og hóf að syngja ungur að árum .
Hann er á þeim aldri að hann barðist í síðari heimsstyrjöldinni og eftir að hafa komist óskaddaður þaðan hóf hann að byggja sér feril .
Fyrsta vinsæla lagið hans kom út fyrir sextíu árum síðan á vegum Columbia Records , " Because of You " , en þá voru enn þrjú ár í fæðingu rokksins .
Bennett þótti mikilhæfur söngvari og djass , söngleikir , popp og amerískir " standardar " , allt lék þetta í höndum hans eða munni öllu heldur .
Árið 1962 kom svo út eitt af hans allra þekktustu lögum , " I left my heart in San Francisco " .
Sjöundi áratugurinn átti þó eftir að reynast Bennett mótdrægur eins og svo mörgum af hans kynslóð og vinsældir dvínuðu jafnt og þétt .
Bennett átti svo eina merkilegustu endurkomu tónlistarsögunnar á níunda áratugnum er hann sneri fílefldur aftur til baka með stuðningi Columbia Records , fyrirtækisins sem hafði gefið út hans fyrstu plötur .
Bennett gekk í endurnýjun lífdaganna og ný kynslóð hlustenda , hin svokallaða MTV kynslóð hóf að fíla þennan " gamla kall " í botn .
Bennett , fagmaður fram í fingurgóma og með einn áreynslulausasta sjarma sem fyrirfinnst í bransanum , átti ekki í erfiðleikum með að nýta sér þennan óvænta meðbyr .
Nú ferðast hann reglulega um og heldur tónleika ( um 100 til 200 á ári , takk fyrir ) ásamt því að gefa út plötur .
Vinsældir hans virðast fara vaxandi með hverju árinu sem líður , ótrúlegur árangur fyrir hálfníræðan manninn .
Sannur Eða hvað ? Bennett er einn af þeim sem hafa náðarvald yfir listinni og það er svosem ekki skrítið að hann skipi þann sess sem hann gerir í dag .
Sannir hæfileikar heilla hvern þann sem ber vott af skynbragði á tónlist .
Bennett lýsir þessu á þennan hátt : " Ef þú stúderar meistarana – Picasso , Jack Benny , Fred Astaire – þá voru þeir allir að fram á grafarbakkann .
Ef þú býrð yfir sköpunargáfu , þá verður þú uppteknari eftir því sem þú eldist .
" Það er svo við hæfi að láta vin Bennett , Frank Sinatra , um lokaorðin .
Þessu lýsti stórsöngvarinn yfir í Life tímaritinu árið 1965 : " Tony Bennett er besti söngvarinn í bransanum .
Ég æsist upp þegar ég sé hann á sviði .
Ég verð hrærður .
Hann er söngvarinn sem kemur því til skila sem tónskáldið hafði í huga .
Og ögn meira en það .
" 