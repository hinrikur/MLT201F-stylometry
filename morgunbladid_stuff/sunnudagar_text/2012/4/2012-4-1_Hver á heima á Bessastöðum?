Ætli það sé bara fólk , sem hefur orðið " þekkt " í gegnum fjölmiðla , sem er hæft til að gegna embætti forseta Íslands ? Stjórnmálamenn eða fyrrverandi stjórnmálamenn , fjölmiðlafólk og þá sérstaklega sjónvarpsfólk , kannski háskólamenn , sérstaklega ef þeir hafa mikið verið í fjölmiðlum .
Er þetta mælikvarðinn ? Það mætti ætla ef mið er tekið af þeim nöfnum , sem við sögu koma í umræðum í fjölmiðlunum að sjálfsögðu ( ! ) um hugsanlega frambjóðendur í forsetakjöri .
Fjölmiðlar segja ekki alla sögu um fólk .
Þvert á móti .
Stundum er himinn og haf á milli fjölmiðlaímyndar einstaklings og veruleikans .
Sumt fólk hefur komizt að þeirri skynsamlegu niðurstöðu að leiðin til farsældar í lífinu sé ekki sízt sú að standa fyrir utan villuljós fjölmiðlanna .
Það sama fólk getur ekki síður búið yfir hæfileikum til að gegna embætti forseta Íslands en þeir sem sí og æ eru í fjölmiðlum .
Getur verið að við sjáum í fárinu í kringum forsetaembættið einhvers konar hnignun samfélagsins ? Jafnvel úrkynjun ? Rökin fyrir þessu sjónarmiði eru tvíþætt .
Forsetaembættið var augljóslega notað í þágu þeirra , sem leiddu þjóðina til hrunsins með tilheyrandi tildri og sýndarmennsku .
Einkaþoturnar voru líka farnar að koma við sögu Bessastaða .
Leikaraskapurinn í kringum framboð eða ekki framboð núverandi forseta er í ætt við þá " séð-og-heyrt-væðingu " embættisins .
Hvernig getur þetta gerzt án þess að þing eða þjóð rísi upp ? Að vísu benda kannanir til að þjóðin vilji ekki láta bjóða sér þetta en þá tekur ekki betra við , þegar umræður hefjast um hugsanlega frambjóðendur .
Er alveg óhugsandi að finna megi einstakling , sem þjóðin vilji treysta fyrir þessu embætti fyrir utan þann þrönga hóp fyrirferðarmikillar elítu , sem nú lætur mest að sér kveða í umræðum um forsetaefni og horfir bara á sjálfa sig og sína ? Er óhugsandi að einn af þeim merku og sjálfmenntuðu bændum , sem enn eru til á Íslandi mundi sóma sér vel á Bessastöðum ? Er óhugsandi að einn af þeim merku skipstjórum eða sjómönnum , sem byggt hafa upp sjávarútveg á Íslandi með hörðum höndum mundi sinna þessu embætti með sóma ? Er óhugsandi að einn af þeim merku rithöfundum , sem hafa kvatt sér hljóðs á undanförnum áratugum gæti átt heima á Bessastöðum ? Með öðrum orðum : er fráleitara að Íslendingar kjósi " venjulegan " einstakling á Bessastaði en að Þjóðverjar velji austurþýzka prestinn Joachim Gauck , sem talar helzt ekki um annað en frelsi til að verða forseti Þýzkalands ? Hann talar um frelsi vegna þess að meirihluta ævinnar bjó hann við ófrelsi .
Við erum komin í vandræði með forsetaembættið .
Það er komið úr böndum .
Það stóð aldrei til að það yrði einhvers konar hlægileg skrumskæling á konungum og drottningum Norðurlanda ( sem eru auðvitað fortíðarfyrirbæri ) .
Það stóð heldur ekki til að þar sæti sami maður áratugum saman .
Það mundi ekkert gerast ef þetta embætti yrði lagt niður – annað en það að kostnaður við yfirstjórn ríkisins mundi minnka .
Þegar fyrrverandi forseti Þýzkalands sagði af sér komu upp umræður þar um hvort leggja ætti það embætti niður af þeirri einföldu ástæðu að forseti Þýzkalands hefði engu sérstöku hlutverki að gegna .
Það er æskilegt að slíkar umræður fari fram hér og í ljós komi til hvers þær leiða .
Það er hins vegar athyglisverð staðreynd að þjóðin hefur tekið ástfóstri við þetta embætti og telur sig eiga það umfram margt annað , sem er í hennar sameiginlegu eigu .
Þetta gerðist strax 1952 , þegar frambjóðandi ráðandi afla á þeim tíma náði ekki kjöri og það gerðist aftur 1968 .
Það hefur líka verið eftirtektarvert að fylgjast með því á liðnum áratugum , hvað fólkið í landinu hefur tekið gagnrýni á forseta óstinnt upp .
Það hefur hins vegar breytzt enda hefur núverandi forseti fremur sótzt eftir að verða umdeildur .
Af þessum sökum er afar ólíklegt að þjóðin mundi fallast á að leggja embættið niður .
Hins vegar má vel vera að hún geti orðið til viðtals um það að takmarka setu sama einstaklings í embætti við tvö kjörtímabil , sem er sjálfsagt .
Og það er heldur ekki óhugsandi að þjóðin geti fallizt á að þótt hégómaskapur ráði ríkjum í konungshöllum víða um heim eigi hann ekki að ráða ferðinni á Bessastöðum .
Kosningar eru til margs gagnlegar .
Það er æskilegt að í kosningabaráttunni vegna forsetakosninganna , sem hér fara fram snemma í sumar verði þessir þættir og margir aðrir , sem tengjast forsetaembættinu til umræðu og að fólk almennt taki afstöðu til þess hvernig hægt sé að beina þessu embætti inn á réttar brautir á ný .
Þessum hugleiðingum er ekki beint gegn einum eða neinum einstaklingi .
Þegar forsetadæmi Ólafs Ragnars Grímssonar verður gert upp verður þar ekki bara að finna þá þætti , sem hér hafa verið gagnrýndir heldur líka jákvætt framlag hans til málefna lands og þjóðar .
Það á ekki sízt við um þá áherzlu , sem hann hefur lagt á að beina athygli þjóðarinnar að tækifærum nýja norðursins en það hefur hann gert umfram aðra .
Og þar sem ég var svo heppinn að kynnast persónulega Hannibal Valdemarssyni , þeim mikla baráttumanni fyrir hag verkalýðsins á Íslandi , finnst mér ánægjulegt að sjá sonardóttur hans , Þóru Arnórsdóttur , nefnda til sögunnar í tengslum við forsetaembættið .
En hver svo sem situr í þessu embætti þegar líður á sumarið verður þjóðin að nota tækifærið í forsetakosningum nú til þess að beina embættinu í réttan farveg svo að í því endurspeglist veruleiki þess fólks , sem býr á afskekktri eyju í Norður-Atlantshafi en ekki einskis verð sýnifíkn .
