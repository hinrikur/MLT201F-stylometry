Breytingar á lífi eldri manns eru efni næstu myndar í stuttmyndaröð sem Mbl sjónvarp sýnir á sunnudögum í samvinnu við Kvikmyndaskóla Íslands .
Erlendur Sveinsson samdi handrit myndarinnar ásamt því að leikstýra .
Hann útskrifaðist frá Kvikmyndaskóla Íslands árið 2010 úr leikstjórnar- og framleiðsludeild .
" Stuttmyndin Viltu breyta lífi þínu ? fjallar um eldri mann sem lifir lífi sínu á mjög vanabundinn hátt .
Hann er fastur í ákveðinni rútínu .
Í myndinni fær hann skilaboð frá æðri máttarvöldum um að nú sé tími breytinga sem endurspeglast mjög vel í myndinni , " segir leikstjórinn .
Erlendur segir að í raun byggist karakter gamla mannsins sem leikinn er af Grétari Snæ Hjartarsyni á aðalpersónunni í teiknimyndinni Up sem naut mikilla vinsælda fyrir nokkrum árum .
Síðan Erlendur útskrifaðist hefur hann starfað innan kvikmynda- og auglýsingaiðnaðarins með ýmsum hætti .
" Sumarið eftir útskrift starfaði ég við kvikmyndina Gauragang og þar kom ég mér upp ákveðnu tengslaneti .
Í kjölfarið kom ég að ýmsum verkefnum bæði auglýsingum og kvikmynda- og þáttagerð .
Ég hef meðal annars komið að nokkrum stórum verkefnum eins og Svartur á leik , Game of Thrones og Hæ Gosi .
Einnig er ég nýbúinn að gera svokallað " making of " af þáttunum Mið-Ísland .
" Auk þess hefur Erlendur tekið upp mikið af eigin efni en fyrirtæki hans hefur nú selt Skjá einum þáttaröð sem verður tekin upp í sumar .
