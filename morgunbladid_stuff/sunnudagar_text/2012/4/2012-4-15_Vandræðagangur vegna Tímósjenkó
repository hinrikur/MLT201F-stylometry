Júlía Tímósjenkó , fyrrverandi forsætisráðherra Úkraínu , mun vera meðal þeirra einstaklinga , sem tilnefndir hafa verið til friðarverðlauna Nóbels .
Í augum stjórnvalda í Úkraínu er hún hins vegar glæpamaður .
Í október var hún dæmd í sjö ára fangelsi fyrir að undirrita samning um kaup á gasi við Rússa , sem að sögn ákæruvaldsins leiddi til þess að úkraínskir skattborgarar voru sviknir um 200 milljónir dollara ( rúmlega 25 milljarða króna ) .
19. apríl hefjast væntanlega ný réttarhöld þar sem hún verður sótt til saka fyrir fjárdrátt og skattsvik .
Réttarhöldin yfir Tímósjenkó voru umdeild og hafa gert verkum að samskipti Úkraínu við Evrópusambandið eru með stirðasta móti .
Evrópusambandið hefur krafist þess að Tímósjenkó verði látin laus og leyft að taka þátt í þingkosningum , sem fyrirhugaðar eru í október .
Stjórn Úkraínu lætur hins vegar engan bilbug á sér finna .
Míkóla Asarov , forsætisráðherra Úkraínu , sagði á fimmtudag þar sem hann var staddur í Vilnius að Tímósjenkó ætti að játa sekt sína .
Það væri skilyrði fyrir " lagalegri lausn " á máli hennar .
Hann útilokaði hins vegar að hún yrði náðuð .
Viktor Janúkóvits , forseti Úkraínu , leggur allt kapp á að vængstýfa Föðurland , flokk Tímósjenkó , sem kom í veg fyrir að hann kæmist til valda í appelsínugulu byltingunni 2004 .
En hann er ekki laus við Tímósjenkó þótt hún sitji bak við rimla .
Hún neitar öllum sökum og segir að um sé að ræða pólitíska aðför að sér .
Tímósjenkó er 51 árs gömul .
Hún hefur nú setið í Karkover-kvennafangelsinu í sjö ár .
Hún er svo bakveik að hún verður að liggja þegar hún hittir lögmann sinn , sem segir að Janúkóvits " ætli að drepa Tímósjenkó " .
Meira að segja andstæðingar hennar viðurkenna að hún sé hörð af sér og hefur hún verið sögð " eini karlmaðurinn í úkraínskum stjórnmálum " .
Mál Tímósjenkó er dragbítur á inngöngu Úkraínu í Evrópusambandið .
Hörðustu gagnrýnendur Janúkóvits segja að geðþótti og pólitískt ábyrgðarleysi einkenni stjórnarfarið í landinu .
Þeir , sem aðhyllast raunsæispólitík , segja hins vegar að ekki sé hægt að láta samskiptin við þetta stóra land velta á örlögum einnar konu , sem í þokkabót , eins og það var orðað í fréttaskýringu í Der Spiegel , er " enginn andófsmaður heldur kvenleg útgáfa af Míkhaíl Kodorkovskí : hún hafi einnig komist yfir mikið af peningum eftir vafasömum leiðum " .
Hinir fyrrnefndu hafa haft betur og Janúkóvits er enginn aufúsugestur í ríkjum Evrópu um þessar mundir og samkvæmt nýlegri skoðanakönnun er fylgi hans heimafyrir komið niður í 13% .
Má leita læknis utan fangelsis Júlía Tímósjenkó hefur dvalið sárkvalin með brjósklos í fangelsinu og hefur farið fram á að fá að leita sér lækninga í þýskri læknamiðstöð .
Stjórnvöld hafa gert lítið úr vanda hennar , en í vikunni sögðu þau að hún mætti leita lækninga utan fangelsins , en í Úkraínu og að þeirra geðþótta .
Fyrrverandi ráðherrar fylla fangelsi Úkraínu Úkraínsk stjórnvöld hafa ekki látið sér nægja að setja stjórnarandstæðinginn Júlíu Tímósjenkó í fangelsi frá því að Viktor Janúkovits varð forseti Úkraínu fyrir tveimur árum .
Þrír fyrrverandi ráðherrar úr stjórn hennar eru einnig komnir bak við lás og slá .
Valerí Ívasjenkó , fyrrverandi varnarmálaráðherra , var í liðinni viku dæmdur í fimm ára fangelsi fyrir að misnota embætti sitt í jarðaviðskiptum .
Júrí Lutsenko , fyrrverandi innanríkisráðherra , var dæmdur í fjögurra ára fangelsi í febrúar fyrir að hygla bílstjóra sínum .
Þá var Heorí Filiptsjúk , fyrrverandi ráðherra náttúruauðlinda , dæmdur í þriggja ára fangelsi vegna samnings við lögmannsstofu .
Öll hafa málin verið umdeild og í sumum tilvikum mun vera um að ræða sakargiftir , sem aldrei hefðu orðið að sakamáli innan Evrópusambandsins .
Janúkóvits hefur sagt að hann sé að hreinsa til í stjórnkerfinu og rjúfa tengsl ríkis og stórfyrirtækja .
Gagnrýnendur hans segja hins vegar að hann beiti réttarkerfinu sem valdatæki og hafi einfaldlega komið nýjum auðjöfrum , sem tengjast honum frá fornu fari , að við kjötkatlana .
