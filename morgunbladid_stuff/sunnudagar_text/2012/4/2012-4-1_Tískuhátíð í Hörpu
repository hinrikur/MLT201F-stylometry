Á bak við tjöldin Tískuhátíðin Reykjavík Fashion Festival var haldin í þriðja sinn um helgina .
Mikið liggur að baki til að láta svona hátíð ganga upp en ljósmyndari Sunnudagsmoggans leit inn þegar undirbúningur fyrra kvöldsins stóð sem hæst .
Texti : Inga Rún Sigurðardóttir ingarun@mbl.is Myndir : Eggert Jóhannesson eggert@mbl.is Tískuhátíðin Reykjavík Fashion Festival ( RFF ) er að festa sig í sessi sem stærsti tískuviðburður landsins og vex með hverju árinu .
Hátíðin lokkar til sín fjölda erlendra gesta en þetta er í þriðja sinn sem hún er haldin .
Þarna sýna alls ellefu hönnuðir en sýningar standa í tvo daga , föstudag- og laugardagskvöld .
Ljósmyndari Sunnudagsmoggans fékk að fylgjast með stemningunni bak við tjöldin þegar undirbúningurinn stóð sem hæst en RFF fer fram í Silfurbergi í Hörpu að þessu sinni .
Verið var að undirbúa fyrra sýningarkvöldið en þá tóku þátt Mundi , Hildur Yeoman , Kron by KronKron , Kalda , Ýr og Kormákur & Skjöldur .
Her manns kemur að því að láta allt ganga sem best upp , en ljósmyndarinn var á staðnum þegar verið var að farða fyrirsæturnar og æfa innkomur .
Á laugardagskvöldið komu síðan fram Ella , Milla Snorrason , Birna , Ziska og REY .
Úrval hönnuða á hátíðinni í ár er fjölbreytt og má búast við því að tískustraumarnir hafi flætt yfir gesti í Hörpu við höfnina .
