Á mánudag mun mbl.is hleypa af stokkunum nýjum vef tileinkuðum veiði af ýmsum toga .
Blaðamaður settist niður með ritstjóra / umsjónarmanni hins nýja vefjar , Karli Lúðvíkssyni .
Við erum að tala um Kalla Lú eins og hann kallaði sig um árabil sem þáttastjórnandi í útvarpi .
Heimir Snær Guðmundsson heimirs@mbl.is Færri vita að Karl Lúðvíksson er haldinn veiðidellu á háu stigi og hefur m.a. framleitt veiðiþætti fyrir Stöð 2 sport .
Aðspurður um ástæður þess að hann tekur verkefnið að sér segir Karl að vöntun sé á slíkum vef .
" Það er aðallega brennandi áhugi sem fær mig til að taka þátt í þessu verkefni .
Það fyrsta sem ég geri á morgnana eftir morgunkaffið er að fara inn á helstu veiðisíður á netinu , þær eru þónokkrar en hins vegar er tiltölulega lítið af upplýsingum á hverri síðu .
Mér fannst vanta stærri síðu sem safnar fréttum á einn stað .
" Hann segist jafnframt vona að með styrk mbl.is og dyggum lesendum verði þetta góð viðbót fyrir hinn almenna áhugamann um veiði .
Veiðifréttir á einum stað Efnistök hins nýja vefjar munu lúta að hinum ýmsu hliðum veiði , vatnaveiði , laxveiði eða skotveiði .
Ætlunin er að fara yfir góð ráð fyrir veiðimenn , fjalla um nauðsynlegan búnað og greina frá ástandi á veiðisvæðum , svo eitthvað sé nefnt .
Karl segir að markmiðið sé að segja fréttir frá sem flestum veiðisvæðum á landinu .
" Við stefnum að því að færa fréttir af veiðisvæðunum , bæði veiðitölur og af ástandi á svæðunum .
Síðan er hugmyndin að vera með veiðistaðalýsingar fyrir bæði ár og vötn , til leiðbeiningar fyrir veiðimenn .
Meginmarkmiðið er að vefurinn höfði til eins margra og kostur er .
" Karl segir að vefurinn muni einnig fjalla um skotveiði , en það tímabil hefst í júlí með hreindýraveiðinni , einnig verður fjallað um gæsaveiði , andaveiði og rjúpnaveiði þegar veiðitímabilin hefjast með haustinu .
" Við verðum með fréttaflutning meira og minna allt veiðitímabilið .
Yfir háveturinn munum við halda áfram að upplýsa um hvað sé að gerast almennt , t.d. fregnum af nýjum útbúnaði og ám sem eru að skipta um leigutaka svo eitthvað sé nefnt .
Við munum halda vefnum lifandi allt árið þótt veiðitímabilið sé auðvitað frá apríl til nóvember .
" Karl segist þess fullviss að markaður sé fyrir vef af þessu tagi .
" Já , það er öruggt , á þessu sviði hafa kannski nokkrir smærri vefir verið starfandi , aðilar sem jafnvel eru með veiðileyfasölu líka .
Við erum ekki að fara í beina samkeppni við þessa aðila heldur frekar aðstoða þá við að koma fréttum sínum á framfæri .
Við komum til með að segja helstu fréttir frá veiðifélögum með hlekkjum á þeirra síður .
Því geta lesendur lesið fréttir ýmissa veiðifélaga hjá okkur og síðan haldið áfram og leitað ítarlegri upplýsinga á vef viðkomandi félags í gegnum hlekk sem fylgir fréttinni .
" Öllum verður frjálst að senda inn fréttir enda segir Karl það vilja veiðiáhugamanna að fá sem flestar fréttir , frá sem flestum svæðum , meðan á veiðitímabilinu stendur .
Einfaldlega eitthvað sem gerist ...
Karl hefur sjálfur stundað veiði frá því hann man eftir sér : " Ég byrjaði að veiða á stöng með afa mínum heitnum , Karli Lúðvíkssyni apótekara .
Við fórum í marga veiðitúra , oftast í Langá á Mýrum sem ég held enn tryggð við í dag .
" Þar tók Karl sinn fyrsta flugulax tólf ára og hefur ekki litið við síðan .
Karl hefur auk þess framleitt veiðiþætti fyrir Stöð 2 sport , samtals sex þáttaraðir eða u.þ.b. 40 þætti þar sem farið hefur verið á ýmis veiðisvæði víða um land .
Blaðamanni og eflaust fleirum leikur forvitni á að vita hvað verði til þess að menn fái þessa umtöluðu veiðidellu .
" Slíkt er erfitt að útskýra , það er einfaldlega eitthvað sem gerist þegar maður landar fyrsta fiskinum sem smápolli , hvort sem það er niðri á bryggju eða við vatn , en auðvitað sökkva menn sér í sportið af mismiklum krafti .
Veiðin snýst ekki endilega um hvað þú veiðir mikið heldur frekar um að koma sér í aðstæður þar sem einstaklingurinn fær hugarró , hvíld og endurnæringu .
" Veiði getur verið fjölskyldusport Veiði getur verið tímafrek iðja og útheimt töluverða fjarveru frá fjölskyldu .
Karl segir þó lítið mál að komast fyrir það vandamál : " Ég er með stækkandi fjölskyldu og því hefur löngum veiðitúrum fækkað með árunum .
Núna er ég farinn að taka konuna með mér og hún er orðin ansi liðtæk með stöngina .
Við erum líka dugleg fjölskyldan að fara í vatnaveiði .
Þetta getur verið algjört fjölskyldusport , ég tel það rosalega hollt fyrir krakkana að komast að vatni , spreyta sig í veiði og reyna á þolinmæðina sem því fylgir , " segir Karl og bætir við að veiði sé kjörinn vettvangur fyrir fjölskyldur til að stunda útivist og njóta þess að vera saman .
Reglulega heyrast fregnir um veiðileyfi í laxveiðiám sem seljist á hundruð þúsunda , jafnvel fyrir eina stöng í örfáa daga , svo ekki sé talað um þann dýra útbúnað sem hægt er að komast í .
Karl segir kostnaðinn algjörlega fara eftir hverjum og einum veiðimanni , vissulega geti veiðileyfi verið dýr en þau geti líka verið ódýr .
Veiðikortið er dæmi um ódýran kost , en sá sem fjárfestir í slíku korti er kominn með veiðileyfi í fjölda góðra veiðivatna víða um landið .
" Byrjunarkostnaðurinn , vöðlur , jakki , stöng og annar nauðsynlegur búnaður , er örugglega svipaður og menn þekkja úr golfinu .
Varðandi veiðileyfin þá geta þau auðvitað verið dýr en menn geta dálítið stjórnað því sjálfir , " segir Karl og tekur fram að ekki þurfi endilega að fara í rándýrar ár til að veiða vel .
Vönduð veiðiskrif í Morgunblaðinu Fjallað hefur verið um stangveiði af metnaði á síðum Morgunblaðsins í áratugi , enda er um vinsæla afþreyingu og áhugamál að ræða sem tugir þúsunda Íslendinga leggja stund á .
Eins og undanfarin ár munu ljósmyndararnir Einar Falur Ingólfsson og Kjartan Þorbjörnsson , Golli , sjá um veiðiskrif á síðum blaðsins í sumar .
Annars vegar verður um fréttir að ræða , þar sem grennslast verður fyrir um ganginn í veiðinni á veiðislóð um land allt , bæði í silungi og laxi , og sagðar fréttir af ýmsu öðru sem tengist efninu .
Þá birtast eins og síðustu ár reglulega " veitt með " -viðtöl hér í Sunnudagsblaðinu , þar sem blaðamenn eyða stund með ólíkum veiðimönnum á bökkum vatnanna , ræða við þá um veiðisvæðin og áhugamálið og forvitnast um veiðisögur .
Skrifin prýða vandaðar ljósmyndir þeirra félaga .
Þeir Einar Falur og Golli eru báðir reyndir stangveiðimenn og auk þess að sinna veiðiumfjöllun hér á síðum blaðsins hafa þeir komið að gerð vinsælla bóka um veiði .
Saman skrifuðu þeir ríkulega myndskreytta bók , Í fyrsta kasti , en í henni birtist úrval viðtala sem þeir áttu við veiðimenn á bökkum vatnanna frá vori og inn í haust .
Einar Falur hefur átt ljósmyndirnar í bókaröð um nokkrar bestu laxveiðiár landsins , í bókunum Laxá í Kjós & Bugða , Langá á Mýrum og nú síðast Grímsá & Tunguá sem kom út í vetur .
Hann hefur einnig átt ljósmyndirnar í bókum Bubba Morthens , Áin og Veiðisögur , og þýddi hið klassíska verk R.N .
Stewarts hershöfðingja , Íslenskar veiðiár , sem Hið íslenska bókmenntafélag gaf nýverið út .
" Stangveiði nýtur sívaxandi áhuga hér á landi og það er ekki skrýtið .
Þetta er mikilvæg atvinnugrein sem skilar landeigendum arði , arði sem skilar sér jafnframt í þjóðarbúið , og það þarf að endurspeglast í umfjöllun okkar .
En fyrst og fremst er þetta áhugamál ; fólk nýtur þess að vera úti í náttúrunni með vinum og fjölskyldu og veiða .
Sumir greiða mikið fyrir að komast í veiði , og það er þeirra val , þeir eru þá að greiða fyrir ákveðin gæði , en allir geta veitt og allir geta notið þess , þótt það kosti ekki mikið – fyrir marga er þetta líka lífsstíll .
Við skrifum fréttir og frásagnir fyrir allt þetta fólk , " segir Einar Falur .
