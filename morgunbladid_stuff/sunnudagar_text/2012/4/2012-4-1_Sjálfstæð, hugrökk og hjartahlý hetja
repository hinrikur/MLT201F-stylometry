Í allmörg ár hefur ekki verið þverfótað fyrir bókaröðum fyrir unglinga þar sem söguhetjurnar berjast við ill öfl .
Í kjölfar bókanna um Harry Potter snerist baráttan um vonda galdramenn og myrk öfl , síðan tóku við vampírur og uppvakningar , en nú eru það stjórnvöld sem fá til tevatnsins í hverri metsölubókinni af annarri .
Dæmi um það er bókaröð eftir Suzanne Collins sem dregur heiti sitt af fyrstu bókinni , Hungurleikunum , en í þeirri bók eru illu öflin alræðisstjórn í framtíðarríki .
Hungurleikjabækurnar hafa selst metsölu vestan hafs og kemur ekki á óvart að úr þeim hafi orðið kvikmynd og heldur ekki að þeirri mynd hafi verið vel tekið er hún var frumsýnd á dögunum , svo vel tekið reyndar að hún sló aðsóknarmet .
Fyrsta bókin í röðinni , The Hunger Games , kom út í september fyrir fjórum árum og fór vel af stað .
Önnur bókin , Catching Fire , kom út ári síðar og sú þriðja , Mockingjay , í ágúst 2010 .
Þá var svo mikill áhugi fyrir bókinni að langar biðraðir mynduðust við bókaverslanir og í fyrstu vikunni seldust af henni um 500.000 eintök .
Í sem skemmstu máli þá gerast bækurnar í Norður-Ameríku í kjölfar ótilgreindra hamfara sem lagt hafa stóran hluta Bandaríkjanna í rústir .
Landið sem þar er kallast Panem og skiptist í þrettán hluta ; Höfuðborgina og héruðin tólf .
Í Höfuðborginni búa allir í hátæknilegri paradís , en í héruðunum býr fólk við kröpp kjör nema í einu þeirra , Héraði þrettán , sem var eytt fyrir að gera uppsteyt .
Í hverju héraði má aðeins fást við eina iðju og í Héraði tólf , þar sem söguhetjan , Katniss Everdeen , býr eru unnin kol , ekkert annað .
Á hverju ári eru svo valin ungmenni í hverju héraði sem berjast upp á líf og dauða í blóðugum raunveruleikaþætti sem gerður er til að skemmta íbúum Höfuðborgarinnar og aðrir fá líka að fylgjast með .
Ekki er ástæða til að rekja söguþráðinn frekar , en nægir að nefna að Katniss kemst lífs af , meðal annars með því að þvinga stjórnendur leikjanna til að breyta reglum þeirra .
Í næstu bók lendir hún síðan aftur í hungurleikjum , en með öðrum áherslum þó og í síðustu bókinni er hún enn að berjast en nú fer bardaginn fram í Höfuðborginni og Katniss orðin leiðtogi uppreisnarhóps , sem hún á þó ekki samleið með eins og kemur í ljós í lokin .
Margir kaupenda bókanna um Katniss voru unglingsstúlkur eða ungar konur og umræða um bækurnar og nú kvikmyndina vestan hafs hefur snúist mjög mikið um það að söguhetjan sé ung stúlka sem neitar að vera fórnarlamb .
Þar er og algengt að fólk beri saman þær Katniss Everdeen úr Hungurleikjunum og Bellu Swan úr Dögunarröðinni , þar sem önnur er sjálfstæð , hugrökk og hjartahlý en hin sífellt fórnarlamb sem lagar sig að körlunum í kringum sig enda eru þeir sífellt að bjarga henni .
Bella ræður ekki við tilfinningar sínar , á enga ósk heitari en að gefa sig Edward á vald , en Katniss leggur mikið á sig til að forðast mennina í sínu lífi , neitar að gera upp á milli Peeta og Gale – hún hefur ekki áhuga á ást og hjónabandi , það er annað framar í forgangsröðinni .
Í Dögunarbókunum óskar Bella þess helst að fá að stíga með Edward inn í heim vampíranna , heim auðæfa og valda sníkjulifnaðar , en Katniss berst gegn skorti , kúgun og félagslegu óréttlæti .
Eins og getið er þá eru aðdáendur Hungurleikjanna að stórum hluta ungar konur , en það mæta líka strákar á myndina , samkvæmt tölum New York Times voru karlar 39% þeirra sem fóru í bíó frumsýningarhelgina , samanborið við 22% á frumsýningu fyrstu Dögunarmyndarinnar .
