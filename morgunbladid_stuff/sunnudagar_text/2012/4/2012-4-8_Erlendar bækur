Ernest Cline - Ready Player One * * * * ½ Einhverntímann í framtíðinni er málum svo háttað að flestar auðlindir eru uppurnar , þar með talið jarðefnaeldsneyti , Auður er þó enn til og allmargir hafa það gott en fátækt hefur annars aukist til muna og svo er komið vestur í Ameríku að stærstur hluti stórborga er fátækrahverfi .
Lýðurinn unir þó við sitt að mestu , enda hefur hann aðgang að sýndarheimi þar sem lifa má sældarlífi , upplifa ævintýri og njóta ýmislegrar skemmtunar .
Svo ber við að höfundur þessa sýndarheims , einrænn sérvitringur og margfaldur milljónungur , deyr en skilur eftir sig þraut með þeim skilmálum að sá sem leysir hana mun erfa viðskiptaveldi hans .
Það vill svo til að þrautin byggist að stærstum hluta á menningarlegum tilvísunum í níunda áratuginn , en þá sleit séníið barnsskónum , og allt er lyklað í tölvuleiki frá þeim tíma , enda var hann mikill tölvuleikaþjarkur .
Söguhetja bókarinnar býr við kröpp kjör í fátækrahverfi , en hefur áhuga , hugvit og þrautseigju til að glíma við þrautina .
Hann verður og fyrstur til að finna fyrsta lykilinn og hefst mikið kapphlaup milli hans , stúlku sem hann fellir hug til og útsendara stórfyrirtækis sem sölsa allt undir sig í gróðafíkn .
Þessi bók höfðar líkast til helst til þeirra sem spilað hafa yfir sig af tölvuleikjum og eru vel heima í þeim fræðum , aukinheldur sem áhugamenn um dægurmenningu níunda áratugarins fá mikið fyrir sinn snúð .
J.H .
Hunter - The Mystery of Mar Saba * ½ -- Þetta er býsna merkileg bók þó ekki hafi hún kostað nema hundraðkall á Basarnum , nytjamarkaði Kristniboðssambandsins .
Hún segir frá því er illir guðlausir Húnar ( Þjóðverjar ) hyggjast leggja undir sig heiminn með því að grafa undan kristinni trú og þar með Englandi , brjóstvörn siðmenningarinnar , en þó sagan sé ekki merkileg er það forvitnilegt sem síðar gerðist og segir okkur sitthvað um þá sterku löngun trúaðra að fá vísindalega sönnun fyrir trú sinni ( sem myndi þá hætta að vera trú , ekki satt ? ) .
Bókin hefst þar sem þýskir heimsvaldasinnar , en hún kom út 1940 , ákveða að grafa undan kristinni trú með því að munkur finnur gamalt guðspjallahandrit í klaustri í Líbanon og leiðir í ljós að Kristur hafi ekki risið upp til himna , heldur hafi lærisveinar hans komið líkinu undan og grafið á afviknum stað .
Það er eins og við manninn mælt ; ólga grípur um sig á víða um heim og óeirðir .
Fyrir tilstilli auðugs Bandaríkjamanns , efasemdamanns sem tekur kristna trú í miðjum klíðum , tekst að koma upp um fölsunina og allt fellur í ljúfa löð .
Á áttunda áratugnum kom fræðimaðurinn Morton Smith trúarheiminum í uppnám er hann fann áður óþekkt bréf frá Klemens í Alexandríu þar sem fram kom meðal annars að Kristur hefði eytt nótt með ungum pilti sem hafði línklæði eitt á berum sér , eins og getið er um í Markúsarguðspjalli , og sýnt honum leyndarmál Guðs ríkis .
Sumir hafna þessu algerlega , en aðrir eru ekki eins vissir , ekki síst þeir sem lesið hafa The Mystery of Mar Saba .
Árni Matthíasson arnim@mbl.is 