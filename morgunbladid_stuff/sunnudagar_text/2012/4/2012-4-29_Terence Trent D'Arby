Hann sló eftirminnilega í gegn með sinni fyrstu breiðskífu , Introducing the Hardline According to Terence Trent D ' Arby , árið 1987 og lög eins og " Wishing Well " og " Sign Your Name " smugu inn í undirvitund alþýðu manna um allan hinn vestræna heim .
Gagnrýnendur kepptust líka við að ausa hann lofi enda lágu hæfileikarnir í augum uppi – auk þess að syngja með seiðandi , óræðri röddu samdi hinn 25 ára gamli Terence Trent D ' Arby allt sitt efni sjálfur , lög og texta .
Spengilegt útlitið spillti heldur ekki fyrir en þessi gamli hnefaleikari og hermaður var óumdeildur kvennaljómi .
D ' Arby fékk kristilegt uppeldi , stjúpfaðir hans var klerkur og móðirin gospelsöngkona .
Hann fæddist í New York 15. mars 1962 , og er því nýorðinn fimmtugur , en fjölskyldan var mikið á faraldsfæti fyrstu árin .
Unglingsárin afplánaði pilturinn í Flórída .
Foreldrar D ' Arbys vildu að hann gengi menntaveginn en hann fór þess í stað í herinn .
Þaðan var honum vikið vorið 1983 eftir að hafa látið sig hverfa án leyfis frá bækistöð sinni í Vestur-Þýskalandi , eins og það kallaðist á þeim tíma .
Þá sneri D ' Arby sér af fullum þunga að tónlistinni , gaf meðal annars út plötu með hljómsveitinni The Touch í Þýskalandi árið 1984 , Love On Time .
Introducing the Hardline According to Terence Trent D ' Arby seldist eins og heitar lummur , meira en milljón eintök fóru á fyrstu þremur dögunum og uppsöfnuð sala er komin í fjórtán milljónir .
Platan komst á topp breska vinsældalistans og í fjórða sæti þess bandaríska .
D ' Arby fylgdi frumburðinum eftir með Neither Fish Nor Flesh tveimur árum síðar , Symphony or Damn ( 1993 ) og Vibrator ( 1995 ) .
Allar fengu þær ágætar viðtökur , einkum í Bretlandi en náðu þó alls ekki að fylgja vinsældum söngvarans eftir .
1996 lenti D ' Arby upp á kant við útgefanda sinn , Columbia Records , og hefur að mestu staðið sjálfur að útgáfu tónlistar sinnar síðan , einkum á netinu .
Hann er enn að og sendi frá sér plötu í fyrra , The Sphinx .
D ' Arby hefur unnið með ýmsum listamönnum , m.a. INXS fyrst eftir að Michael Hutchence lést .
D ' Arby tók upp nýtt nafn , Sananda Maitreya , árið 1995 í kjölfar æsilegra draumfara .
Í kjölfarið lýsti hann því yfir að Terence Trent D ' Arby væri allur .
" Andlát hans bar að með mikilli reisn , " sagði Maitreya .
Aldrei hefur fengist almennileg skýring á uppátækinu en fróðir menn geta sér þess til að söngvarinn hafi með þessum hætti viljað ganga í listræna endurnýjun lífdaga og losa sig undan oki tónlistarbransans .
Undanfarinn áratug hefur Sananda Maitreya búið og starfað í Mílanó á Ítalíu .
orri@mbl.is 