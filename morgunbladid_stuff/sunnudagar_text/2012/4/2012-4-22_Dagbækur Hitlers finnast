Uppi varð fótur og fit á þessum degi fyrir 29 árum þegar vestur-þýska fréttatímaritið Der Stern upplýsti að það hefði undir höndum ósviknar dagbækur sjálfs Adolfs Hitlers , alls sextíu stykki , sem aldrei hefðu komið fyrir sjónir almennings .
Hafði tímaritið greitt tæplega níu milljónir þýskra marka fyrir dagbækurnar , sem náðu yfir árin 1932 til 1945 , og fékk í kaupbæti sérstakt bindi um flugferð Rudolfs Hess til Bretlands1941 .
Sú ferð hafði sem kunnugt er þann tilgang að semja frið við Breta áður en Þjóðverjar réðust inn í Sovétríkin .
Sú umleitan rann út í sandinn þegar Hess var tekinn höndum .
Ýtarleg grein um dagbækurnar birtist í Der Stern þremur dögum síðar en einn blaðamanna þar á bæ , Gerd Heidemann , kvaðst hafa fengið þær frá Austur-Þýskalandi , þaðan sem " dr. Fischer " nokkur hafði smyglað þeim .
Hermdi sagan að dagbækurnar hefðu leynst innan um digra skjalabunka í flugvél sem fórst í Börnersdorf nærri Dresden í apríl-mánuði 1945 eða um sama leyti og Hitler féll fyrir eigin hendi .
Það tók útgáfufélag Der Stern , Gruner & Jahr , hálft annað ár að safna dagbókunum saman og að undangenginni rithandargreiningu þriggja sérfræðinga í Evrópu og Bandaríkjunum , sem allir komust að þeirri niðurstöðu að skriftin væri Hitlers , var tímaritið ekki í nokkrum vafa um að þær væru ósviknar .
Der Stern sat á " sprengju " og fyrir vikið var ákveðið að bíða með frekari greiningu á dagbókunum , auk þess sem öllum sérfræðingum um seinni heimsstyrjöldina var meinaður aðgangur að þeim , af ótta við að efni bókanna læki út .
Virtir sagnfræðingar á vegum tveggja erlendra fjölmiðla , breska dagblaðsins Times og bandaríska tímaritsins Newsweek , Hugh Trevor-Roper og Gerhard Weinberg , fengu að blaða lítillega í dagbókunum en bæði rit höfðu áhuga á að bjóða í birtingarréttinn .
Fulltrúar beggja voru fyrir sitt leyti sáttir , efuðust ekki um að dagbækurnar væru raunverulega frá Hitler komnar .
Ekki voru allir jafnsannfærðir .
Helmut Schmidt , fyrrverandi kanslari Þýskalands , neitaði að trúa því að bækurnar væru ósviknar og talað var um samsæri af hálfu stjórnvalda í Austur-Þýskalandi og Sovétríkjunum , annaðhvort til að reka fleyg á milli Vestur-Þjóðverja og bandamanna þeirra eða til að tryggja gjaldeyristekjur .
Á blaðamannafundi sem haldinn var þegar tölublaðið kom út snerust vopnin líka í höndum Der Stern .
Trevor-Roper og Weinberg viðruðu að vísu sín sjónarmið en eftir að rithöfundurinn David Irving stóð upp og veifaði ljósmynd af falsaðri dagbók Hitlers , sem hann fullyrti að kæmi úr sömu átt og dagbækur Der Stern , runnu tvær grímur á viðstadda .
Í kjölfarið rannsakaði vestur-þýska þjóðskjalasafnið bækurnar og komst að þeirri niðurstöðu á innan við tveimur vikum að þær væru gróflega falsaðar .
Reyndust bækurnar skrifaðar á nýlegan pappír með nýlegu bleki og útbíaðar í staðreyndavillum .
Innihaldið hafði að stórum hluta verið afritað úr bók sem innihélt ræður Hitlers .
Þetta var síðar staðfest af sérfræðingi í Lundúnum , auk þess sem rithandarsérfræðingurinn Kenneth W. Rendell var þeirrar skoðunar að bækurnar væru hreint ekki vel falsaðar .
Gabbið var þeim mun betra og skömm Der Stern var mikil , ekki síður The Times og Newsweek .
Sögðu ritstjórar allra þessara miðla upp störfum í kjölfarið .
Þá voru Trevor-Roper og Weinberg rúnir trausti .
Lögreglurannsókn leiddi í ljós að alræmdur falsari í Stuttgart , Konrad Kujau , hafði falsað dagbækurnar og blaðamaður Der Stern , Gerd Heidemann , verið í vitorði með honum .
Hlutu þeir 42 mánaða fangelsi hvor .
Lítið fannst af fénu sem Der Stern hafði greitt fyrir bækurnar en athygli vakti að Heidemann var a.m.k. tveimur villum á Spáni og tveimur sportbílum ríkari .
orri@mbl.is 