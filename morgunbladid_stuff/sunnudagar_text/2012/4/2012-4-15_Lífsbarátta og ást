Þessi litla fjöruga stelpa er föst í líkama sem hefur gjörsamlega svikið hana , segir móðirin þegar hún horfir á dóttur sína í sjúkrarúmi á gjörgæsludeild .
Hún er vöktuð öllum stundum , bæði af faglærðu starfsfólki og elskandi foreldrum .
Hún er nýkomin úr öndunarvél , vél sem sá um að anda fyrir hana í heila viku þar sem litli fallegi líkaminn var gersamlega að gefast upp .
Nú getur hún andað sjálf en öll orka sem hún á fer aðeins í það mikilvæga verkefni að huga að starfi lungnanna .
Móðirin les fyrir hana sögur af böngsum og faðirinn heldur í litlu naglalökkuðu höndina .
Hún sem hafði verið svo fín í fermingu bróður síns fyrir aðeins tveimur vikum , deginum áður en heimurinn hrundi .
Þetta er ekki í fyrsta skipti sem almættið leggur þungar byrðar á þessa hugrökku hetju .
Eftir að hafa barist óaðfinnanlega við krabbamein tvo þriðju hluta ævi sinnar , alltaf með stríðnisbros á vör , ákvað vágesturinn að gera atlögu af þvílíkum krafti að flestir hefðu fallið við fyrsta högg .
En ekki þessi ofurhetja sem bráðum heldur upp á þriggja ára afmælið sitt .
Hún berst áfram af þvílíku afli að aðdáun vaknar hjá hverjum er fylgist með .
Um allt land og víðsvegar um heiminn er kveikt á kertum fyrir þetta litla ljós .
Vanmáttugir ættingjar og vinir geta ekkert gert nema hugsað til fjölskyldunnar , leitað í trúna , beðið og vonað að nú eigi allt eftir að fara vel .
Nú er hverju hænuskrefi fagnað .
Bara það að geta grátið er stór sigur , enn stærri sigur er þegar hún getur notað augun og hreyfir höfuðið örlítið .
Það eru vissulega mörg hænuskrefin sem hún þarf að taka þessi litla stúlka en allir sem hana þekkja vita að hún er þess megnug .
Rifrildi um forsetakosningar , öfgafeminisma , ESB , niðurfellingu skulda , bensínverð og hvaðeina skiptir þá sem elska þessa litlu stúlku engu máli og ef farið er út í það , skiptir það nokkurn tímann máli ? Þurfum við ekki aðeins oftar að fjarlægja hismið utan af kjarnanum og sjá að það sem skiptir okkur alltaf mestu máli er fólkið sem við elskum , að við fáum að hafa það hjá okkur eins lengi og mögulegt er og ekki er verra að það haldi heilsu .
Hvaða markmiðum í lífinu skiptir okkur raunverulega máli að ná ? Að eignast stærra hús , meiri peninga , fleiri fyrirtæki ? Það vita allir hversu hjákátlegt það er að einblína eingöngu á veraldleg gæði .
Þegar öllu er á botninn hvolft þá vitum við líka öll hvað við viljum og það merkilega er að við sameinumst í þeim vilja .
Við viljum öll elska og vera elskuð .
Segðu fólkinu sem þér þykir vænt um að þú elskir það .
Faðmaðu , elskaðu , knúsaðu og kysstu og ef þú hefur tök á , kveiktu á litlu kerti fyrir lítil ljós sem þurfa á fallegum hugsunum að halda .
Signý Gunnarsdóttir signy@mbl.is 