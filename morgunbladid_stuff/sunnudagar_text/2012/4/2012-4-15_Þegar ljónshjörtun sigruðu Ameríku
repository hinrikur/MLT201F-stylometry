Við Íslendingar stöndum opinmynntir yfir ótrúlegu gengi hljómsveitarinnar Of Monsters and Men í Ameríku sem liggur nú kylliflöt fyrir lokkandi þjóðlagapoppi hennar .
Sjötta sæti Billboardlistans , uppseldir tónleikar og eitthvað sem mætti kalla " æði " er staðreynd og hefur þessi bolti rúllað af miklum krafti á tiltölulega skömmum tíma .
" Maður þarf að klípa sig í handlegginn , " segir Arnar Rósenkranz Hilmarsson , trymbill og slagverksleikari .
Arnar Eggert Thoroddsen arnart@mbl.is Hákarlar frá útgáfufyrirtækjum eru ekki byrjaðir að svamla fyrir utan hjá Nönnu sem er pollróleg yfir þessu öllu saman .
" Við ætlum þó hiklaust að nýta okkur þetta , " segir hún ákveðin .
" Gera eitthvað sniðugt og vera rosa-dugleg .
Það er mikill hugur í okkur og stefnan er að sjálfsögðu að búa til plötu , breiðskífu " .
" Lífsblóðið tónlistin Svo mælti Nanna Bryndís Hilmarsdóttir í viðtali við greinarhöfund , daginn eftir að Of Monsters and Men höfðu sigrað Músíktilraunir .
Það var í mars 2010 og óhætt að segja að mikið vatn hafi runnið til sjávar síðan þá .
Þegar óhemju vinsæll frumburðurinn kom svo út hér á landi í september á síðasta ári sagði Nanna í spjalli við sama greinarhöfund , spurð að því hvort hún væri tilbúin þegar vinsældakallið kæmi : " Ég og Arnar ( trommari ) vorum einmitt að byrja bæði tvö í skóla og vorum að tala um það að ef eitthvað gerist þá bara stökkvum við til .
Tónlistin hefur algjöran forgang , hún er lífsblóðið .
" Þessi sami Arnar var á línunni í gær , föstudag , þegar slegið var á þráðinn til hljómsveitarinnar .
Mannskapurinn um borð í rútu , loks sjáandi fyrir endann á ótrúlega afdrifaríkum mánuði .
" Það er gott að heyra röddina í Íslendingi , " segir nafni minn .
Hann er inntur eftir stemningunni og hún er góð .
Mjög góð meira að segja .
" Það eru allir í rosa-góðum fíling og við erum í miklu stuði .
Ég væri að ljúga ef ég segði þér ekki að við værum orðin dálítið þreytt .
En þetta er ekki leiðinleg þreyta .
Þetta er þægileg þreyta .
" Meðlimir Of Monsters and Men eða OMAM eins og nafnið er stundum skammstafað eru öll að upplifa tónleikaferðalag erlendis í fyrsta skipti .
Og þetta er langt frá því að vera einhver " klósetttúr " eins og stundum er sagt .
" Þetta er í fyrsta skipti hjá okkur öllum og þetta er auðvitað mjög skrítið allt saman , það er ekki hægt að neita því , " segir Arnar .
" Dagarnir eru mjög langir .
Við förum á fætur eldsnemma á morgnana og förum í útvarpssviðtöl og svona .
Svo þarf að stilla upp fyrir tónleika seinna um daginn og koma sér á milli staða .
Það er ekkert stoppað .
Stundum erum við að spila 2-3 tónleika á dag .
" Meiri nánd Arnar er ekki á því að sveitin sé orðin þreytt á lögunum þó að þau séu búin að spila þau ansi oft á stuttum tíma .
" Jú jú , það er auðvitað dálítið fyndið að vera að spila sömu lögin trekk í trekk .
En við erum að kynnast lögunum betur og sveitin þéttist með hverjum degi .
Það er miklu meiri nánd í samspilinu núna .
" Vel er haldið utan um hljómsveitina og starfsmenn á hverju strái .
" Ferðastjórinn heitir Eric og hann er eins og pabbi okkar .
Hann vakti mig t.d. áðan , rak mig blíðlega úr rúminu .
Rútubílstjórinn David sefur á meðan við vökum og keyrir okkur svo á nóttunni á meðan við hvílumst .
Brian sér svo um söluvarninginn : diska , boli og slíkt .
Svo erum við með Magnús Öder hljóðmann með okkur .
Hann er eini Íslendingurinn í þessum utanumhaldshópi .
Það er mjög gott að hafa hann hérna .
" Viðtöl daginn út og daginn inn og það er spurt um þetta hefðbundna samkvæmt Arnari .
Nafn plötunnar og hljómsveitarinnar .
Af hverju þau séu svona upptekin af ævintýrum .
Hvort Ísland veiti innblástur og hvernig það sé að vera frá sama landi og Björk .
" Það er misdjúpt á þessu .
En inn á milli koma pælarar og vilja fara í djúpsjávarköfun .
Það er skemmtilegt .
" Arnar – og félagar hans – standa tiltölulega utan við allt það fár sem geisar á Íslandi núna í kringum sveitina .
" Mamma mín og systir mín hringdu í mig í gær og voru að segja mér frá stemningunni .
Þetta er út í hött ! En frábært náttúrlega ! " Við erum tilbúin Arnar segir þéttan pakka framundan og hann sjái ekki fyrir endann á þessu ári .
Sveitin stoppi nú heima við í nokkra daga áður en haldið verður til Evrópu og m.a. sé sveitin að fara að spila á tónleikum með Coldplay og Incubus .
" Það er eitthvað , " segir hann og hlær að því hversu óraunverulega þetta hljómi .
En er Arnar – eins og Nanna var spurð að í haust – tilbúinn ? Eru þau öll tilbúin ? " Þetta er búið að gerast svo hratt að maður þarf að klípa sig í handlegginn þegar heim er komið , " svarar hann hugsi .
" Við skrifuðum undir þennan samning við Universal og vissum í sjálfu sér lítið um það hvað við vorum að fara út í .
Þetta er búið að vera erfitt en alveg ótrúlega gaman .
Nú höfum við séð hvernig þetta virkar og ég myndi segja að við séum meira en tilbúin til að fara í þetta af fullum krafti .
Þetta er þegar öllu er á botninn hvolft fyrst og fremst gaman – sérstaklega þegar maður sér alla þessa uppskeru .
" " Fljótlega kom í ljós að þetta væru tilvonandi stórstjörnur " Haraldur Leví Gunnarsson er eigandi Record Records en hann gaf út plötu Of Monsters and Men á Íslandi í september síðastliðnum .
– Jæja , Haraldur .
Hvað segir þú um allt þetta havarí ? " Mér finnst þetta bara geðveikt .
Vissi allan tímann að þetta myndi gerast .
Rosa-ánægður fyrir þeirra hönd .
" – Hver hefur þinn þáttur verið í þessari ótrúlegu farsæld ? " Hann hefur svosem ekki verið mikill utan Íslands .
Þau eru með gott teymi með sér í Bandaríkjunum og mikla fagmenn .
" – Hvernig kom samstarf sveitarinnar við útgáfuna þína , Record Records , til ? " Ég var búinn að fylgjast vel með þeim eftir að þau sigruðu Músíktilraunir og fljótlega kom í ljós að þetta væru tilvonandi stórstjörnur .
Þá veður maður auðvitað í málið .
" – Eitthvað sérstakt sem þú sást að því leitinu til í bandinu ? " Bara þetta sem svínvirkar í Bandaríkjunum í dag .
Það var alveg klárt að þau ættu að byrja þar en ekki endilega í Evrópu .
" – Ókei ...
en þú og bandið hafið þá sest niður væntanlega og gert einhverjar áætlanir ? Hvernig var t.d. aðkoma Heather Kolker , umboðskonu sveitarinnar , að þessu öllu saman ? " Heather hafði unnið sem tónleikabókari í Bandaríkjunum en var að leita sér að sínu fyrsta bandi sem umboðsmaður .
Hún er gift íslenskum manni sem benti henni á OMAM .
Þegar hún sá þau fyrst á tónleikum sá hún það sama og ég .
Þetta er bara pottþétt dæmi .
Hún er að sjálfsögðu vel tengd í bransanum enda séð um tónleikabókanir fyrir bönd eins og MGMT og fleiri .
Hún var búin að vinna ötullega að því að ná rétta samningnum fyrir þetta band og margir höfðu áhuga .
Þau öll eru búin að eyða þvílíkum tíma og metnaði í þetta svo að þetta er vel áskilinn árangur .
" Hvernig finnst þér að eigi að halda á spöðunum næstu mánuði og veistu eitthvað um það sem er að fara að gerast ? " Þau verða bara að halda áfram að gera það sem þau eru að gera .
Spila og spila .
Þetta er þvílík vinna og ég hitti þau fyrr í vikunni og það er komin ágætis þreyta í hópinn enda búinn að vera að spila tugi tónleika síðasta mánuðinn .
Þau eru t.d. að fara að spila í Jimmy Fallon núna í maí .
Það er mjög stór áfangi fyrir hvaða hljómsveit sem er .
Og svo verða þau á tónleikahátíðum í sumar .
" 