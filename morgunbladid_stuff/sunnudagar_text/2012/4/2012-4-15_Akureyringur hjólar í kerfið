Tíðindum þótti sæta sumarið 1987 þegar Jón Kristinsson , sem starfað hafði sem forstöðumaður Hlíðar , dvalarheimilis aldraðra á Akureyri , kom á reiðhjóli að norðan .
Ferðin var farin í þeim tilgangi að safna áheitafé til frekari uppbyggingar dvalarheimilisins , enda þykir bæði menningarauki og sjálfsagt velferðarmál að í bæjum landsins séu starfrækt vel búin heimili fyrir gamla fólkið .
En Jón afrekaði fleira .
Á sömu dögum og Jón kom á hjólinu sínu í bæinn komust fjölmiðlar á snoðir um að hann gerði sig líklegan til hólmgöngu og hygðist hjóla í réttarkerfi landsmanna .
Þannig vildi til að nokkru fyrr hafði lögreglan stöðvað Jón fyrir umferðarlagabrot , það er að hann hefði ekið umfram lögboðinn hámarkshraða og ekki virt stöðvunarskyldu á gatnamótum Byggðavegar og Þingvallastrætis á Akureyri .
Á almennan mælikvarða var mál þetta ekki stórt í brotinu og hefði undir öllum venjulegum kringumstæðum verið lokið með til dæmis einfaldri sektargerð eða sátt hjá fógeta sem rannsakað hefði og dæmt í málinu , en sú hafði lengi verið hefðin hér á landi .
Málið fór hins vegar lenga og alla leið fyrir Hæstarétt – sem gerði engar athugasemdir við að rannsókn , saksókn og dómsvald í þessu máli sem og flestum öðrum væri á einni og sömu hendi .
Og það var einmitt þar sem hundurinn lá grafinn .
Sé sverð þitt stutt þá gakktu feti framar , segir máltækið , og því varð úr að Jón og verjandi hans , lögspekingurinn Eiríkur Tómasson , ákváðu að fara með málið lengra , eins og stundum er sagt .
Þeir sendu inn erindi til Mannréttindadómstóls Evrópu í Strassborg um að málið yrði tekið upp á vettvangi hans og í október 1987 bárust þau skilaboð að utan að málið væri hæft til fyrirtöku þar .
Það var fyrst þá sem íslensk stjórnvöld sáu að sér ; málið á hendur Jóni var fellt niður og hafinn undirbúningur aðskilnaðs dóms- og framkvæmdavalds með því að setja á laggirnar sérstaka héraðsdómstóla , sem tóku til starfa á miðju ári 1992 .
Í desember 2008 var settur upp minnisvarði við gatnamótin á Akureyri þar sem lögreglan tók Jón fyrir hið sögulega brot á umferðarlögum .
" Atvik , stór og smá , leiða þannig oft til þáttaskila á sviði lögfræði og stjórnsýslu .
Enginn veit , hvað lagasetning vegna bankahrunsins ber í skauti sér , hitt er ég viss um , að í samtíðinni eru að gerast atvik , sem verða talin marka mikilvæg þáttaskil , þegar fram líða stundir , án þess að við áttum okkur nú á raunverulegum áhrifum þeirra , " sagði Björn Bjarnason , þá dómsmálaráðherra , í ávarpi sem hann flutti þegar minnisvarðinn var afhjúpaður .
Merki um atburð sem virtist í upphafi lítilfjörlegur en reyndist þegar fram í sótti marka kaflaskil í íslenskri réttarsögu og þjóðfélagsþróun almennt .
Sigurður Bogi Sævarsson sbs@mbl.is 