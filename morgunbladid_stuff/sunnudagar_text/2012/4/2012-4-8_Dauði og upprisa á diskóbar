Lykillinn að því að skilja menningu og hópa er að setja fingur á það sem vekur með fólki mestan ótta og mesta von .
Þetta sagði guðfræðingurinn Paul Tillich .
Í dægurtónlist birtist þetta sem þrá eftir því að vera elskuð og ótti við að vera skilin eftir .
Árni Svanur Daníelsson og Kristín Þórunn Tómasdóttir Það er sama hvar okkur ber niður , dægurtónlistarfólk um allan heim , frá Elvis og Bítlunum , hefur sett sína villtustu vonir og sárustu angist í búning dægurlaganna og sungið sig inn í hjörtu milljóna .
Íslensk dægurlög eru þar engin undantekning , þörfin fyrir ást og óttinn við höfnun eru yrkisefni í mjúku skallapoppi , diskó- og danstónlist og harðasta rappi .
Í tilefni dymbilviku og páska viljum við velta þessari tjáningu ástar og ótta í dægurlögunum fyrir okkur í ljósi yfirstandandi daga .
Hér verða skoðuð tvö dægurlög sem fjalla um þrána eftir ást og óttann við höfnun og hafa skírskotun í þemu dymbilviku og páska – dauða og upprisu .
" Ég var að leita að ást " Lagið Þú komst við hjartað í mér gaf Páll Óskar út á plötunni Allt fyrir ástina árið 2007 .
Hjaltalín gerði það síðar vinsælt í eftirminnilegri útgáfu .
Yrkisefnið er ástin sem kviknar á skemmtistað þegar tveir einstaklingar mætast og það veldur straumhvörfum í lífinu sem verður heilt og gott upp frá þessu : " Á diskóbar ég dansaði frá cirka tólf til sjö .
Við hittumst þar með hjörtun okkar brotin bæði tvö .
" Diskóbarinn er umhverfið þar sem hið óvænta gerist , brotin hjörtu sem hafa laskast í átökum lífsins mætast og verða heil .
Páll Óskar syngur um ástarleitina sem ber árangur .
Afleiðingunni má lýsa sem kraftaverki og upprisu , úr vonbrigðum og einmanaleika rís hugrekki og líf .
" Ég þori að mæta hverju sem er , þú komst við hjartað í mér " syngur hann .
Páll Óskar segir þannig ástarsöguna sem upprisusögu páskanna .
" Vil ekki vakna því þá ferðu mér frá " Á öðrum diskóbar er önnur saga sögð um fólk í leit að ást , en nú frá sjónarhóli föstudagsins langa .
" Á diskóstað ég dansaði frá cirka tólf til sjö við mættumst þar með klofin okkar opin bæði tvö .
" Þessi hending er í laginu Föstudagurinn langi sem kom út á samnefndri plötu rappsveitarinnar Úlfur Úlfur árið 2011 .
Þremenningarnir í Úlfur Úlfur sækja sér yrkisefni og innblástur úr ólíkum áttum að eigin sögn : " Innblásturinn er alls staðar að ; hvort sem um er að ræða kvenfólk og næturbrölt eða æskuna og tilfinningalíf .
Áhrifavaldarnir eru sömuleiðis úr öllum áttum og er þá hvorki spurt um stíl né stefnu .
Niðurstaðan er frumleg nálgun á popptónlist sem spannar allan skalann .
" Í Föstudeginum langa er nokkuð ljóst að Páll Óskar er áhrifavaldurinn .
Bæði lögin fjalla um mót tveggja einstaklinga á skemmtistað .
En formerkin eru öfug .
Á meðan ástin er upprisa hjá Páli Óskari er hún uppspretta angistar hjá úlfadrengjunum .
Föstudagurinn langi er ekki ástarsöngur heldur lostasöngur sem fjallar um endurtekin skyndikynni sem veita tímabundna lausn .
Viðlagið tjáir þetta vel : " Þetta er föstudagurinn langi aðeins 52 á ári Sólin sest en stendur svo upp þú vaknar og gengur svo burt Vil ekki sofna , ég vil vera þér hjá vil ekki vakna því þá ferðu mér frá morguninn eftir þegar allt verður grátt þú ferð þína leið og ég í öfuga átt " Helgarnar eru allar eins og þær einkennast af " ást " sem kviknar og slokkar , en skilur ekkert eftir sig .
Leitin að ástinni og óttinn við einveru leiðir til hringrásar þar sem föstudagurinn langi er endurtekinn vikulega .
Upprisan á sér aldrei stað og páskarnir koma aldrei , því um leið og sögumaður vaknar hverfur vonin um ástina – " þú ferð þína leið og ég í öfuga átt " .
" Þú komst inn í líf mitt " Það sem við látum okkur varða mestu skilgreinir hver við erum .
Svona má endurorða hugsun Pauls Tillichs um það sem vekur okkur mesta von og mestan ugg .
Sögurnar sem dægurlögin segja snúast um það hvernig leitin að ástinni knýr okkur áfram og leiðir annaðhvort til lífs eða dauða , til páska eða föstudagsins langa .
Föstudagurinn langi stendur hér fyrir tálsýnina um ástina , fyrir hina óuppfylltu von sem rætist ekki og skilur þess vegna eftir sig vonleysi og angist .
Páskarnir standa fyrir hina uppfylltu ást , vonina sem rættist og leiðir til hugrekkis og öryggis .
Að skilningi kristinnar kirkju heyra föstudagurinn langi og páskadagur saman .
Annar fylgir á eftir hinum og getur ekki án hans verið .
Fyrstur er föstudagurinn langi , svo páskadagur .
Dægurlögin tvö sem hér hefur verið fjallað um draga fram megineinkenni á hvorum degi fyrir sig , annars vegar er endurtekning og vonleysi , hins vegar nýtt upphaf og von .
Hinn kristni páskaboðskapur er sá að vonin móti lífið , þrátt fyrir allt sem dregur úr okkur kjarkinn og bendir til hins gagnstæða .
Á páskadegi verður angist og ótti að ást , dauði verður að lífi , vonleysi að von .
Föstudagurinn langi verður að Þú komst við hjartað í mér .
Höfundar eru prestar .
