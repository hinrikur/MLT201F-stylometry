Í þessum mánuði eru hundrað ár frá því farþegaskipið Titanic fórst við Nýfundnaland með um 1500 manns en rúmlega 700 var bjargað .
Titanic var á jómfrúarferð sinni , frá Southampton til New York , í aprílmánuði 1912 .
Um borð voru rúmlega 2200 manns , farþegar og áhöfn , en einungis björgunarbátar fyrir 1178 .
Bruce Isamay , stjórnarformaður White Star sem átti skipið , hafði lagst gegn því , ásamt öðrum eigendum , að björgunarbátum væri fjölgað , taldi það einungis óþarfa aukakostnað .
Einn yfirmanna félagsins sagði : " Ef það væru björgunarbátar fyrir alla þá yrði ekkert rými eftir á þilfarinu fyrir farþegana .
" Þessi skortur á björgunarbátum þótti ekkert áhyggjuefni , því almannarómur sagði að Titanic væri svo traustbyggt að það gæti ekki sokkið .
Aðbúnaður um borð var glæsilegur , jafnvel farþegar á þriðja farrými bjuggu við ríkulegan aðbúnað , þótt hann væri ekki sambærilegur við glæismennskuna á fyrsta farrými en þar var ekkert til sparað .
Farþegar lýstu Titanic sem fljótandi höll .
Hálftómir björgunarbátar Á sunnudagskvöld , klukkan 11.40 , 14. apríl , rakst skipið ósökkvandi á ísjaka .
Vélar skipsins stöðvuðust og það sökk tveimur tímum og fjörutíu mínútum eftir að hafa rekist á ísjakann .
Það tók tíma fyrir farþega og megnið af áhöfninni að átta sig á hættunni .
Galsi var í einhverjum farþegum sem fóru í snjókast á þilfarinu , fullkomlega áhyggjulausir .
Skipstjórinn , Edward Smith , vissi að alvarleg hætta var á ferðum .
Ferðin með Titanic átti að vera síðasta sjóferð Smiths , og kórónan á glæstum ferli , áður en hann settist í helgan stein , en heima beið hans eiginkona og fjórtán ára dóttir .
Eftir áreksturinn var Smith upptekinn af að vekja ekki ótta og koma í veg fyrir uppþot því hann vissi að ekki væru nægir björgunbátar fyrir alla farþega .
Skipun hans um að að koma skyldi konum og börnum í björgunarbáta var ekki nógu afdráttarlaus og undirmenn hans áttuðu sig margir hverjir ekki á hættunni .
Fjölmargir farþegar efuðust síðan um að raunveruleg hætta væri á ferðum og margir neituðu að fara í björgunarbátana sem fóru frá skipinu hálftómir .
Ef betur hefði verið staðið að mönnun bátanna hefði verið hægt að bjarga 400 mannslífum til viðbótar .
Esther Hart sem var á öðru farrými hafði verið órótt allt frá því eiginmaður hennar Benjamin keypti miða fyrir þau hjón og börn þeirra tvö með Titanic .
Skipið mun aldrei komast á leiðarenda , sagði hún við eiginmann sinn þegar ferðin var ákveðin .
Um borð í skipinu sagði hún fjölskyldu sinni að sér fyndist eins og risastór svartur örn sæti á herðum sér og hún gæti ekki hrist hann af sér .
Hún svaf lítið sem ekkert .
Þegar skipið rakst á ísjakann var það ákveðni hennar og viðbragðsflýti að þakka að fjölskyldan komst upp á þilfar þar sem Esther og börn hennar komust í björgunarbáta .
Eiginmaður hennar fórst .
Á öðru farrými var Michel Navratil , fæddur í Slóvakíu .
Hann var skilinn við franska eiginkonu sína og hafði rænt sonum þeirra , Michel og Edmond , fjögurra og tveggja ára og skráð þá og sjálfan sig sem farþega á Titanic undir fölskum nöfnum .
Eldri drengurinn mundi alla tíð eftir að hafa leikið sér á þilfarinu og dáðst að stærð skipsins .
Þegar farþegar tóku að fara í björgunarbáta kom faðirinn sonum sínum fyrir í einum bátnum og kvaddi þá blíðlega í hinsta sinn .
Hann hvarf síðan í hóp annarra farþega á þilfarinu .
Æðruleysi frammi fyrir dauðanum Ekki var byrjað að hvetja farþega á þriðja farrými til að koma sér í björgunarbáta fyrr en 50 mínútum eftir áreksturinn við ísjakann .
Skipið hallaði æ meir og ljóst var að það myndi sökkva .
Sumir farþegar sýndu aðdáunarvert æðruleysi frammi fyrir dauðanum .
Þar á meðal voru hinn aldraði auðmaður Isidor Straus og Ida , eiginkona hans .
Við hann var sagt að enginn myndi gera athugasemd við að gamall heiðursmaður eins og hann færi í björgunarbát .
Hann sagðist ekki ætla að fara fram fyrir aðra .
Eiginkona hans sagði : " Við höfum búið saman í mörg ár og ég fer ekki án þín .
" Hún gaf þjónustustúlku sinni minkaslá sína og fór síðan með eiginmanni sínum í klefa þeirra þar sem þau biðu dauðans .
Auðmaðurinn Benjamin Guggenheim var á Titanic með ástkonu sinni og fylgdi henni að björgunarbát .
Hann fór síðan ásamt þjóni sínum til að skipta um föt og spariklæddur sagði Guggenheim : " Við erum í sparifötunum og erum tilbúnir að deyja eins og herramenn .
" Síðast sást til Guggenheims og þjóns hans þar sem þeir sátu og supu á koníaki og reyktu vindla .
John Jacob Astor , auðugasti farþeginn um borð , fylgdi nítján ára barnshafandi konu sinni að björgunarbáti og þar sem báturinn var ekki fullmannaður spurði hann hvort hann mætti fara um borð Honum var neitað um það .
Astor gerði ekki athugasemd við það .
Eftir slysið voru sögusagnir í gangi um að auðmenn hefðu keypt sér sæti í björgunarbátum , en þær eru með öllu ósannar .
Fjölmargir auðmenn voru um borð og framkoma þeirra eftir slysið einkenndist af yfirvegun og því hugarfari að konur og börn ættu að hafa forgang .
Sjálfsagt hefði Astor getað reynt að kaupa sér sæti í bátnum , því næga peninga átti hann , en hann gerði enga tilraun til þess heldur mætti dauða sínum af rósemi .
Hið sama má segja um annan auðmann , Harry Widener , sem var 27 ára .
Hann var ákflega vel liðinn af öllum sem þekktu hann , og safnaði frumútgáfum af verkum frægra höfunda , eins og Dickens .
Hann hafði haft með sér í ferðina ritgerðasafn Francis Bacons frá árinu 1598 .
" Mamma , " sagði hann við móður sína , " ég er með bókina í vasanum , Litli Bacon fer með mér .
" Móðir hans komst í björgunarbát , en eiginmaður hennar og hinn ákafi bókasafnari , sonur hennar , fórust .
Johan Lundahl , 51 árs klæðskeri frá Smálöndum , sagði við samlanda sinn , hinn unga sósíalista August Wennerström : " Vertu sæll , vinur , ég er of gamall til að berjast við Atlantshafið .
" Hann settist síðan í stól í reykherbergi á þriðja farrými .
Wennerström komst í björgunarbát .
Agnes Davies var ekkja , farþegi á þriðja farrými , og sonur hennar 19 ára hjálpaði henni og átta ára bróður sínum í björgunarbátinn .
Þar sem nægt pláss var í bátnum bað hann leyfis að fá að fara með henni og bróður sínum en var sagt að ef hann gerði tilraun til að fara í bátinn yrði hann skotinn til bana .
Fjölmennar fjölskyldur vildu ekki vera aðskildar .
Þeirra beið dauðinn því nær vonlaust var að þær kæmust saman í björgunarbát .
John og Anne Sage voru á þriðja farrými með níu börn sín .
Þau ætluðu að hefja nýtt líf í Ameríku .
Öll létu þau lífið og einnig hjónin Frederick og Augusta Doodwin og sex börn þeirra .
Unglingsdrengur fór í björgunarbát með öðrum karmönnum en þeim var skipað að fara úr bátnum til að hleypa konum að .
Drengurinn fór að gráta og kona kastaði yfir hann sjali og sagði honum að hreyfa sig ekki .
Þannig bjargaði hún lífi hans .
Þegar síðustu bátarnir voru farnir fóru farþegar að kasta sér fyrir borð .
Svo slokknuðu ljósin í skipinu , það brotnaði í tvennt , skutur þess reis í vatninu og síðan hvarf skipið í hafið með þá farþega sem höfðu ekki yfirgefið það .
Dauðavein þeirra heyrðust greinilega .
Hundruð manns voru í sjónum , allflestir í björgunarvesti .
Fólkið í björgunarbátunum , sem reru frá Titanic , heyrðu óp farþeganna sem börðust fyrir lífi sínu í sjónum .
Enginn sem heyrði þau vein gleymdi þeim nokkurn tíma .
Einn farþegi af öðru farrými , Albert Caldwell , sem var 26 ára þegar slysið varð , komst í björgunarbát .
Seinna sagði hann oft frá slysinu og þá án nokkurrar depurðar .
Einn dag spurði frænka hans hann um nokkuð sem hann hafði aldrei talað um í sambandi við slysið , sem var dauðavein fólksins í sjónum .
Myrkur svipur færðist yfir andlit Caldwells .
" Maður verður að gleyma veinunum , maður verður að gleyma þeim því annars myndi maður missa vitið , " sagði hann hljóðlega .
Eina von farþeganna í sjónum var að komast að björgunarflekum .
Synir Rhodu Abbott saumakonu , 13 ára og 16 ára , fóru í sjóinn með henni , þeim tókst að ýta henni upp í björgunarfleka og héldu sér sjálfir í brún hans en tak þeirra varð æ veikara .
Móðirin horfði síðan á þegar annar þeirra hvarf í sjóinn og síðan hinn .
Deyjandi í sjónum Kuldinn var svo mikill að lítil von var til að lifa lengur en hálftíma í sjónum og smám saman þögnuðu vein fólksins .
Björgunarbátar höfðu ekki snúið við til að bjarga fólki heldur haldið leiðar sinnar .
Í einum björgunarbát bað kona um að bátnum yrði snúið við til að bjarga fólki en því var neitað með rökunum : Þetta snýst um okkar líf eða þeirra .
Henni var sagt að þeir sem væru í sjónum myndu hvolfa bátnum í örvæntingarfullri tilraun til að komast í hann .
Þetta voru fráleit rök því kuldinn í sjónum var svo mikill að fólkið hefði ekki haft nokkurn mátt til þess .
Í einum þessara björgunarbáta var kvikmyndastjarnan Dorothy Gibson .
Við stjórnina var George Hogg og þar sem báturinn var ekki fullmannaður vildi hann snúa við og bjarga farþegum sem voru í sjónum Farþegarnir í bátnum , þar á meðal kvikmyndastjarnan , lögðust eindregið gegn því .
Einungis einn björgunarbátur sneri aftur , en þá of seint .
Harold Lowe sem var við stjórnvölinn í einum björgunarbátanna kom farþegum sínum í annan bát og sneri síðan við í leit að eftirlifendum .
Hann reyndi að koma auga á lifandi veru innan um fljótandi lík og tókst að finna fjóra menn á lífi , en einn þeirra lést í bátnum .
Skipið Carpathia kom á vettvang og bjargaði rúmlega 700 farþegum sem voru í björgunarbátum og flutti til New York .
Kyn farþega á Titanic skipti meira máli varðandi lífslíkur en þjóðfélagsstaða .
74,3 prósent af kvenfarþegum lifðu slysið af og 20 prósent karlmanna .
Lífslíkur kvenna á fyrsta farrými voru þó meiri en kvenna á öðru og þriðja farrými .
Einungis fjórar konur af 143 konum á fyrsta farrými létust , 15 prósent kvenna á öðru farrými fórust og 53 prósent kvenna á þriðja farrými .
Nær allir karlmenn á öðru farrými létust , 154 af 168 en ástæðan fyrir þessum mikla fjölda látinna er meðal annars talin sú að þarna voru breskir karlmenn í meirihluta en þeir höfðu alist upp við að bíða þolinmóðir í röð og troðast ekki fram fyrir aðra .
Þeirri reglu fylgdu þeir samviskusamlega þótt líf þeirra lægi við – og fórust .
Á þriðja farrými lést 381 karlmaður af 456 .
Meirihluti 900 manna áhafnar var frá Southampton og af þeim létust tæplega 700 .
Frægir bræður Litlu drengirnir , Michel og Edmond Navratil , sem höfðu misst föður sinn í slysinu töluðu einungis frönsku og enginn bar kennsl á þá .
Um borð í Carpathia var kona , Margaret Hays , sem talaði frönsku , og hún tók drengina að sér .
Í viðtali við New York Times sagði hún frá drengjunum sem urðu samstundis frægir og myndir af þeim birtust í helstu blöðum í Ameríku .
Fjölmargir buðust til að ættleiða þá .
Móðir drengjanna , hin 21 árs Marcelle Navrail , hafði hafið mikla leit að drengjunum sínum og sú leit bar fljótlega árangur vegna hinnar skyndilega frægðar barnanna .
Það var sönn gleði þegar móðir og synir hittust í New York .
Sá eldri , Michel , varð kennari í heimspeki og sá yngri , Edmond , varð arkitekt og lést árið 1953 , 43 ára gamall .
Michel varð 92 ára og lést árið 2001 .
Hann gleymdi aldrei Titanic-slysinu og sagði á efri árum : " Ég dó fjögurra ára gamall .
" Kvikmyndastjarnan Dorothy Gibson lék skömmu eftir björgun sína í myndinni Saved from the Titanic sem var sýnd einungis fjórum vikum eftir slysið .
Leikkonan lék sjálfa sig og var í sama kjól og hún klæddist kvöldið sem skipið sökk .
Dorothy átti nokkuð ævintýralega ævi .
Eftir slysið flutti hún til Parísar og umgekkst listamenn á borð við Colette , H.G .
Wells og James Joyce .
Í seinna stríði sat hún um tíma í ítölskum fangabúðum en tókst að flýja .
Hún lést árið 1946 .
Yngsti farþegi Titanic var tveggja mánaða gömul stúlka , Millvina .
Hún missti föður sinn en móðir hennar komst af .
Þótt Milvina myndi skiljanlega ekkert eftir slysinu naut hún töluverðrar frægðar vegna veru sinnar á skipinu .
Hún var oft viðtölum en hafði svosem ekki margt að segja þar sem móðir hennar hafði nær aldrei talað um harmleikinn .
Millvina dó síðust allra farþega Titanic , árið 2009 , 97 ára gömul .
