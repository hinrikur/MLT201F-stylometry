Það er áhugavert að velta því fyrir sér hvaða þjóðfélagsöfl eru að takast á og að verki í íslenzku samfélagi um þessar mundir .
Eins og jafnan áður eru það hefðbundin hagsmunasamtök á borð við LÍÚ , sem berst nú hart fyrir sinni stöðu í sjávarútvegsmálum , og svo er augljóst að ný kynslóð kallar eftir auknum áhrifum eins og sjá má á forsetaframboðum þeirra Þóru Arnórsdóttur og Herdísar Þorgeirsdóttur .
Helzta umbrotasvæðið er þó – eins og eðlilegt er – vettvangur stjórnmálanna .
Þeir flokkar sem þar takast á hafa í stórum dráttum verið á ferðinni í 80-90 ár .
Þeir hafa sundrast og sameinast og þeir hafa fengið ný nöfn en í megindráttum búum við við þá flokkaskipan , sem komin var á í kringum 1930 .
Þeir hafa starfað saman og þeir hafa barizt hver gegn öðrum .
Á milli þeirra hafa orðið til margvísleg tengsl og stundum náin .
Stöku sinnum heift og hatur en í grundvallaratriðum hefur samfélag stjórnmálanna verið óbreytt í bráðum hundrað ár .
Þar hafa orðið til ættarveldi og valdahópar .
Í sumum tilvikum er þriðja og jafnvel fjórða kynslóð sömu ætta á ferð .
Þessir hópar hafa stjórnað landinu saman – með öllum venjulegum fyrirvörum – allan þennan tíma .
Þeir Ólafur Thors og Einar Olgeirsson voru höfuðandstæðingar í íslenzkum stjórmálum .
En Ólafur sá til þess , að eiginkona Einars fékk greitt þingfararkaup Einars á meðan hann var í fangelsi Breta á stríðsárunum .
Og samtal á milli Ólafs og Einars ( og / eða Eðvarðs Sigurðssonar , formanns Dagsbrúnar ) forðaði stórátökum á vinnumarkaðnum í nóvember 1963 .
Í maí 1965 bað Finnbogi Rútur Valdemarsson ( afabróðir Þóru Arnórsdóttur og fyrrum þingmaður Sósíalistaflokks og Alþýðubandalags ) mig að bera undir Bjarna Benediktsson , þá forsætisráðherra ( þeir voru vinir frá menntaskólaárum ) , hugmynd um lausn vinnudeilu , sem þá var í uppsiglingu .
Bjarni tók hugmyndinni vel , embættismenn hans lögðust gegn henni , en hann hafði þær ráðleggingar að engu og næstu ár risu 1250 íbúðir fyrir láglaunafólk í Breiðholti á grundvelli samninga , sem Guðmundur J. Guðmundsson gerði .
Þannig vann stjórnmálaelítan á Íslandi saman , þegar á þurfti að halda , þótt hart væri tekizt á um önnur mál , svo sem Atlantshafsbandalagið , varnarliðið og útfærslu fiskveiðilögsögunnar .
Nú er það áleitin og áhugaverð spurning , hvort valdaskeið þessarar pólitísku yfirstéttar á Íslandi sé að renna sitt skeið á enda , hvort völd hennar hafi hrunið í hruninu og hvort vandræðagangurinn í landstjórninni og á vettvangi stjórnmálanna síðustu misseri sé til marks um að þessi tiltölulega þröngi valdahópur ráði ekki lengur við það hlutverk , sem honum hafi verið ætlað .
Það er lífseig saga og ekki bara hér á Íslandi að þriðja kynslóð í fjölskyldufyrirtæki missi það gjarnan út úr höndunum á sér .
Eru nýjar kynslóðir stjórnmálaelítunnar á Íslandi að klúðra því sem að þeim snýr ? Þjóðin varð fyrir sálrænu áfalli í hruninu , sem hún er ekki byrjuð að vinna úr .
Hitt er alveg ljóst , að hún hefur misst trúna á grunnstofnanir samfélagsins .
Staða Alþingis í huga þjóðarinnar eins og hún mælist í könnunum er skýrt dæmi um þetta .
Og í því felst að fólk hefur heldur enga trú á þeim valdahópum , sem hér hafa verið gerðir að umtalsefni og ráða þinginu .
En hefur vantrúin á það sem er og hefur verið áratugum saman leitt til þess að íslenzka þjóðin hafi fundið sér nýjan farveg til þess að ráða ráðum sínum ? Það blasir a.m.k. ekki við að svo sé .
Umbrotin má sjá , viðleitnin er til staðar en það er ekki að sjá að stefnan hafi verið tekin í nýja átt .
Stjórnmálaflokkarnir allir virðast vera ófærir um að endurnýja sig og gildir einu , hvort um er að ræða Sjálfstæðisflokk og Samfylkingu , Framsóknarflokk eða Vinstri græna .
Kannski er skýringin að einhverju leyti sú , að hagsmunaöflin í samfélaginu eru enn að takast á innan flokkanna sjálfra .
Einu sinni hélt ég að styrkur Sjálfstæðisflokksins væri ekki sízt sá , að hafa alla þessa hópa innan sinna vébanda og að flokkurinn gæti þar með verið hinn afgerandi vettvangur málamiðlunar innan samfélagsins .
Nú spyr ég sjálfan mig að því , hvort þessi fjölbreytni sé kannski orðin Sjálfstæðisflokknum fjötur um fót .
Það þarf nýtt blóð að koma til sögunnar til þess að beina samfélaginu í nýjan farveg og skapa þessari fámennu eyþjóð þá framtíðarsýn , sem hún þarf á að halda .
Það nýja blóð kemur ekki frá embættismönnum og bírókratískum klíkum í Brussel .
Það kemur bara úr grasrót þjóðfélagsins til sjávar og sveita .
Nýjar og óþreyttar kynslóðir Íslendinga , sem hingað til hafa staðið á hliðarlínu eða haldið sig til hlés af öðrum ástæðum þurfa að koma fram á ( víg ) völlinn og láta til sín taka .
En hvernig getur það gerzt ? Í Arabalöndunum hafa hinir nýju samskiptamiðlar samtímans orðið sá farvegur , sem ný þjóðfélagsöfl hafa notað til þess að brjótast í gegn .
Kannski hefur það gerzt í örmynd hér ? Hefur ekki krafan um nýjan forseta hvað sem framboði núverandi forseta líður einmitt orðið til á þeim vettvangi ? Gætu þeir ekki orðið það sker , sem skúta Ólafs Ragnars steytir á ? Hver veit nema arabíska vorið geti orðið einhverjum hvatning hér norður í höfum ! Óbreytt ástand þýðir stöðnun og svo hnignun .
Við getum ekki látið það gerast .
