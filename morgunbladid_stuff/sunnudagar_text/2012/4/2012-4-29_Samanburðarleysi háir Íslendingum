Ég fékk áhuga á 18. öldinni vegna þess hversu ýkt hún er , " segir Pétur Gunnarsson rithöfundur , en á sunnudagskvöld sýnir RÚV fyrsta sjónvarpsþáttinn af fjórum þar sem Pétur segir frá öldinni sem er einhver sú myrkasta í sögu þjóðarinnar .
Þættirnir nefnast Átjánda öldin með Pétri Gunnarssyni .
" Þetta er mjög merkileg öld , " segir Pétur .
" Á 18. öld komast Íslendingar lægst og þjóðin er við það að lognast út af .
Um 1300 er talið að Íslendingar hafi verið á bilinu 70-80.000 .
Fimm öldum síðar , um 1700 , eru þeir komnir niður í 50.000 og fækkar jafnt og þétt og við lok aldarinnar eru þeir um 40.000 .
Hugmyndin um að flytja alla Íslendinga til Jótlandsheiða var því ekkert fráleit .
Þetta virtist vera búið spil .
En á sama tíma erum við að rísa upp .
Á átjándu öld eru Íslendingar að öðlast nýtt sjálfstraust í gegnum fornritin .
Það gerðist eiginlega fyrir tilviljun .
Ferðasögur ná gríðarlegri útbreiðslu í Evrópu í kjölfar landafundanna á 16. og 17. öld .
Forvitnilegt efni sem helst í hendur við uppkomu prenttækninnar .
Smám saman þynnist efnið og úrkynjast og endar meira og minna í heilaspuna undir yfirskini ferðasögu .
Meðal annars er farið að rekja sögur af Íslendingum – lýsingar sem eru fyrir neðan allar hellur og Íslendingar vilja ekki kannast við .
Guðbrandur Þorláksson biskup fær skólameistara sinn , Arngrím lærða , til að hrekja þessar sögusagnir .
Arngrímur skrifar sitt rit á latínu – til að ná útbreiðslu ! – þar sem hann segir deili á Íslendingum og Íslandssögunni og fer með til Kaupmannahafnar til að fá það útgefið .
Á þessum tíma eiga Svíar og Danir stöðugt í stríði um yfirráð í Skandinavíu , ýmist með vopnum eða sagnfræði sem snýst þá um að sýna fram á hvor þjóðin hafi fyrr sest að á Norðurlöndum .
En hvorug þjóðin átti neinar ritaðar heimildir til að byggja á , þannig að þeir bregða á það ráð að fabúlera til skiptis goðsögur um uppruna sinn .
Þegar síðan danskir sagnfræðingar reka augun í rit Arngríms lærða sjá þeir að á Íslandi eru til ritaðir textar um norræna sögu allt aftur til forsögulegra tíma .
Arngrímur lærði er umsvifalaust settur á laun við að finna þessa texta og búa til útgáfu .
Fljótlega fara Svíar í gang og kapphlaupið um íslensku handritin er hafið .
Engir skilja þessi rit nema Íslendingar og fyrir vikið verður til alveg nýr starfsgrundvöllur fyrir íslenska fræðimenn – að viðbættu sjálfstrausti sem þetta nýja mikilvægi skapar .
Einn af þessum fræðimönnum var Árni Magnússon , konunglegur skjalaritari , en hann er einmitt yrkisefni fyrsta þáttar .
Árið 1768 kemur út merkilegt rit , Deo , Regi , Patriae eða Um viðreisn Íslands sem Jón Eiríksson konferensráð er skrifaður fyrir , en byggir að stórum hluta á handriti sem Páll Vídalín hafði tekið saman í aldarbyrjun .
Þar er framkölluð mynd af þjóðlífinu eins og það birtist í fornritunum og sýnir að Íslendingar voru í eina tíð gullaldarþjóð , bjuggu við hin prýðilegustu lífskjör og höfðu margvísleg úrræði til að sjá sér farborða .
Hér er ekki verið að fjalla um hetjudáðir eða glæstan uppruna , heldur er grafist fyrir um hversdagsleg fyrirbæri á borð við mataræði , híbýlakost , sjósókn og samgöngur , gróðurfar , ræktun .
Og svo auðvitað lögð á ráðin um viðreisn landsins .
En með því að framkalla myndina af því hver við vorum er beinlínis verið að brýna Íslendinga samtímans .
Þennan þráð taka fleiri upp , eins og til dæmis Eggert Ólafsson .
Það er þetta sem er svo merkilegt við öldina , annars vegar ördeyðan og eymdin og hins vegar viðreisnarhugmyndin og sjálfstraustið sem er að fæðast .
" Gangandi rannsóknarskýrsla Sérðu líkingu milli þessa tíma og okkar tíma ? " Maður getur alltaf séð líkingu .
Mér finnst til dæmis áhugavert þegar Danakonungur sendir Árna Magnússon hingað til lands í blábyrjun 18. aldar til að gera allsherjar úttekt á landshögum og stjórnarfari .
Árni gerir merkilegt manntal , sem mér skilst að sé eitt fyrsta manntal sem nær til heillar þjóðar , en ekki nóg með það , hann fær eiginlega alræðisvald því hann á líka að fara yfir dómaframkvæmdir og líta eftir því hvernig verslunarfyrirkomulaginu sé framfylgt og gera opinskátt um misfærslur .
Þannig að hann er í raun eins og gangandi Rannsóknarskýrsla Alþingis ! Maður sér sláandi líkindi þarna á milli .
Það tekur hann og aðstoðarmann hans , Pál Vídalín , tíu ár að skrifa skýrsluna , viðamikið verk og merkilegt , í níu bindum ! Hann riftir dómum , gagnrýnir embættismenn og kaupmenn og fær allt valdakerfið upp á móti sér .
Þessari skýrslu var auðvitað stungið undir stól , hún kom ekki út fyrr en löngu eftir hans dag .
En þarna sér maður vissulega ákveðna líkingu við okkur í dag .
" Þú ert með þessum þáttum að færa 18. öldina inn í sjónvarp .
Er það ekki erfitt ? " Ég er afar forvitinn að vita hvernig þessir þættir munu mælast fyrir .
Af sjálfu leiðir að myndefni frá þessum tíma er takmarkað , en þá verður okkur til bjargar að Ísland er til þess að gera lítt snert land .
Ef maður fer um meginland Evrópu þá er það eins og garðurinn heima hjá manni , algjörlega tamið .
En á Íslandi er landslagið , fjöllin , árnar , veðrið , hafið tímalaust .
Leikmyndin er þarna í stórum dráttum .
Maður getur svo auðveldlega talið sér trú um að með því að sýna landið eins og það er í dag sé maður að sjá það eins og það var þá .
Þá má ekki gleyma útsjónarsemi leikstjórans , Björns Brynjólfs Björnssonar , myndlausnir og leikstjórn er alfarið á hans könnu .
" Þú skrifar textann við þessa mynd .
Er þetta skáldlegur texti ? " Ég skrifaði þennan texta eins og ég skrifa texta .
" Þú leyfir þér þar að vera skáld og túlkandi ? " Ég kann ekkert annað .
" Þjóð í lausu lofti Víkjum aðeins að fjölmiðlum , hvernig finnst þér fjölmiðlamenningin vera í landinu ? " Hrikaleg , eiginlega er hún okkar veikasti blettur .
Ef þú flettir þýskum , dönskum , frönskum dagblöðum sérðu hvað íslensk blöð eru illa stödd .
En ekki nóg með það : ef þú flettir eldri árgöngum af íslenskum dagblöðum sérðu hvað þeim hefur farið aftur ! Nú verð ég að stilla mig um að gagnrýna sjónvarpið , eðli málsins samkvæmt , en samt finnst mér það ekki enn hafa gengist við því hlutverki sínu að vera spegill þjóðarinnar .
Stórir málaflokkar : stóriðjan , kvótamálið og Evrópusambandið , brenna á þjóðinni en ég hef ekki orðið var við að sjónvarpið hafi gert heildarúttektir á þessum mikilvægu málaflokkum .
Þetta umfjöllunarleysi gerir okkur ringluð , okkur finnst við ævinlega vera í lausu lofti .
" Þú talar um að sjónvarpið framkalli ekki mynd af íslensku þjóðinni .
Hvernig finnst þér samfélagið , pólitíkin og andrúmsloftið vera í dag ? " Flestar þjóðir mótast af núningi við aðrar þjóðir .
Þjóðir eru hlið við hlið , þær berjast hver við aðra , keppa hver við aðra og bera sig saman hver við aðra .
Við Íslendingar erum einstök í heiminum að því leyti að við erum hér ein .
Lífsbaráttan hefur haldið okkur við efnið lengst af , en í dag finnst mér eins og við séum að detta í sundur .
Það sem aðrar þjóðir hafa til að afmarka sig , brýna sig , skilgreina sig – samanburðurinn við aðra – virðist áfátt hér .
Hvert er hreyfiafl arabísku byltinganna ? Samanburður við aðra .
Hvað var það sem felldi járntjaldið ? Samanburður við aðra .
Hvað mun innan skamms fella Kína ? Samanburður við aðra .
Hvers vegna stendur Norður-Kórea kjur ? Af því þar er komið í veg fyrir samanburð við aðra .
Samanburðarleysið háir líka okkur Íslendingum .
Hér er verk að vinna fyrir sjónvarp allra landsmanna – að bera okkur stöðugt saman við það sem aðrir gera og hugsa best .
" Ég hlýt að spyrja þig að því að hverju þú sért að vinna núna ? " Þessa stundina er ég að skrifa þrjá útvarpsþætti um Jean-Jacques Rousseau sem á 300 ára afmæli í júní næstkomandi .
Síðan tek ég aftur til við skáldsagnahandrit sem ég leyfi mér að vera svo bjartsýnn – af því enn er apríl – að gera ráð fyrir að komi út fyrir næstu jól .
Vinnuheitið er Íslendingablokk og fjallar , eins og heitið gefur til kynna , um fólk í blokk .
Sögur íbúanna eru raktar , utan húss og innan , þannig að það er stórkostleg hætta á að bókin fjalli öðrum þræði um okkur öll .
" Það eru ansi mörg ár síðan skáldsaga kom frá þér .
Af hverju hefur liðið svona langur tími ? " Mig minnir að síðast hafi komið skáldsaga árið 2004 , Vélar tímans .
Ég hef auðvitað gert ýmislegt í millitíðinni , greinasafn , þýðingu sem er Regnskógabeltið raunamædda , að ógleymdum tveimur bókum um Þórberg Þórðarson .
Þær tóku tímann sinn .
" Skriftirnar eru ég Hefurðu alltaf verið aðdáandi Þórbergs ? " Ég las hann á auðvitað strax á unglingsárum , en get ekki sagt að hann hafi verið einn af mínum uppáhaldshöfundum .
Áhugi minn á Þórbergi vaknaði fyrir alvöru þegar ég starfaði með þeim merka félagsskap Félagi áhugamanna um bókmenntir .
Árið 1989 , á hundrað ára afmæli Þórbergs , héldum við mikið málþing um hann á Hótel Sögu .
Svo óheppilega vildi til að daginn sem málþingið var haldið þurfti páfinn endilega að koma til Íslands og stal fyrir bragðið athyglinni frá málþinginu .
Kannski var hann að hefna fyrir rætin skrif Þórbergs um kaþólskuna í Bréfi til Láru .
En við þetta tækifæri flutti ég erindi um Þórberg og hélt mig aðallega við Sálminn um blómið og Suðursveitarbækurnar .
En við að fara í saumana á þessum bókum sá ég að Þórbergur var miklu merkilegri höfundur en ég hafði gert mér grein fyrir .
Svo leiddi eitt af öðru .
Þórbergur er höfundur sem vill vera algerlega hreinskilinn og segja allt af létta af sjálfum sér í bókum sem eru sjálfsævisögulegar .
Svo gerðist það árið 1983 að út kom bók sem enginn átti von á , Bréf til Sólu , 52 ástarbréf sem Þórbergur hafði skrifað ástkonu sinni til tíu ára , gefin út af dóttur Þórbergs .
Flestir höfðu enga hugmynd um þessa ástkonu , né heldur að þeim Þórbergi hefði orðið barns auðið .
Mér þótti forvitnilegt að til hliðar við hina opinberu sjálfsævisögu Þórbergs skyldi vera önnur ævisaga og langaði til að framkalla hana .
Þannig að ég dembdi mér í að lesa dagbækur Þórbergs með meiru og smám saman framkallaðist þessi hin ævisaga Þórbergs sem kom út í tveimur bindum .
" Þannig að Þórbergur var ekki þessi einlægi maður sem hann þóttist vera ? " Hann var miklu meira skáld og rithöfundur en hann sagðist vera .
Hann var alltaf að plata okkur og dáleiða með dagsetningum og ársetningum og veðurlýsingum .
" Þú ert sískrifandi , finnst þér gaman að skrifa ? " Skriftirnar eru ég .
Þú getur eins spurt mig : Finnst þér gaman að lifa ? Ég hef aldrei prófað neitt annað .
Forvitni er grunnþáttur í mér , að vita meira í dag en í gær .
Og svo auðvitað " lífsnautnin frjóva , alefling andans og athöfn þörf .
" 