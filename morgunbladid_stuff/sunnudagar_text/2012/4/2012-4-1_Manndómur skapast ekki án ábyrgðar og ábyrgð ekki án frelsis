Bókin Ábyrgðarkver eftir Gunnlaug Jónsson kemur út eftir helgi en þar fjallar Gunnlaugur um það hvernig persónuleg ábyrgð var aftengd á árunum fyrir hrun með bæði raunverulegri og ætlaðri ríkisábyrgð á bönkum sem varð til þess að bankar gátu farið með peninga annarra að vild án eðlilegs aðhalds eigenda þeirra .
Vilhjálmur Andri Kjartansson vilhjalmur@mbl.is Í bók sinni segir Gunnlaugur Jónsson ríkisábyrgð á bönkum gera lánveitendur banka sinnulausa um fé sitt .
Þeir slaki því frekar á og treysti á ríkiseftirlit á bönkum , án þess að gera kröfur sjálfir eða hóta því að taka peningana til baka .
Þá fjallar Gunnlaugur einnig um persónulega ábyrgð sem hann segir að eigi að vera sem mest .
Hann dæmir enga einstaklinga í bókinni fyrir gjörðir sínar heldur er hún fyrst og fremst hlutlaus umfjöllun um ástæður bankahrunsins og þátt ábyrgðarleysis í íslensku samfélagi fyrir og eftir hrun .
Ætluð öllum bæði til vinstri og hægri " Ég skrifa þessa bók vegna þess að ég hef ákveðnar skoðanir á því hvað skapaði það umhverfi að bankahrunið gat orðið og er mér finnst mikilvægt að koma þeim á framfæri og í sjálfu sér geta flestir verið sammála mér þegar þeir kynna sér málið nánar og lesa bókina .
Bæði einstaklingar vinstra og hægra megin í stjórnmálum ættu að geta verið sammála mér um að ekki er skynsamlegt að ríki ábyrgist banka og taki á sig tapið en einkavæði hagnaðinn , " segir Gunnlaugur en umræðan um hrunið hefur oft á tíðum og því miður verið föst í skotgröfum stjórnmálaflokkanna .
Bók Gunnlaugs er kærkomin í hóp skýringa á hruninu en hún fjallar um grunninn af öllu því sem leiddi til að lokum til sjálfs hrunsins .
Það má segja að Gunnlaugur sé að benda á rót vandans og bjóða upp á einfalda og skynsamlega lausn til frambúðar .
Bókin fjallar um ábyrgð á öllum sviðum Auk þess að bókin fjallar um ábyrgð í bankakerfinu er hún um persónulega ábyrgð á öllum sviðum , um mikilvægi þess að fólk axli ábyrgð í lífi sínu og hversu einstök persónuleg ábyrgð er hvað það varðar að þróast og þroskast .
Gunnlaugur segir : " Það getur enginn lært fyrir annan .
Það getur heldur enginn valdsmaður fundið og skynjað nákvæmlega það sama og þolendur valds hans .
Þess vegna er samþjöppun valds ekki jafn farsæl og persónuleg ábyrgð og sjálfstæði .
" Orðið " ábyrgð " hefur tvöfalda merkingu " Orðið eða öllu heldur hugtakið ábyrgð er nokkuð merkilegt því það felur í sér hvort tveggja að þú hafir vald og líka að þú verðir að þola afleiðingar .
Það er t.d. sagt að framkvæmdastjóri beri ábyrgð , og þá er oft aðallega verið að vísa til valds hans .
Einnig er talað um að ábyrgðarmaður á láni beri ábyrgð og þá er e.t.v. frekar verið að vísa til þess að hann mun þola afleiðingarnar ef það fæst ekki greitt .
Orðið er því notað á tvöfaldan hátt og oftast þegar það er notað er gefið til kynna að einhver hafi vald og þurfi að þola afleiðingarnar af notkun valdsins , " segir Gunnlaugur .
Hann segir að þessar tvær merkingar ábyrgðar þurfi helst að fara saman – að fólk þurfi yfirleitt að þola afleiðingar gjörða sinna .
Ábyrgð er þó ábótavant víða í samfélaginu og ekki síst í fjármálakerfinu en þar myndu margir telja að ábyrgðin væri hvað mest .
" Vandamálin skapast þegar sumir hafa vald yfir öðrum eða peningum annarra .
Ríkisábyrgð banka dregur því úr ábyrgð þeirra og lánveitanda þeirra og þá verða til vandamál .
Brennt barn forðast eldinn en þegar menn brenna aðra en sjálfan sig þá skynja þeir ekki afleiðingarnar af gjörðum sínum jafn vel .
" Þannig vill Gunnlaugur meina að ríkisvaldið dragi úr persónulegri ábyrgð þeirra sem eiga peninga .
Ábyrgðarleysi innbyggð í regluverkið Margir hafa haldið því fram að lagaumhverfi og regluverk fjármálafyrirtækja hafi verið ábótavant fyrir hrun og ganga jafnvel sumir svo langt að fullyrða að reglum hafi verið fækkað .
Þessu er Gunnlaugur ekki sammála .
" Ríkisábyrgð á bönkum hefur falið það í sér að sett er mikið regluverk um banka alveg þvert á það sem margir hafa reynt að halda fram .
Þetta mikla regluverk hefur ekkert öryggi skapað , nema þá falskt öryggi .
Í því felst reyndar að búið er að samræma rekstur banka og fjármálafyrirtækja að miklu leyti .
Þeim er m.a. ætlað samkvæmt lögum að fjárfesta á svipaðan hátt í eignum sem eru taldar áhættulitlar s.s. ríkisskuldum , öðrum bönkum og fasteignum sem allir vita í dag að eru áhættumiklar .
" Að sögn Gunnlaugs er því miklu fjármagni beint inn á sama farveg sem eykur líkur á kerfishruni .
Ríkið hefur samið reglur sem fela í sér að nokkrar tegundir eigna séu álitnar áhættulausar eða áhættulitlar .
Þetta beini fjármagni í þessar eignir og ýti undir bólumyndun .
Hann nefnir dæmi : " Ríkisskuldir eiga að vera áhættulausar en þær eru það ekki , fjárfestingar í bönkum eiga að vera áhættulitlar en þær eru það ekki heldur og eins fjárfesting í fasteignum sem allir vita í dag að er ekki án áhættu .
Fjölbreytileiki er mikilvægur því hann tryggir meiri framþróun og áhættudreifingu .
" Fyrirtæki fara á hausinn með eða án aðstoðar Þrátt fyrir ríkisábyrgðir og loforð ríkja og ríkjasambanda hafa tugir þúsunda fyrirtækja um allan heim farið á hliðina í kjölfar hrunsins .
Margir gætu því spurt sig hvort Gunnlaugur hafi einhverja töfralausn sem kemur í veg fyrir gjaldþrot og kerfishrun .
" Persónuleg ábyrg felur það í sér að fólk ræður sjálft hvar og hvenær það geymir peninga sína .
Það er ekki mitt að segja til um það hvar fólk geymir sitt fé eða hvernig .
" Gunnlaugur býður því ekki upp á aðra lausn en að ábyrgðin liggi hjá einstaklingum og fyrirtækjum á eigin ákvörðunum , þannig að þeir hafi hag af því að fara varlegar " Það er eðlilegt að það verði gerð mistök en ólíklegt að það verði kerfishrun eins og varð hér árið 2008 ef einstaklingar og fyrirtæki verða látin bera ábyrgð á ákvörðunum sínum .
Bankar og fyrirtæki munu samt sem áður fara á hausinn endrum og sinnum en það er eðlilegt í fyrirtækjarekstri og við verðum að leyfa því að gerast svo bólurnar verði ekki of stórar og springi með stærri hvelli .
" Berum ábyrgð á okkar eigin lífi Eðli máls samkvæmt er ekki hægt að bera fulla ábyrgð nema með persónulegri ábyrgð og mætti segja að hún væri hin eina sanna ábyrgð .
Okkur er þó oft á tíðum tamt að kenna öðrum um ófarir okkar og þannig færa ábyrgðina yfir á aðra .
Gott dæmi um þetta er þegar fjölmiðlar birta þung próf og nemendur kenna öðrum um en sjálfum sér .
Sigurður Líndal á einhvern tímann að hafa sagt að nemendur í laganámi við Háskóla Íslands þyrftu enga hjálp frá honum til að falla .
Átti það að hafa verið sagt eftir mikið fall í almennri lögfræði á fyrsta ári .
" Þú verður að axla ábyrgð á lífi þínu til að ná árangri og á öllum sviðum .
Það er óskynsamlegt að taka persónulega ábyrgð af fólki því það kallar á ábyrgðarlausa hegðun .
Ég get tekið dæmi af sjálfum mér en þegar ég hef axlað meiri ábyrgð á eigin lífi hefur mér byrjað að vegna betur á öllum sviðum , " segir Gunnlaugur en hann bendir á að fjöldi samtaka hjálpi fólki einmitt við það að axla sjálft ábyrgð á eigin lífi .
" Tökum til dæmis fyrir AA-samtökin en þau hjálpa fólki að líta á sjálft sig með auðmýkt og viðurkenna vandamál sín .
Það þýðir ekki að maður geti ekki notið aðstoð annarra en það má ekki vera hugarfar manns að láta aðra axla ábyrgð á lífi sínu .
" 