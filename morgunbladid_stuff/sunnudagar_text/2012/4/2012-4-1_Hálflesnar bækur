Hálflesnar bækur liggja á náttborðinu og mæna úr hillum ásökunaraugum .
Það stendur til að klára þær , en eftir því sem lengri tími líður frá því að þær voru teknar upp síðast aukast líkurnar á að þeim verði fórnað á altari hins góða ásetnings .
Þessar ókláruðu bækur hafa þó alltaf ýtt við samviskunni – allt þar til ég rakst á fyrirsögnina " Til hvers að klára bækur ? " á pistli eftir rithöfundinn Tim Parks á vefsíðu tímaritsins The New York Review of Books .
Parks rifjar upp orð Schopenhauers að lífið sé " of stutt fyrir vondar bækur " .
Hann er hins vegar ekki að velta fyrir sér hvort rétt sé að klára vondar bækur , heldur góðar .
Parks segir frá því að hann hafi eitt sinn fengið hrós frá öðrum höfundi fyrir bók , sem hann skrifaði .
Í fyrstu gladdist hann , en brá svo í brún þegar höfundurinn sagðist hafa hætt lestrinum þegar hann átti 50 síður eftir því að þá hefði sagan í raun verið búin í hans huga og hann ánægður .
Í fyrstu var Parks reiður , en síðar fór hann að kunna að meta hreinskilnina .
Þetta vekur hins vegar spurningar um söguþráð , framvindu og úrlausn .
Flestar sögur eru knúnar áfram af söguþræði og allt veltur á því hverjar lyktirnar verða .
Eða hvað ? Kafka hafði á orði að þar kæmi að rithöfundur gæti bundið enda á sögu sína hvenær sem er , með hvaða setningu sem er .
Höfundum verður yfirleitt ekki skotaskuld úr að flétta flókinn söguþráð , vandinn er að greiða úr fléttunni og þá verður mörgum fótaskortur .
Parks veltir fyrir sér hvort lesandinn geri jafnvel höfundi framúrskarandi bókar " greiða með því að hætta lestrinum fyrir lokin , fríi hann eða hana frá því nær óframkvæmanlega verki að komast frá söguþræðinum með reisn .
" Kannski er best að hætta alveg að klára bækur .
