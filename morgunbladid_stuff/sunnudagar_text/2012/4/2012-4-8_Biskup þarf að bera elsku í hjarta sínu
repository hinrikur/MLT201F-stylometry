Séra Sigurður Árni Þórðarson : – Hvers vegna býður þú þig fram til biskupsþjónustu ? Ég býð mig fram vegna þess að margt kirkjunnar fólk hefur hvatt mig til að gefa kost á mér til þessa embættis .
Rök þeirra eru , að ég hafi reynslu og getu til að vera í foystusveit kirkjunnar á breytingaskeiði .
Ég hef helgað líf mitt Jesú Kristi og vil þjóna kirkju hans og ekki bregðast kalli .
Ég lauk doktorsprófi frá Vanderbilt-háskóla árið 1989 og skrifaði doktorsritgerð um íslenska trúarhefð og trúarmenningu .
Ég hef verið prestur í söfnuðum á landsbyggðinni og í höfuðborginni , hef leitt þróunar- og fræðslustarf þjóðkirkjunnar í Skálholti og á Biskupsstofu og hef síðustu ár verið kirkjuþingsmaður og er varamaður í kirkjuráði .
Ég tel , að störf mín og menntun séu góður undirbúningur fyrir starf biskups , sem þarf að fylgja stórum og mikilvægum verkefnum eftir og í góðu samstarfi við kirkjuþing , presta , djákna og leikmenn um allt land .
Þjónar fyrst og fremst Guði – Rætt er um biskupsþjónustu , en hverjum eða hverju á biskup að þjóna fyrst og fremst ? Biskup þjónar fyrst og fremst Guði , en líka þar með mönnum , kirkju og söfnuðum landsins .
Meðal hefðbundinna hlutverka biskups er að sinna tilsjón með söfnuðunum .
Hún felst í því , að gæta þess að í kirkjum landsins sé boðuð trú til lífs og góðir kirkjusiðir iðkaðir .
Tilsjónin hefur bæði hagnýta og fræðilega vídd .
Til að geta sinnt þessu hlutverki þarf biskup að standa föstum fótum í guðfræði þjóðkirkjunnar og hafa náð þroska í trúarlífi og persónu .
Ég hef sett þrjú mál á oddinn , sem mín fyrstu verkefni á biskupsstóli og þau eru dæmi um störf biskups : 1 ) Að kalla barnafræðara kirkjunnar til átaks í þágu barna og barnafjölskyldna .
Börnin eru dýrmæti og framtíð þjóðarinnar og kirkjunnar .
2 ) Að hefja virkt samtal og samfylgd með prestum , djáknum og sjálfboðaliðum í þjóðkirkjunni .
Í starfsfólki kirkjunnar er mannauður .
Biskupinn á að fylgjast með , uppörva og leiðbeina , samgleðjast þegar vel gengur og benda á það , sem betur má fara .
Við þurfum að breyta sinnuleysi og kulda í athygli og umhyggju því glatt fólk þjónar vel .
3 ) Að berjast fyrir leiðréttingu á trúfélagsgjöldum , en skerðing á þeim hefur þrengt mjög að kirkjustarfi um allt land .
Það er mikilvægara en nokkru sinni fyrr , að kirkjan sé virk og lífgefandi í þeim erfiðleikum , sem eru þaulsætnir í íslensku samfélagi .
Boðskapur hennar og starf á að koma til móts við þarfir fólks .
Öflugt starf í söfnuðum þjóðkirkjunnar um allt land mun bæta lífshag þjóðarinnar .
– Hvaða gildi hefur Biblían fyrir kirkju og kristni nútímans ? Er hún heilög ritning ? Eiga orð hennar að ráða því hvað er leyft eða bannað og hvernig kirkjan kennir í dag ? Biblían skiptir kirkjuna höfuðmáli .
Það er sístætt verkefni þjóðkirkjunnar að miðla kenningunni og boðskap Biblíunnar inn í samfélagið .
Nú er ekki síður brýnt en áður , að leita til þeirrar leiðsagnar , sem við finnum í Biblíunni og byggja á siðferðilegum gildum og áherslum hennar um náungakærleik og ráðsmennsku .
Ein leið til að lesa Biblíuna er bókstafshyggja .
Hún hefur lítinn áhuga á túlkun og táknrænum boðskap og leitar fremur að óskeikulli leiðsögn .
Bókstafstrú hefur lítið umburðarlyndi gagnvart því , að samfélag og gildi hafi breyst og sér í siðfræði fornaldar boð um líferni og skyldur kristins manns í nútíma .
Lúthersk kirkja fer aðra leið og hefur lagt áherslu á , að Biblían skuli lesin út frá persónu og lausnarverki Jesú Krists og boðskapur hennar túlkaður í ljósi reynslu manneskjunnar .
Þannig þjónar Guðs orð velferð og frelsi manneskjunnar og líka hvernig við umgöngumst hvert annað og förum með gæði heims , líka náttúruna .
Við eigum að taka Biblíuna alvarlega en ekki bókstaflega .
Túlkun Biblíunnar í samtíma varðar , að orð hennar veki líf og verndi .
Biblían er ekki handbók um siðferði , heldur farvegur lifandi orðs Guðs .
– Hvernig ætlar þú að beita þér fyrir því að endurreisa orðspor kirkjunnar ? Kirkjan er kölluð til að vera salt og ljós í heiminum .
Í því felst m.a. að lýsa upp skúmaskot sálar og sársauka , sem kreppa okkur innvortis og gera okkur hörð og ónæm fyrir þjáningu annarra .
Í boðun sinni á kirkjan að skerpa á þeim viðmiðum og gildum , sem gera okkur að Íslendingum og tala kjark og von í þjóðina á tímum þegar bölmóður og neikvæðni fær mikið rými .
Kristin trú laðar fólk til lífs í frelsi og ást .
Þess vegna lætur kirkjan sig varða hvernig samfélag við byggjum og hvernig manneskjunni reiðir af .
Ef þjóðkirkjunni tekst að miðla þessu og vera sjálf trú mun orðspor hennar batna .
Nýleg könnun á trausti til hennar leiddi í ljós , að Íslendingar treysta prestum og söfnuðum betur en þjóðkirkjustofnuninni .
Sama könnun sýndi , að fólk sem sækir þjónustu kirkjunnar treystir henni .
Það eru góðar fréttir fyrir kirkjuna því það sýnir , að þjónustan sem veitt er í söfnuðunum um allt land er góð .
Við þurfum að lyfta þessu starfi betur upp og vekja á því athygli þannig að fleiri fái notið starfsins .
Það mun leiða til aukins trausts .
Traust er forsenda þess , að fólk vilji vera í þjóðkirkjunni og að þau , sem hafa orðið fyrir vonbrigðum með kirkjuna vilji ná sáttum við hana að nýju .
Stjórnsýsla kirkjunnar hefur ekki verið eins gegnsæ og skilvirk og við vildum .
Úr því þarf að bæta .
Ég tel , að Biskupsstofa eigi að vera þjónustumiðstöð kirkjunnar , sem gagnast öllum söfnuðum þjóðkirkjunnar .
Kirkjan þarf að taka til í eigin skipulagi og hreinsa burtu það , sem þjónar ekki tilgangi hennar og bæta við því , sem styrkir hana í því að boða fagnaðarerindið um Jesú Krist .
Í skipulagsmálum kirkjunnar á að hlusta grannt á heimafólkið og það á að ráða sínum málum að mestu .
Dreifræðið er affarasælt .
Kirkjan er eins og fjölskylda – Telur þú að með nýjum biskupi megi fá aftur til liðs við þjóðkirkjuna þá sem hafa yfirgefið hana á undanförnum árum ? Eitt af mikilvægum hlutverkum biskups er að stíga inn í almannarýmið og þjóna þjóðinni með því að tala með visku trúarinnar inn í aðstæður líðandi stundar .
Þannig talar biskupinn við þau , sem eru utan kirkju og leggur sitt lóð á vogarskálar .
Ég tel brýnt að nálgast þau , sem hafa sagt sig úr kirkjunni á undanförnum árum .
Kirkjan er eins og fjölskylda og það er alltaf sárt þegar einhver hverfur á brott , kannski í sársauka og ósætti .
Við viljum fá tækifæri til að mæta þessu fólki þannig að það finni sig velkomið í kirkjuna aftur og geti leitað til hennar um þjónustu í dagsins önn og á gleði- og sorgarstundum í lífinu .
– Sífellt stærri hluti íbúa landsins ýmist afneitar allri trú eða aðhyllist önnur trúarbrögð en kristni .
Er þörf á auknu kristniboði á Íslandi ? Ætlar þú að beita þér fyrir því verðir þú kosinn biskup ? Allt líf kirkjunnar er kristniboð .
Í öllu sem kirkjan tekur sér fyrir hendur lyftir hún upp boðskapnum um líf og starf Jesú Krists , sem þjónaði fólki og stóð með því í aðstæðum lífsins .
Öflugasta kristniboðið er fólgið í góðu kirkjustarfi , í nærsamfélaginu og á torgi mannlífsins .
Kirkjan nýtur mikils mannauðs í starfsfólki og sjálfboðaliðum um allt land í starfi sínu .
Það má líka spyrja í þessu samhengi hvernig kirkjan eigi að bregðast við fjölmenningu og fjölbreytileika samfélagsins .
Mitt svar er þetta : Kirkjan á að fagna fjölbreytileikanum .
Hún á að opna , en ekki loka á straumana sem móta samfélagið og menninguna .
Kirkjan er kölluð til að þjóna heiminum og gerir ekki upp á milli þeirra sem tilheyra henni og annarra .
Í því sem öðru eigum við að fylgja fordæmi Jesú Krists , sem elskaði fólk og þjónaði algerlega .
– Hver er afstaða þín til hjónavígslu samkynhneigðra ? Ég er fylgjandi henni og vann að breytingu á afstöðu þjóðkirkjunnar til einna hjúskaparlaga .
Ég fagna því , að samkynhneigðir geti gengið í hjónaband fyrir augliti Guðs og manna .
Við erum lánsöm , að á Íslandi ríkir samstaða um , að mismuna ekki á grundvelli kynhneigðar og að hér eru í gildi ein hjúskaparlög .
Þjóðkirkjan var samstiga löggjafanum þegar lögin tóku gildi 27. júní 2010 og tók sama dag í notkun nýtt hjónavígsluform fyrir alla , sem gifta sig í kirkjunni .
Kirkjan lítur hjónaband samkynhneigðra sömu augum og hjónaband karls og konu .
Sömu áskoranir og gleðiefni mæta þeim og bæn kirkjunnar yfir hjónum lýtur að því sama hvort sem um er að ræða tvo karla , tvær konur eða karl og konu .
Bænin er , að hjónunum auðnist að elska hvort annað , treysta og vera trú á lífsgöngunni .
Styrkja þarf kirkjuþing – Hvert finnst þér að hlutverk leikmanna og kirkjuþings eigi að vera ? Kirkjuþing hefur æðsta vald í málefnum kirkjunnar og þar starfa prestar og leikmenn í sameiningu að því að bæta regluverk kirkjunnar og marka henni stefnu .
Meirihluti þingmanna eru leikmenn og forseti kirkjuþings kemur úr þeirra röðum .
Við þurfum að styrkja kirkjuþing að mínu mati og festa í sessi menningu samstarfs og gagnsæis .
Frumvarp til nýrra þjóðkirkjulaga markar stefnu í þá átt og að styrkja leikmenn enn frekar sem forystufólk í þjóðkirkjunni .
Ég er fylgjandi þeirri stefnu og tel aukna þátttöku og ábyrgð leikmanna forsendu þess að kirkjan dafni á 21. öldinni .
Það er viska lútherskrar kirkju , að öll þau sem eru skírð , séu fullgildir meðlimir í kirkjunni .
Þessi hugsun var hvati þróunar íslensks lýðræðis og lýðveldis .
Lúthersk kirkja á ekki að vera biskupakirkja eða prestakirkja .
Það er mikilvægt að hafa þetta í huga þegar við metum skipulag kirkjunnar .
Aðalatriðið er auðvitað að skipulag kirkjunnar og stjórnsýsla hennar þjóni erindi hennar – sem er að boða trú á Jesú Krist og miðla til fólks hinum stórkostlegu fréttum um ást Guðs .
Minni stjórnsýslubiskup – Kirkjan hefur verið gagnrýnd fyrir mikla miðstýringu úr Reykjavík .
Munt þú beita þér fyrir meiri valddreifingu og gera grasrótina , sóknirnar um allt land virkari ? Á síðustu árum hefur mikið af verkefnum kirkjunnar færst frá ráðuneyti yfir til Biskupsstofu , sem er skrifstofa biskups Íslands og kirkjuráðs .
Nauðsynlegt er að greina skýrar á milli þannig , að mörkin milli verkefna kirkjuþings og kirkjuráðs annars vegar og biskups Íslands hins vegar séu skýrari .
Ég hef talað fyrir því , að biskup Íslands verði minni stjórnsýslubiskup og meiri kirkjubiskup og tel nauðsynlegt , að hann stígi út úr því hlutverki að vera framkvæmdastjóri kirkjunnar og inn í það hlutverk að vera andlegur leiðtogi , í samræmi við skilning lútherskra kirkna á eðli biskupsembættisins .
Að mínu mati á biskup ekki að vera í forsæti í kirkjuráði , en hann á að sitja alla fundi kirkjuráðs með tillögurétt og málfrelsi og atkvæðisrétt .
Ég er fylgjandi því , að draga úr miðstýringu og tel að verkefni megi hýsa í prófastsdæmum og / eða sóknum .
Dæmi um slíkt eru verkefni á sviði æskulýðsstarfs .
Ég hef ýmis verkefni í huga sem ég vil gjarnan að verði tilraunaverkefni .
Við eigum að virkja þekkingu og frumkvæði heima í héraði og nýta okkur visku heimafólks og mannauð kirkjunnar um allt land .
– Aðskilnaður ríkis og kirkju .
Er hann þegar hæfilegur , hvaða fyrirkomulag kýst þú ? Það gefur að mínu mati ekki alveg rétta mynd að spyrja um aðskilnað ríkis og kirkju eins og staðan er nú því að það er samband á milli kirkjunnar og ríkisins og það verður áfram þótt tengslin breytist .
Betra er að spyrja hvernig þessi tengsl eigi að vera .
Hið opinbera verður að hafa afskipti af trúfélögum og starfsemi þeirra , rétt eins og menntastofnunum .
Þjóðkirkjan er langstærsta trúfélagið , sem flestir tilheyra og með viðamestu starfsemina .
Um samband ríkis og trúfélaga þarf að ræða og ég mun beita mér fyrir samtalinu sem biskup Íslands .
Það þarf að ríkja sátt um fyrirkomulag og starf trúfélaganna í landinu og að því vil ég vinna .
Ósátt um samband ríkis og kirkju þjónar ekki markmiðum kirkjunnar .
Varðandi stjórnarskrána þá tel ég , að í henni eigi að vera grein um grundvallargildi og að í þeirri grein eigi að nefna kristni .
Nýja gildaákvæði norsku stjórnarskrárinnar er fyrirmynd , sem mér hugnast og tel þarft að ræða .
Ég tel einnig , að standa eigi í stjórnarskránni að hin evangelísk-lútherska kirkja sé þjóðkirkja , en ég held ekki að það hafi úrslitaáhrif á líf og lífsmöguleika þjóðkirkjunnar hvort hún er varin í stjórnarskrá .
Þar koma til önnur atriði svo sem trúmálalöggjöf , virðing fyrir samningum sem ríki og kirkja hafa gert , þjóðkirkjulöggjöf og almenn þróun íslensks samfélags og menningar .
Þjóðkirkjan á ekki að njóta forréttinda eða sérréttinda umfram önnur trúfélög í landinu .
– Nú innheimtir ríkið sóknargjöld fyrir kirkjuna en lækkar þau að hentugleikum .
Telur þú rétt að kirkjan hafi heimild til að ákveða sjálf sín sóknargjöld svipað og sveitarfélög ákveða útsvar ? Það er ekki ágreiningur um sóknargjöldin sem slík .
Vandinn er sá , að ríkið hefur innheimt þessi félagsgjöld en ekki skilað þeim að fullu til trúfélaganna í landinu , þar með talið þjóðkirkjunnar .
Ég tel að ríkið eigi að standa við ákvæðin í lögum um sóknargjöld og eigi að standa full skil á þeim sóknargjöldum sem það innheimtir .
Í máli innanríkisráðherra við setningu kirkjuþings síðasta haust kom fram , að sóknargjöld hafa verið skert mun meira en framlög til annarra sambærilegra stofnana .
Úr þessu þarf að bæta strax , enda miklir hagsmunir í húfi því skerðingin kemur niður á starfi kirkjunnar um allt land .
Baráttan fyrir leiðréttingu sóknargjaldanna verður eitt af þremur fyrstu verkum mínu í embætti .
– Hvernig biskup þarf kirkjan nú ? Þjóðkirkjan þarf biskup sem hefur skýra framtíðarsýn , hún þarf biskup sem getur eflt samkennd innan kirkjunnar og hún þarf biskup , sem getur talað þannig til kirkjufólks og þjóðarinnar , að þau sem hafa gengið úr kirkjunni vilji ganga í hana aftur .
Sameiningartákn Biskup þarf á öllum öldum að bera elsku í hjarta sínu , elsku til samstarfsfólks síns , safnaðanna , samfélagsins og skapara síns .
Biskupinn á að vera sameiningartákn og sem slíkur þarf hann að koma vel fram fyrir kirkjuna og vera trúverðugur talsmaður þess breiða og litríka samfélags , sem þjóðkirkjan er .
Það er svo lykilatriði , að biskupinn virki og valdefli fólkið í kringum sig – þannig blómstrar og dafnar kirkjan til góðra verka .
Það er vor í kirkjunni og framtíð kirkjunnar er björt á meðan hún heldur sig við orðið , sem leysir og frelsar .
Við göngum inn í páskahátíðina og fáum enn einu sinni að meðtaka undur upprisunnar og leyfa henni að verða að veruleika í lífi okkar .
Jesús Kristur lifði til að rétta fólk við og endurvekja líf heimsins .
Af þeirri ástarsögu Guðs þiggur kirkjan erindi sitt , tilgang og líf .
