Fyrir hreina tilviljun er ég staddur í félagsheimili íþróttafélags á höfuðborgarsvæðinu .
Í sjónvarpinu er fyrri leikur Bayern München og Real Madrid í undanúrslitum Meistaradeildar Evrópu í knattspyrnu .
Spennustigið hátt .
Hópur ungmenna er í salnum og enda þótt mönnum sé svo sem ekkert sérstaklega heitt í hamsi – Íslendingar binda sem kunnugt er trúss sitt frekar við enskar sparksveitir en þýskar og spænskar – er ekki öllum sama hvernig leikurinn fer .
Eitt ungmennið er augljóslega afar vel að sér um þá Madrídinga og miðlar stíft af þekkingu sinni .
Það dregur til tíðinda .
Franck Ribéry , Frakkinn í liði Bayern , fellur í teignum og heimtar vítaspyrnu .
Enski dómarinn , Howard Webb , lætur óskir hans sem vind um eyru þjóta .
Þess í stað þrumar Ribéry tuðrunni gremjulega í netið eftir hornspyrnu .
Heimamenn ná yfirhöndinni .
Madrídingurinn ungi í salnum er súr en heldur eigi að síður ró sinni .
" Er ' etta á Wembley ? " Skyndilega bætist nýtt ungmenni í hópinn .
" Wembley ! " segir Madrídingurinn hlessa , " Þetta eru undanúrslit en ekki úrslit .
" " Nú , er ' etta þá á San Siriano ? " spyr þá sá nýkomni .
" Kommonn , " svarar Madrídingurinn .
" Þetta eru Bayern München og Real Madrid .
Hvers vegna ætti leikurinn að vera á San Siriano ? Milan og Inter spila þar .
Völlurinn heitir heldur ekki San Siriano , heldur San Siro .
Þetta er Allianz Arena .
" Svalt .
Gestirnir frá Madríd færast í aukana eftir leikhlé og Þjóðverjinn í þeirra röðum , Mesut Özil , jafnar metin , 1:1 .
Madrídingurinn tekur gleði sína á ný .
Ekki er að sjá að nokkur hræða sé á bandi Bæjara .
Fátt gerist næstu mínútur , erkispyrnir þeirra Madrídinga , Cristiano Ronaldo , byrjar reyndar að detta út um allan völl en það er gömul saga og ný .
Webb lætur eins og hann sjái hann ekki .
Gestirnir eru greinilega sáttir við jafnteflið enda eiga þeir heimaleikinn eftir og byrja í djöfulmóð að skipta varnarmönnum inn fyrir sókndjarfari menn .
Madrídingurinn okkar lætur það yfir sig ganga í fyrstu en þegar Granero leysir Di María af hólmi er honum nóg boðið .
" Ertu f * * * ing þroskaheftur ? " spyr hann taktíker dauðans , José Mourinho , sparkstjóra Real .
Honum liggur hátt rómur .
Mourinho ansar engu .
" Hvar er Kaká ? " spyr sá ungi í angist sinni og er þá ekki að fara fram á að verða uppfartaður .
Vopnin snúast í höndum Spánverjanna og Mario Gómez , hinn spænskættaði miðherji Bæjara , skorar sigurmarkið á elleftu stundu .
Allt ætlar um koll að keyra á Allianz Arena .
Hér heima á Fróni hristir okkar Madrídingur höfuðið og stúlka sem setið hefur þögul á aftasta bekk til þessa rýkur á dyr .
Orri Páll Ormarsson orri@mbl.is 