Átta breskir hermenn urðu úti í blindbyl á Eskifjarðarheiði að kvöldi föstudagsins 20. janúar 1942 þegar herdeild þeirra var við hefðbundnar æfingar á svæðinu .
Allir eru þeir grafnir í kirkjugarðinum á Reyðarfirði .
Fjölskyldan á Veturhúsum bjargaði hins vegar 48 hermönnum inn í bæinn , efsta bæ í heiðinni Eskifjarðarmegin , eftir að Páll rakst fyrir algjöra tilviljun á einn þeirra aðframkominn seint um kvöldið þegar hann var á leið heim úr fjárhúsi .
Þorsteinn J. hefur lokið við gerð heimildarmyndar um málið og verður það magnaða verk hans forsýnt á Eskifirði á sunnudag , og í Reykjavík á mánudagskvöldið .
Myndin verður síðan frumsýnd á Stöð 2 á páskadag .
Framleiðandi er Sturla Pálsson sem ættaður er að austan , Steingrímur Wernersson og Arnar Knútsson .
Magnús er á lífi , einn þeirra sem komu við sögu nóttina örlagaríku , og ræðir Þorsteinn ítarlega við hann í myndinni .
Einnig ræðir hann við breska hermanninn Ron Davies , sem var í annarri herdeild á Búðareyri við Reyðarfjörð ; hann hélt nákvæma dagbók meðan á dvölinni hér á landi stóð og á fjölda ljósmynda sem aldrei hafa sést opinberlega áður .
Fáir þekkja söguna " Þegar Sturla talaði við mig og Arnar Knútsson hjá Filmus hafði hann komist á snoðir um að breskur hermaður sem var í leiðangrinum væri á lífi , þá fékk ég strax áhuga á sögunni ; ég hafði aldrei heyrt um málið og ég held að mjög fáir Íslendingar þekki þessa sögu .
Ég veit ekki betur en þetta sé næststærsta björgun Íslandssögunnar , og mér finnst stórfurðulegt að ekki hafi verið sagt meira og betur frá atburðinum , og fjölskyldan á Veturhúsum aldri fengið viðurkenningu fyrir afrekið , " segir Þorsteinn J. í samtali við Sunnudagsmoggann .
" Þetta voru hamfarir fyrir heimilið líka ; maturinn kláraðist og fjölskyldan lét hermennina hafa mest af þeim fötum sem til voru á bænum ; heimilið var í rúst eftir nóttina .
Magnús Pálsson og hans fólk bað aldrei um peninga eða orður , en það hefði mátt viðurkenna hvers vegna þetta gerðist og halda því á lofti að fimm manna fjölskylda á bænum bjargaði öllum þessum hermönnum .
Ron Davies segir í myndinni að allir hefðu dáið hefði fjölskyldan ekki komið þeim til bjargar .
" Vert er að geta þess að bresk yfirvöld þökkuðu Magnús Pálssyni , fyrir hönd fjölskyldunnar , formlega fyrir björgunarafrekið í janúar síðastliðnum , þegar nákvæmlega 70 ár voru liðin .
Þegar Þorsteinn hringdi í Davies , sem bjó í Washington DC í Bandaríkjunum , kom í ljós að hann var ekki einn af hópnum sem fór í umræddan leiðangur .
" En hann sagði mér frá dagbókinni sinni , sem varð eitt af grunnatriðunum í myndinni .
Hann hélt dagbók allan tímann meðan hann var sjálfboðaliði í Kensington-herdeildinni á Íslandi ; þegar hann kom , í október 1941 , byrjaði hann að skrifa í stílabækur sem hann keypti í kaupfélaginu og þær eru stórkostleg heimild um líf þessara ungu manna – nánast drengja – sem sendir voru til Íslands til þess að æfa sig í vetrarhermennsku .
Ron sagðist hafa haldið að hann væri á leið til Bermúda ! " Ótrúleg frásögn Magnúsar " Við hittum síðan Magnús Pálsson , sem hafði ótrúlega sögu að segja .
Hann var 15 ára unglingur í Veturhúsum þegar þetta var og ég sá strax að þarna lágu þræðirnir ; annars vegar saga Ron Davies og leið hans aftur til Íslands – hann kom á ný í janúar 2010 – og hins vegar saga Magnúsar .
Ég vildi komast að því hvað fór úrskeiðis og hvers vegna .
Sögusviðið er Washington DC , hafnarbakkinn í Reykjavík , Eskifjörður , Veturhús , kirkjugarðurinn á Reyðarfirði og England , þar sem ég ræddi við ættingja eins hermannanna sem dó .
" Þorsteinn J. er ánægður með útkomuna .
" Mér finnst hafa tekist vel að segja sögu þessara tveggja , sem eru í ólíkri aðstöðu þegar þetta gerist ; bóndasonurinn Magnús Pálsson sem enn er að hugsa um það , 70 árum síðar , að hugsanlega hefði þeim bræðrum tekist að bjarga öllum hermönnunum hefði þeim verið sagt frá því að þeir væru þarna á ferð , og Ron Davies ; hermaðurinn sem hugsar á þá leið að þegar menn eru í stríði geti farið svo að þeir deyi .
Ekki sé meira um það að segja .
" Þegar mest var voru , að sögn Þorsteins J. , um 1.000 breskir hermenn á Búðareyri ( þar sem nú heitir Reyðarfjörður og er hluti Fjarðabyggðar ) að æfa sig fyrir hugsanlega innrás í Noreg .
Þarna voru nokkur herfylki , Ron Davies var sjálfboðaliði í Kensington-herdeildinni en þeir sem fóru í ferðina örlagaríku voru í KOYLI-herdeildinni .
" Þeir fóru upp í fjöllin með fullan útbúnað ; upp í Svínadal , ætluðu um Hrævarsskörð og niður til Eskifjarðar , sem var sex til átta klukkustunda gangur sem aðrir herflokkar höfðu farið áður og þeir sjálfsagt líka og þótti ekki tiltökumál .
" Vegna ísingar komust hermennirnir ekki þá leið sem þeir ætluðu sér og lentu í miklum ógöngum þegar þeir komu upp á heiðina , enda veður þá orðið mjög slæmt .
Merkileg grein Bergþóru Bergþóra Pálsdóttir , systir Páls og Magnússonar , skrifaði merkilega grein um atburðinn í Lesbók Morgunblaðsins árið 1964 .
Hún segir að margt verði fólki eflaust minnisstætt frá dvöl Bretanna á Austurlandi ; þeir hafi á ýmsan hátt minnt á múmíur , vegna aga og klæðnaðar , með bakpoka sem vó um 60 pund , byssu og skotbelgi .
Hún segir svo frá að 19. janúar 1942 hafi verið úrhellisrigning svo að vötn uxu til muna .
" Um nóttina birti til og fraus þá svo skyndilega , að ekki náði að þorna af steinum .
Urðu því allir melar ísaðir , grunnstingull kom í vötn og fannir urðu svelllagðar ofan .
" Bergþóra segir að kolalaust hefði verið um tíma á Eskifirði og margir því átt af skornum skammti til eldiviðar , þar á meðal fólkið á Veturhúsum .
" Síðustu dagana höfðum við orðið að notast við rusl og það , sem til féll á heimilinu .
En nú var kolaskip komið þar í höfn og beið losunar .
" Að sögn Bergþóru var stillt og bjart veður 20. janúar , svo að hvergi sást ský á lofti .
Um klukkan þrjú síðdegis hafi farið að þykkna í lofti , " og klukkan fjögur munu hafa verið komnar áleiðingar í fjöll " , segir hún .
Bræðurnir Páll og Magnús hafi þennan dag unnið við uppskipun úr kolaskipi Eskifirði og komið heim um kvöldið .
Þá hafi verið kominn grenjandi suðaustan stormur og rigning .
" Voru þeir því þreyttir og mjög illa til reika , er þeir komu heim klukkan rúmlega átta .
" Hún heldur áfram : " Klukkan um 10 voru allir búnir að taka á sig náðir , en svo ömurlega lét veðrið í eyrum móður minnar að hún fékk sig ekki til þess að slökkva ljósið í herbergi sínu , en glugginn sneri að heiðinni .
Seint á ellefta tímanum óskapaðist veðrið svo að Páll fékk áhyggjur af og taldi vissara mundi vera að gá að gripahúsunum , ef vera kynni að þeim hefði ekki verið vandlega lokað .
Talaði hann þá til Magnúsar , en hann svaf mjög vært .
Páll bað þá Kristínu systur okkar að koma niður og gæta dyranna , meðan hann færi út .
Hún gekk um gólf í köldum ganginum og óttaðist um bróður sinn .
Um það bil , sem hún gat farið að búast við honum , sér hún mannshönd fálma upp á gluggann .
Henni flaug fyrst í hug , að Páll hefði dottið og slasast , en einhver innri rödd sagði henni þó , að þetta hefði ekki verið hönd Páls .
Hún beið enn litla stund , en hugðist svo fara til þess að sækja okkur hin til aðstoðar .
En þá knúði Páll dyra og var með nærri meðvitundarlausan mann í fanginu .
Þegar Páll fór út var veðurofsinn svo mikill að hann varð að neyta allrar orku til þess að hrekja ekki burtu frá húsinu og af leið .
Einnig var svo dimmt , að hann sá ekki handa skil .
Ekki hafði hann ljós með sér , því það voru ekki til nema olíuluktir á bænum , og hugði hann að ekki mundi hægt að halda ljósi á þeim í þessu hvassviðri .
Er hann kom að fjárhúsunum , var þar allt í góðu lagi og ætlaði hann þá að ganga við hjá hesthúsinu sem var vestan við bæinn .
En er hann átti skamma leið þangað sá hann einhverja dökk þúst sem þó hreyfðist .
Hann hélt að þetta væri eitthvað sem fokið hefði en er hann gætti betur að sá hann að þetta þokaðist móti veðrinu .
Hann sá enga skilsmynd á þessu í myrkrinu og andartak datt honum í hug að beygja af leið og láta þetta eiga sig , en bægði fljótt frá sér hjátrú og lítilmennsku og gekk nær til þess að sjá hvað þetta væri .
Hann beygði sig svo niður að þessu og sá að það var maður sem skreið á fjórum fótum en datt alltaf öðru hvoru .
Maðurinn varð ekki Páls var fyrr en hann tók á honum og reisti hann upp .
Þá sá Páll að þetta var hermaður .
Páll gat ekki losað byrðina af manninum úti af því að allar ólar voru orðnar svo þrútnar af bleytu að þær gengu ekki í gegnum hringjurnar .
Varð hann því að bera manninn til bæjar með því sem hann hafði meðferðis .
Þau Kristín klæddu hann nú úr blautu fötunum og í önnur þurr , en móðir okkar klæddist og fór niður , hitaði kaffi og sá honum fyrir næringu .
Maðurinn hresstist furðufljótt og gerði þeim þegar skiljanlegt að fleiri menn væru úti .
" Féllust nærri hendur Páll vakti Magnús og sagði honum að ekki mundi vera um svefn að ræða að sinni .
Magnús klæddi sig þá í skyndi og þeir bjuggu sig út í óveðrið með olíulukt sem þeir reyndu að skýla með sjálfum sér ef vera skyldi að hinir nauðstöddu menn yrðu þeirra frekar varir .
Þannig hófu þeir leitina að mönnunum sem þeir vissu ekki hvort voru margir eða fáir .
Bráðlega fundu þeir tvo menn sem voru komnir heim á tún og reyndu að fikra sig áfram heim að bænum .
Þeir höfðu séð ljósin og vonuðu að hjá þeim væri bjargar von .
Bræðurnir héldu nú að þeir hefðu auðveldlega fundið alla þá sem þarna voru í nauðum staddir en það fyrsta sem gestir þeirra reyndu að koma þeim í skilning um er þeir máttu mæla var það að enn fleiri menn væru úti , já mikill fjöldi manna .
Það lá nú nærri að okkur féllust hendur við þessar fréttir en þeir bræður fóru samt að vörmu spori út í fárviðrið og héldu áfram að veiða menn alla nóttina .
Við konurnar höfðum líka nóg að gera .
Það þurfti að hjálpa svo að segja hverjum manni úr fötunum og eðlilega þurftu allir að fá heitan drykk og einhverja næringu .
Þegar það brauð , sem við áttum bakað , var gengið til þurrðar , voru bakaðar pönnukökur og flatbrauð .
Reynt var að þurrka föt þeirra en það gekk erfiðlega vegna þess að ekki var nema eldstæði í húsinu og eldiviður af skornum skammti .
Við tókum allan þann fatnað , sem við áttum , til að skýla þeim með , einnig kvenfatnað .
Að síðustu var ekki annað til en sængurföt sem vafið var utan um þá en hinir prúðu og þakklátu gestir tóku öllu vel sem að þeim var rétt .
" Þegar birta tók vantaði enn nokkra menn , þar á meðal yfirforingjann .
" Páll lagði þá enn af stað ásamt undirforingja og öðrum hermanni inn til dals .
Fundu þeir þá nokkra menn sem höfðu orðið að nema staðar og ennfremur nokkur lík .
Meðal þeirra var lík yfirforingjans , sem fannst inni í botni dalsins , en þar hafði þjónn hans skilið við hann um nóttina .
Enn vantaði þrjá menn og fundust tveir þeirra um hádegi , báðir lifandi , en annar andaðist skömmu eftir að hann var fluttur heim til okkar .
Lík hins þriðja fannst ekki fyrr en daginn eftir , rekið af sjó .
" Ron Davies lést í fyrrasumar , níræður , en Magnús býr á Egilsstöðum á 86. aldursári .
" Stærsta verkefnið var að leiða saman sögu þessara tveggja manna .
Síðari heimsstyrjöldin er stóra myndin en saga þessara tveggja sú litla í þessu samhengi ; það er áhugavert að velta því fyrir sér hvers virði mannslíf eru á stríðstímum .
Eru þeir meira eða minni verði en annars ? " spyr Þorsteinn J. Hann segir að vissulega verði , til að gæta allrar sanngirni , að skoða atburðinn í ljósi þess að stríð stóð yfir og ýmsu sé þá haldið leyndu .
Þess vegna hefur engum verið kunnugt um æfingaför hermannanna .
Kvikmyndagerðarmaðurinn bendir á einn styrkleika Íslendinga sem hafi komið vel í ljós umrædda nótt .
" Þegar þarf að koma einhverjum til bjargar drífa Íslendingar sig út í hvaða veður sem er ; þá er ekki spurt að eigin heilsu .
" Aðstæður voru sérstakar umrædda nótt og atburðurinn leið þeim , sem að komu , að sjálfsögðu aldrei úr minni .
Bergþóra segir svo frá , í áðurnefndri grein í Morgunblaðinu : " Íbúðarhúsið á Veturhúsum var mjög lítið , ein hæð og ris með dálitlu porti .
Niðri var aðeins ein stofa , eldhús , búr og dálítil forstofa .
Er því skiljanlegt að þröngt muni hafa verið í húsinu sem hýsti 48 gesti þessa örlaganótt .
Við vorum öll orðin mjög þreytt og af okkur gengin þegar þessu var lokið og í fyrstu var þetta allt í meðvitund okkar eins og þungur draumur eða martröð .
" Fimmta heimildarmynd Þorsteins Veturhús er fimmta heimildarmynd Þorstein J. Þær fyrri eru Án titils , um stóra málverkafölsunarmálið , 2004 , The Bohemians , 2006 , Burkina Faso 7800 km ( með Veru Sölvadóttur ) , 2009 og Iceland Food Centre , 2011 .
Veturhús verða frumsýnd á Stöð 2 á páskadag .
" Mér fannst þetta stórbrotin saga " " Faðir minn er alinn upp á Eskifirði og var þar mikið sem krakki , m.a. í stríðinu þó að hann hafi ekki verið þarna nákvæmlega þegar þessi atburður átti sér stað .
En hann talaði oft um þetta og mér fannst það stórbrotin saga .
Ég hef alltaf haft áhuga á síðari heimsstyrjöldinni sem sagnfræðilegu viðfangsefni og fór að grúska við að leita upplýsinga um þetta mál , " segir Sturla Pálsson hagfræðingur , framkvæmdastjóri alþjóða- og markaðssviðs Seðlabanka Íslands , spurður hvers hann hafi farið af stað í þá ferð að framleiða heimildamyndina Veturhús .
Sturla fann lítið sem ekkert í fyrstu , utan frásögn Bergþóru Pálsdóttur frá Veturhúsum , sem birtist í Lesbók Morgunblaðsins árið 1964 , og vitnað er til í blaðinu í dag .
Erfitt að fá upplýsingar " Ég fékk snemma áhuga á að reyna að finna einhvern hermann sem hefði verið á Reyðarfirði í stríðinu en það reyndist mun erfiðara en ég hafði hugsað mér að það gæti orðið ; ég sendi bréf á allar stofnanir breska hersins og ráðuneyta og bað um að mér yrðu veittar upplýsingar um hverjir hefðu verið þarna , en fékk þau svör að um það ríkti trúnaður og óheimilt væri að veita mér upplýsingar .
Trúnaði yrði ekki aflétt fyrir en eftir langan tíma .
" Eftir að netið kom til sögunnar leitaði Sturla fanga á þeim vettvangi , m.a. á heimasíðu samtaka fyrrverandi hermanna á Bretlandi en ekkert kom út úr því .
Boltinn fór hins vegar að rúlla fyrir fimm árum .
" Þá fór ég í heimsókn til gamallar skólasystur minnar á Egilsstöðum og þegar ég sagði eiginmanni hennar , Pétri Sörenssyni , forstöðumanni Safnastofnunar Fjarðabyggðar , hvað ég væri að grúska og hefði áhuga á að finna fyrrverandi hermann kom í ljós að hann vissi af því að inn á stríðsárasafnið á Reyðarfirði hefði nýlega komið Breti , sem var þar hermaður í stríðinu .
Þegar ég heyrði þetta fannst mér einhvern veginn að nú væri ég kominn með það sem mig vantaði og að hægt yrði að setja saman heillega heimildarmynd .
" Þetta var 2007 .
" Þá var góðæri í landinu og ég fékk góðan vin minn og félaga , Steingrím Wernersson til að vera með og leggja í þetta svolitla peninga svo við gætum byrjað .
Tveir okkar helstu heimildarmenn , Magnús Pálsson á Egilsstöðum og breski hermaðurinn Ron Davis , sem búsettur var í Bandaríkjunum , voru báðir komnir á níræðisaldur og okkur var því ekki til setunnar boðið .
" Ljóst var að ekki gætu þeir félagar sótt um styrk til Kvikmyndasjóðs Íslands því gert er að skilyrði að tökur megi ekki hefjast fyrr en styrkur hefur verið afgreiddur .
" Í eldmóði okkar höfðum við þó litlar áhyggjur af því .
" Heilluðust strax af verkefninu Þeir Sturla héldu fund með forráðamönnum fyrirtækisins Filmus og Þorsteini J. Vilhjálmssyni og kynntu þeim söguna .
" Þeir heilluðust , sem kom okkur ekki á óvart , og við ákváðum að hefjast handa .
Þorsteinn fór á stúfuna og tók viðtöl við Magnús fyrir austan og Ron Davies í Washington , þar sem hann starfaði við Smithsonian Air and Space-safnið .
Hann reyndist vera gríðarlega áhugaverður maður sem hafði haldið nákvæmar dagbækur allan þann tíma sem hann var á Reyðarfirði og m.a. skráð þennan atburð – björgun mannanna við Veturhús – þrátt fyrir að hafa ekki verið þar sjálfur .
En hann tengdist málinu óbeint því menn úr hans deild voru valdir til þess að leita að hermönnunum á heiðinni og Davies sjálfur var síðar fenginn til þess að mála krossana sem settir voru á leiðin í kirkjugarðinum á Reyðarfirði .
" Krossarnir voru reyndar fjarlægðir síðar og nú eru þar legsteinar á gröfunum .
" Davis reyndist mælskur og skemmtilegur og gaf okkur miklu betri innsýn í þetta en við höfðum áður .
Auk dagbókarinnar á hann urmul af ljósmyndum sem aldrei hafa sést á Íslandi og kort sem hann teiknaði af fjörðunum .
Svo var það auðvitað Magnús Pálsson sem ásamt bróður sínum Páli bjargaði tugum hermanna þessa nótt ; Magnús man þetta mjög skýrt enda hefur atburðurinn mótað líf hans að nokkru leyti .
Hann var frábær heimildamaður .
" Sturla er líka ánægður að þeim félögum hafi tekist að vekja athygli breska sendiherrans , Ian Whitting , á málinu .
Whitting hafi tekið erindi þeirra mjög vel og í framhaldinu hafi Magnús Pálsson , fyrir hönd fjölskyldunnar í Veturhúsum , fengið skriflega viðurkenningu frá bresku þjóðinni afhenta með viðhöfn .
Skjalið var undirritað af breska hermálaráðherranum .
" Með því fannst okkur loksins þetta björgunarafrek í Veturhúsum viðurkennt með viðunandi hætti , " segir Sturla Pálsson .
