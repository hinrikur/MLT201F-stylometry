Velskur háskólanemi sem hæddist að Fabrice Muamba og hafði niðrandi orð um litarhátt hans á samskiptavefnum Twitter meðan knattspyrnumaðurinn barðist fyrir lífi sínu í beinni útsendingu sjónvarps fyrir hálfum mánuði var í vikunni dæmdur í 56 daga fangelsi í undirrétti í Swansea .
Niðurstaða dómsins hefur almennt fallið í frjóan jarðveg í Bretlandi og gæti mögulega haft víðtæk áhrif .
Menn sjá nú , svart á hvítu , að ekki er hægt að segja hvað sem er , hvenær sem er , um hvern sem er í netheimum .
Liam Stacey , 21 árs , sat við tölvuna og " tísti " af djöfulmóð meðan leikur Tottenham Hotspur og Bolton Wanderers í ensku bikarkeppninni stóð yfir 17. mars síðastliðinn .
Þegar Fabrice Muamba , leikmaður Bolton , hneig skyndilega niður í miðjum leik fór ekkert á milli mála að alvarleg veikindi höfðu knúið dyra .
Heyra mátti saumnál detta á White Hart Lane meðan læknar reyndu að bjarga lífi leikmannsins .
Fljótlega var skýrt frá því að hjarta Muambas hefði stöðvast .
Enda þótt læknum tækist á endanum að koma hjartanu í gang aftur var tvísýnt um líf leikmannsins .
Hann hefur nú náð undraverðum bata .
Hló upphátt að ástandi Muambas Af einhverjum afbrigðilegum ástæðum þótti Stacey atvikið meinfyndið .
Hann hló upphátt í " tísti " sínu ( LOL ) og skrifaði : " Sjáiði helvítið hann Muamba .
Hann er dauður ! ! ! " Fjölmenni var á spjallrásinni og ofbauð mönnum að vonum viðbrögð Staceys .
Þegar fundið var að þeim lét tístarinn hins vegar aursletturnar ganga yfir spjallborðið , af máli hans var rammrasískur fnykur .
Málið var tilkynnt til lögreglu , meðal annars af gömlu knattspyrnukempunni Stan Collymore , og Stacey í kjölfarið tekinn höndum .
Mál hans var síðan tekið fyrir í undirrétti í Swansea í vikunni , aðeins hálfri annarri viku eftir að ummælin féllu .
Þar játaði Stacey brot sitt en skýldi sér bak við það að hann hefði verið töluvert drukkinn meðan ósköpin gengu yfir .
Hann tjáði réttinum að hann iðraðist gjörða sinna og að hann væri hvorki kynþáttahatari né kreddumaður .
Verjandi Staceys hélt því fram að hann væri í raun ljúfur og umburðarlyndur maður og hegðun hans þennan örlagaríka dag drægi upp kolranga mynd af honum .
" Hann dauðskammast sín fyrir gjörðir sínar , " sagði verjandinn og bætti við að skjólstæðingur sinn ætti án efa eftir að líða fyrir brot sitt það sem eftir væri .
Sú refsing ætti að duga .
Fram kom í fjölmiðlum að Stacey hefði skolfið meðan hann gaf vitnisburð og ítrekað verið við það að bresta í grát .
Hann átti augljóslega mjög bágt þegar hann var leiddur burt í handjárnum eftir dómsuppkvaðninguna .
Saksóknari staðfesti að Stacey hefði sýnt raunverulega iðrun en brot hans væri eigi að síður svo alvarlegt að hámarksrefsingin í undirrétti , sex mánaða fangelsi , hrykki í raun og veru ekki til .
Lagði hann til að málinu yrði vísað til hæstaréttar .
Stacey leggur stund á líffræðinám við háskólann í Swansea og fram kom í máli verjanda hans að honum vegnaði vel .
Skólinn hefur vísað Stacey tímabundið frá námi og hafið sjálfstæða rannsókn á málinu en fjöldi samnemenda Staceys hefur hvatt til þess að hann verði rekinn úr skólanum .
Verjandi Staceys segir hann ekki lengur þora að stíga fæti inn á skólalóðina af ótta við hefndaraðgerðir .
Dæmdur fyrir orð um Merah Liam Stacey er ekki eini maðurinn sem gerður var ábyrgur orða sinna í vikunni en dómstóll í Frakklandi dæmdi á föstudag tvítugan mann , Mohamed Redha Ghezali , í þriggja mánaða fangelsi fyrir að lofsama gjörðir raðmorðingjans Mohameds Merah og hæla honum á hvert reipi .
Lögregla skaut Merah sem kunnugt er til bana eftir umsátur um heimili hans .
Eru vatnaskil í vændum í netheimum ? Mál Liams Staceys hefur vakið mikla athygli í Bretlandi og víðar enda hverfist það um einn af hornsteinum vestrænnar menningar , sjálft tjáningarfrelsið .
Einhverjir hafa , sem fyrr , varið það í lengstu lög en upp til hópa virðist fólk eigi að síður ekki hafa smekk fyrir því að gert sé gys að mönnum sem eru við dauðans dyr .
" Muamba / Stacey-málið gæti verið vatnaskil , " skrifar Allison Pearson , dálkahöfundur dagblaðsins The Telegraph .
" Er það , eins og sumir hafa haldið fram , ýkt viðbrögð við fyllirísrausi og grímulaus árás á tjáningarfrelsið ? Eða er augnablikið runnið upp , þegar samfélagið ákveður að það hafi fengið nóg og kemur velsæmisböndum á þetta löglausa bandingjaland sem við köllum internetið ? " Pearson spyr ennfremur : " Er endalaust hægt að fordæma meiðandi orð en verja um leið rétt fólks til þess að láta þau falla ? " 