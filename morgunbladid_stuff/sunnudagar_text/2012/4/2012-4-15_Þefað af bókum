Kunningjakona mín hefur það fyrir sið að þefa af þeim bókum sem hún les .
Í einfeldni minni spurði ég , sennilega föst í hlutverki bókmenntagagnrýnanda , hvort góðar bækur hefðu aðra lykt en vondar bækur .
Henni fannst spurningin greinilega heimskuleg en svaraði því til að lykt af bókum væri óháð gæðum textans .
Síðan hófst löng og fremur flókin útskýring á því að lyktin færi eftir því hvers konar pappír væri í bókum og gott ef lyktin ætti ekki líka að vera mismunandi eftir því hvernig þær væru bundnar inn .
Ég skildi satt að segja ekki mikið í þessu en stundum er maður lotningarfullur gagnvart því sem er manni óskiljanlegt og það átti við í þessu tilviki .
Þessi góða kunningjakona sagðist stundum klappa bókum .
Mér fannst fjarska eðlilegt að hún gerði það .
Maður á að dekra við bækur sem manni þykir vænt um og klappa þeim og strjúka og hrósa upphátt .
Hún sagði mér að hún hefði nýlega klappað Bernskubók Sigurðar Pálssonar af því að henni þætti svo vænt um hana .
Síðan hóf hún langa lofrullu um Sigurð .
Ég var ansi ánægð með þessa góðu kunningjakonu mína og viðhorf hennar til bóka .
Hún þefar af þeim í orðsins fyllstu merkingu og klappar þeim og strýkur .
Svona eiga sannir bókavinir að haga sér .
Frá því ég hitti kunningjakonu mína hef ég þefað af nokkrum bókum og komist að því að bókalykt er góð .
Ég get vel hugsað mér að taka upp þann sið að þefa af bók áður en ég byrja að lesa hana .
Það er eitthvað vinalegt við þá gjörð .
Maður er þá reyndar dálítið eins og hundur , en það er allt í lagi , hundar eru svo góðlegar og vinalegar skepnur að það er allt í lagi að líkjast þeim .
