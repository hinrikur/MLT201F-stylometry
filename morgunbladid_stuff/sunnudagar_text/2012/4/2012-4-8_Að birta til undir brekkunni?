Það var í raun síðasta skrefið á löngu ferðalagi , þegar öllum fastráðnum starfsmönnum Leikfélags Akureyrar var sagt upp í vikunni .
Þó verður alls ekki skellt í lás í gamla Samkomuhúsinu undir brekkunni , og skrefið mætti því allt eins kalla það fyrsta í næstu ferð félagsins .
Starfsmennirnir sem sagt var upp eru fimm , þar af var einn leikari .
Nú verða spilin stokkuð og gefin upp á nýtt ; Ragnheiður Skúladóttir var í vikunni ráðin listrænn stjórnandi fyrir næsta leikár og þessi fyrrverandi deildarforseti við Listaháskóla Íslands tekur þegar til starfa við að skipuleggja næsta leikár .
Ráðningin er til níu mánaða .
Ragnheiður flytur til Akureyrar og ákveðið hefur verið að ráða fjóra leikara til félagsins fyrir næsta vetur .
Þeir koma " að sunnan " ( eins og gjarnan er sagt í höfuðstað Norðurlands ...
) en einhverjir þeirra eiga þó rætur að rekja norður , skv. upplýsingum heimildarmanns .
Meira fæst ekki gefið upp að sinni .
Nær allir leikarar sem stigið hafa á svið hjá LA síðustu ár hafa verið " aðkomumenn " og hafa einstaka félagar LA gagnrýnt það , að Akureyringar og nærsveitungar fái ekki tækifæri .
Leikfélag Akureyrar á í miklum fjárhagskröggum .
Safnað var í digra sjóði þegar allt var í blóma fyrir nokkrum árum , en svo seig á ógæfuhliðina og það er " þyngra en tárum taki " eins og einn viðmælandi úr innsta hring komst að orði , að stöðuna nú má að stærstum hluta rekja til uppsetningar á söngleiknum Rocky Horror , sem naut gríðarlega vinsælda .
Kostnaður var hins vegar svo mikill að tap varð á hverri sýningu .
LA skuldar nú um 80 milljónir króna , þar af rúmar 50 vegna Rocky Horror .
Ýmsar hugmyndir voru ræddar í vetur , með það að markmiði að koma í veg fyrir að starfsemi LA yrði hreinlega lögð niður tímabundið .
Aldrei var þó raunveruleg hætta á því , að sögn heimildarmanns , þrátt fyrir vangaveltur , að starfsemi LA yrði stöðvuð í einn vetur til þess að spara , á meðan starfið yrði endurskipulagt .
Meðal þess sem kom til greina var náið samstarf við Borgarleikhúsið , þannig að Magnús Geir Þórðarson , leikhússtjóri þar á bæ , kæmi aftur að stjórnvelinum hjá LA samhliða starfinu hjá LR .
Magnús Geir réð sem kunnugt er ríkjum á mesta blómatíma í sögu félagsins , frá 2004 til 2008 .
Rætt var í fullri alvöru í vetur að rekstur leikfélagsins yrði færður í hendur Hofs , þar sem Ingibjörg Ösp Stefándóttir er framkvæmdastjóri – en hún var einmitt framkvæmdastjóri LA í tíð Magnúsar Geirs sem leikhússtjóra .
Sunnudagsmogginn veit að mörgum hugnuðust báðar tillögur en ákveðið var að ganga ekki svo langt að sinni .
Stjórn LA mun hafa talið að hugmyndirnar væru þess eðlis að hvorki stjórn LA né Hofs gætu tekið svo afdrifaríkar ákvarðanir , þótt þær kynnu að vera skynsamlegar .
Bæjaryfirvöld yrðu að koma að því máli .
Leikfélagið á nú í samningaviðræðum við bæinn og niðurstaða ætti að liggja fyrir fljótlega .
Vonast er til þess að samningar náist og þá verði þeim , sem sagt var upp í vikunni , boðið starf að nýju .
Gert er ráð fyrir að farið verði í nokkuð heildstæða stefnumótun fyrir LA , bæði um hlutverk félagins , hvernig samvinnu þess við Hof geti verið háttað og fleira .
Vandamál LA verður ekki leyst án þess að hið opinbera , ríki og bær , komi að málinu .
Aðsókn í leikhúsið er svo auðvitað lykilatriði , eins og einn viðmælandi benti á .
" Hér verður aldrei atvinnuleikhús nema fólk hafi áhuga á því og sé duglegt að koma á sýningar .
" Ekki hefur þurft að kvarta undan áhugaleysi bæjarbúa og ferðamanna síðustu ár og ljóst að margir bíða næsta leikárs spenntir .
Eina atvinnuleikhúsið utan höfuðborgarhornsins Leikfélag Akureyrar er eina atvinnuleikhús landsins utan höfuðborgarsvæðisins .
Það hefur verið rekið með stuðningi Akureyrarbæjar á grunni samnings við menntamálaráðuneytið .
Saga Leikfélagsins spannar nú nær heila öld , það var stofnað 19. apríl 1917 en félagið varð atvinnuleikhús árið 1973 .
Magnús Jónsson var fyrsti leikhússtjóri LA 1972-1974 .
Starfsemin er í hjarta Akureyrar í gamla Samkomuhúsinu , þar sem eru sæti fyrir 210 áhorfendur .
Leikárið 2005-2006 var metár í sögu LA , þá sáu yfir 25.000 gestir sýningar leikhússins á Akureyri auk þess sem nálægt 20.000 gestir sáu sýningar LA í Reykjavík .
Leikárið á eftir fjölgaði gestum enn og sáu rúmlega 27.000 gestir sýningar á Akureyri en yfir 12.000 gestir sýningu félagsins í höfuðborginni .
Ragnheiður sest við stjórnvölinn hjá LA Ragnheiður Skúladóttir var í vikunni ráðin listrænn stjórnandi Leikfélags Akureyrar fyrir næsta leikár og hefur störf strax við undirbúning .
Hún er framkvæmdastjóri og einn af stofnendum Lókal - alþjóðlegrar leiklistarhátíðar í Reykjavík .
Ragnheiður hætti nýverið sem deildarforseti leiklistar- og dansdeildar Listaháháskóla Íslands en því starfi hafði hún gegnt frá stofnun deildarinnar .
Undir hennar forystu varð sviðlistarnám á Íslandi fjölbreyttara , með tilkomu námsbrautarinnar fræði og framkvæmd ásamt námi í samtímadansi .
Það hefur verið markmið Ragnheiðar með vinnu hennar hjá LHÍ og Lókal að efla samstarf milli listgreina og styrkja umhverfi sviðslista á Íslandi .
Ragnheiður er með BA-próf í leiklist frá University of Iowa og MBA í leiklist frá University of Minnesota í Minneapolis .
Hún situr í stjórn Leiklistarsambands Íslands 