Hjónin Sigurður Gíslason og Berglind Sigmarsdóttir eru bæði 37 ára og eiga fjögur börn .
Þau standa á tímamótum , hann er nýbúinn að segja upp starfi sínu sem framkvæmdastjóri Veisluturnsins í hæstu byggingu landsins .
Berglind er um þessar mundir að gefa út sína aðra bók : Heilsurétti fjölskyldunnar .
Hugmyndin að bókinni kviknaði í kjölfar veikinda elsta sonar þeirra .
Þau horfa nú heim til æskuslóða í Vestmannaeyjum .
Texti : Olga Björt Þórðardóttir Myndir : Kjartan Þorbjörnsson golli@mbl.is Maður gengur í gegnum visst ferli þegar manni finnst maður vera ómissandi en er það í raun alls ekki , " segir Sigurður Gíslason , sem iðulega er kallaður Siggi .
" Ég er búinn að vera á spani síðan ég var sextán ára og hef ekki litið í baksýnisspegilinn síðan þá .
Er orðinn 37 ára og það er komið að fjölskyldunni .
" Berglind tekur undir þetta og segir að það sem standi upp úr í lífinu sé fjölskyldan og maður verði að leggja rækt við hana .
Vestmannaeyjar urðu fyrir valinu því þær eru æskuslóðir Sigga og Berglindar .
Þar bíður þeirra öflugt tengslanet ættingja og vina .
Þau segja fjölskylduna hlakka mikið til .
Elstu börnin eru tólf og tíu ára og þau yngri þriggja ára og eins árs .
" Þau hlakka til að geta litið til ömmu og afa eftir skóla og svona , " segir Berglind .
Siggi bætir við : " Við vitum varla af eldri börnunum þegar við skreppum til Eyja .
Þau eru bara hjá ættmennum og njóta sín .
Allir að hjálpa – fílingurinn er það sem er svo heillandi við staðinn .
" Kjaftagangurinn Talið berst að þekktum fylgifiski þess að búa í smærri sveitarfélögum : kjaftaganginum .
" Mér er svo sama hvað aðrir segja um mig .
Ég hef reyndar heyrt nokkrar góðar sögur , " segir Siggi og hlær .
" En á meðan ég er með hreina og góða samvisku þá truflar mig ekkert .
" Berglind segir kostina við að flytja í þetta smáa samfélag fleiri en hina : " Það fréttu ótrúlega margir snemma að við værum að flytja til Eyja og voru farnir að bjóða okkur velkomin heim og lýsa yfir ánægju sinni með það .
Það er gaman að því .
" Sigga fannst Vestmannaeyjabær of lítill staður fyrir hann fyrir nokkrum árum , en hann segir aðstæður öðruvísi núna vegna fjölskyldunnar : " Það fylgja því líka kostir að margir viti margt um alla .
Vestmannaeyingar eru samheldnir og duglegir að hjálpast að .
" Berglind bætir við : " Það er eitthvað svo fallegt við það að þekkja kennara barns síns og fara á völlinn að hvetja frænku sína eða son vinar síns .
" Góðgerðarverkefnin merkilegust Þau vilja bæði láta gott af sér leiða í Eyjum .
Siggi segist hafa nýtt öll möguleg tækifæri í gegnum tíðina til þess að vekja athygli á Vestmannaeyjum og því hvað þær hafa upp á að bjóða , meðal annars í matreiðsluþáttum í sjónvarpi .
Þau segjast hlakka til að fá til sín gesti ofan af landi og gefa sér tíma í að sýna þeim svæðið .
Vegalengdirnar séu stuttar sama hvert litið er , ólíkt því sem þau hafi vanist á Stór-Reykjavíkursvæðinu .
Þar fari hálfur dagurinn í skutl og útréttingar .
Siggi starfaði um tíma á Bahamaeyjum og kom á fót veitingastað þar ásamt vini sínum Völundi Snæ Völundarsyni .
Þá var elsti sonur þeirra aðeins nokkurra mánaða og dóttirin fæddist þar .
Þegar fjölskyldan flutti aftur til Íslands árið 2002 vann Siggi um tíma á Grillinu á Hótel Sögu .
Svo kom hann veitingastaðnum Vox á legg ásamt Hákoni Má Örvarssyni og Gunnari Karli Gíslasyni .
Síðast kom hann að undirbúningi veitingastaðarins Nítjándu í Kópavogi , sem tók tæp fimm ár .
" Það er gaman að vinna að verkefni sem allir leggja hjarta og sál í .
" Það merkilegasta að mati Sigga var þó að koma að fjölmörgum góðgerðarverkefnum þar sem starfsfólk í Veisluturninum gaf vinnu sína .
Húsnæðið hafi verið lánað undir samkomur ýmissa líknarfélaga , kvenfélaga og annarra aðila til þess að afla fjár til góðra málefna .
" Mín reynsla er sú að maður þarf alltaf að sanna sig í nýju starfi , sama hverju maður hefur áorkað í öðrum störfum .
Það er nauðsynlegt að vinna sér inn virðingu samstarfsfólks og skilja hvernig það vinnur og hugsar áður en maður fer að gagnrýna það .
" Þetta viðhorf segist Siggi hafa lært hjá Grími ( kokki ) bróður sínum og Gísla Thoroddsen í Perlunni .
" Ég hef verið svo heppinn að hafa fengið að ganga í öll störf í Veisluturninum , allt frá því að hreinsa úr holræsum , vaska upp , leggja á borð , þjóna , matreiða og selja veislur .
Þetta er allt dýrmæt reynsla .
" Greindist með tourette Út er komin nýjasta bók Berglindar : Heilsuréttir fjölskyldunnar .
Hugmyndina að bókinni segir hún hafa kviknað út frá því að elsti sonur þeirra , Sigmar , greindist með sjúkdóminn tourette , en í kjölfar þess gjörbreytti fjölskyldan mataræðinu .
" Við tókum eftir miklum breytingum hjá Sigmari þegar hann var orðinn ellefu ára , " segir Berglind .
" Hann hafði haft smávægilega kæki en fleiri bættust við og tíðni þeirra jókst mikið .
Einnig hafði ég tekið eftir skapgerðarbrestum og hann var farinn að lenda í útistöðum við aðra krakka í skólanum , það var mjög ólíkt honum .
" Eftir heimsóknir til sérfræðinga las hún sér til og það rann upp fyrir henni ljós þegar hún rakst á sjúkdómsgreininguna .
" Þetta varð mikið áfall og ég hafði áhyggur af framtíð Sigmars og hversu mikil áhrif sjúkdómurinn ætti eftir að hafa á líf hans .
" Berglind las síðar grein á vefsíðu Heilsubankans eftir móður í svipuðum sporum , sem hafði valið náttúrulegar leiðir í leit að bata fyrir son sinn og ákvað að gera slíkt hið sama .
Jafnframt pantaði Berglind tíma hjá taugalækni sem greindi Sigmar með tourette á tíu mínútum .
Samkvæmt lækninum voru ekki til nein almennileg lyf við sjúkdómnum og væru lyf einungis gefin í verstu tilfellum .
Einnig væri þau sljóvgandi .
Slíkt gat Berglind ekki hugsað sér og spurði lækninn hvort breytt mataræði gæti haft nokkuð að segja .
Hann svaraði því til að hann hefði eitthvað heyrt af því en engar klínískar rannsóknir styddu það .
" Í mínum huga var þetta einfalt : Ég hafði engu að tapa þar sem engin haldbær lausn var í boði fyrir drenginn minn , " segir Berglind .
Bókin samt fyrir alla Hana langaði að gera þessa bók með uppskriftum að mat sem hentar þeim sem vilja sneiða hjá óhollustu eins og hvítum sykri , hvítu hveiti og fleiru .
Hún segir þjóðina fitna og það sé alvarlegt mál .
Þeir sem séu með glútenóþol og / eða mjólkuróþol geti líka fundið þarna uppskriftir fyrir sig .
Berglindi langaði einnig að segja sögu Sigmars til þess að benda fólki á tengslin þarna á milli ; segja frá því hvernig breytt mataræði hefur haft áhrif á hans sjúkdóm og hvernig mat hann borðar .
" En bókin er samt ekki bara fyrir þá sem eru með óþol eða einhverja sjúkdóma .
Hún er fyrir alla sem kjósa hollan en þó bragðgóðan mat – mat fyrir alla fjölskylduna , þar sem allir borða saman , " áréttar Berglind .
Hún segir bókina persónulega því uppskriftunum fylgi texti frá henni og hún hafi lagt sérstaklega mikið í hana til þess að gera hana veglega .
" Myndirnar eru af börnunum okkar og Siggi hjálpaði mér þegar mig vantaði svona faglega " kokka-aðstoð " .
Þetta er því algjört fjölskylduframtak .
Í bókinni eru líka ráð og hugmyndir að heilbrigðari lífsstíl .
" Þá er fjallað um hreyfingu og samskipti innan fjölskyldunnar , hvernig maður hjálpar börnum við að fara úr óhollu yfir í hollt og um þessi góðu gildi að setjast niður og borða saman máltíð .
Þetta er önnur bók Berglindar og hún segir sameiginlegt með bókunum að henni fannst þær vanta í flóruna .
Fyrri bókin Hvað er málið ? er fræðslubók fyrir unglinga og komst á metsölulista .
Hún segist stolt af því að hafa ákveðið , þrátt fyrir hvatningu um annað , að bókin yrði fyrir bæði kynin : " Ég las Stelpnafræðarann sem unglingur og í seinni tíð fannst mér að þau skilaboð að stelpur bæru einar ábyrgð á samlífi unglinga væru ekki rétt , því drengir ættu líka að fræðast um getnaðarvarnir , ábyrgt kynlíf og annað sem fylgir unglingsárunum .
" Sameiginleg áhugamál hjálpuðu mikið Áhugamál þeirra hjóna sameinast í eldhúsinu , þau eru afar samheldin , enda búin að vera saman síðan þau voru fimmtán ára .
Berglind fór á fullt í að breyta mataræðinu og fagleg þekking Sigga hjálpaði til .
Hún segir Sigmar hafa staðið sig betur en þau grunaði , enda ólmur í að losna við kækina .
" Þetta voru erfið skref því erfitt er að finna viðeigandi uppskriftir .
Mig langaði líka að fræðast um tengsl fæðuvals og sjúkdóma og komast að því að grunnurinn liggur í óþoli gagnvart ýmsum matartegundum sem smám saman skemma meltingarkerfið .
" Berglind segist gera sér grein fyrir því að þetta sé umdeilt og ætlar ekki að staðhæfa neitt sem ekki hefur verið staðfest vísindalega .
Henni finnst þetta bara rökrétt í ljósi reynslu sinnar .
Hún segir fleiri þætti skipta máli og hafa áhrif á kækina , svo sem álag , streita og tilhlökkun .
Þegar kækirnir voru sem verstir hafi þeir verið margir á mínútu , til dæmis hopp og hósti og að rétta hendurnar fram .
Nú sé liðið meira en ár síðan fjölskyldan breytti mataræðinu og heilu dagarnir líði án þess að þau verði vör við nokkurn kæk hjá Sigmari .
Hann sé einnig kominn í gott jafnvægi og lendi ekki í árekstrum í skólanum .
Hann sé vinamargur , jákvæður og glaður eins og hann var áður .
Þau hjónin segja sameiginlegt áhugamál sitt að búa til mat sem inniheldur góða næringu .
Þannig sé auðveldara að eiga við löngun í sætindi og óhollustu .
Löngunin breytist úr óhollu í hollt .
" Mér finnst skemmtilegt og gott að matreiða allt frá grunni , þá vitum við hvað við borðum , " segir Berglind og að fjölskyldan hafi ætíð borðað frekar hollan mat .
Eftir að þetta kom upp á með Sigmar hafi þau tekið stór skref í að bæta mataræðið enn frekar , því það taki líkamann tíma að hreinsa sig og byggja sig upp að nýju .
Henni finnst best að gera matarmiklar grænmetissúpur eða pottrétti .
Slíkt sé ekki flókið og það megi hita upp og hafa aftur og aftur .
Spurð um góð ráð til þeirra sem langar til að breyta mataræðinu segir Berglind það vera að byrja smátt og smátt , kynna sér næringarefnin í matvælum og gefast ekki upp þótt " svindlað " sé einstaka sinnum .
Öll skref sem tekin séu til hollustu séu til góðs .
Mikilvægar fyrirmyndir barnanna Þau sem þekkja Sigga vita að hann býr yfir stóískri yfirvegun í bland við snarar líkamshreyfingar og lausnamiðuð ráð .
Það er eins og fátt komi honum á óvart í samskiptum við aðra og þar hefur hann tekið sig á undanfarin ár .
Berglind er afar traust , hógvær og hlédrægari en eiginmaðurinn .
Hún hefur ætíð sinnt heimili sínu og börnum af alúð og metnaði .
" Við verðum að vera börnum okkar góðar fyrirmyndir .
Fullorðið fólk segir við börnin sín að þau geti allt sem þau vilji en gerir það svo ekki sjálft , " segir Siggi og bætir við að auðvelt sé að kenna öðrum en sjálfum sér um þegar ekki gengur vel .
Berglind bætir því að að foreldrar verði að taka hlutverk sitt mjög alvarlega sem fyrirmyndir barna sinna þegar kemur að heilsusamlegum lífsstíl : " Barn borðar ekki hollan mat ef það sér foreldra sína borða óhollt .
Það er oft sagt að mannskepnan sé ekkert nema vaninn .
Það er á okkar ábyrgð , foreldranna , að venja börnin okkar á að velja hollan mat og hreyfa sig , það er gríðarlega mikilvægt .
" Englasnúðar með marsípanfyllingu 12-18 snúðar Deigið : 4-4½ dl fínt spelthveiti ( sjá nánar í aðferð ) 4 tsk .
vínsteinslyftiduft 3 msk .
lint smjör eða kókosolía ( kókosolían á að vera beint úr krukkunni , ekki brædd .
Ef notað er smjör á það að vera mjúkt , ekki bráðið eða beint úr ísskáp ) 2 msk .
hrásykur , má sleppa 175 ml ab-mjólk eða möndlumjólk um 140-150 ml 1 tsk .
saltkókosolía eða bráðið smjör til þess að pensla með .
Marsípanfylling 200 gr möndlur ( án hýðis ) 1 dl kókosmjólk 1 dl agave-síróp 1 msk .
kókosolía Aðferð : Best er að byrja á marsípanfyllingunni .
Setjið allt hráefni í matvinnsluvél og vinnið vel í um 5-8 mínútur , fer eftir því hvað vélin er öflug , þar til kornaður massi hefur myndast .
Setjið til hliðar .
Blandið saman í hrærivélarskál spelthveiti ( notið 4 dl af spelthveitinu og athugið hvort þurfi ½ dl til viðbótar síðar ) , vínsteinslyftidufti , hrásykri og salti .
Mælið smjörið og notið hendurnar til að klípa það út í .
Bætið ab-mjólk saman við og blandið saman í vélinni .
Deigið á að verða mjúkt .
Ef það er of blautt þannig að það klístrast við hendurnar bætið þá við smávegis meira af spelthveitinu þar til deigið klístrast ekki lengur .
Það er ágætt að taka deigið bara úr skálinni , þreifa á því og finna hvort það þurfi að bæta við .
Stráið spelthveiti á borðið og notið kökukefli til að rúlla deiginu út í ferkantaðan flöt .
Bræðið smjör eða hitið kókosolíu og penslið yfir deigið , ekki of mikið því þá verður þetta of blautt .
Takið möndlumassann og dreifið yfir deigið .
Rúllið upp deiginu og skerið í snúða .
Úr deiginu fást 12-18 snúðar eftir stærð .
Leggið á bökunarplötu sem er klædd bökunarpappír og bakið í miðjum ofni við 200°C í 20-25 mínútur eða þar til snúðarnir eru gullinbrúnir .
Kjúklingabringur í pekanhneturaspi Fyrir 4 Þegar fínmalað mjöl er minnkað eða tekið alveg úr mataræðinu tekur maður fljótlega eftir því að mjöl er alls staðar og þar með talið í raspi og stökkum hjúp ( " crust " ) utan um fisk eða kjöt .
Í þessari uppskrift er raspið eða " crustið " búið til úr pekanhnetum .
Frábær leið til að hjúpa kjúkling án þess að nota hveiti .
100 ml Dijon-sinnep ( eða t.d. lífrænt sinnep ) 2 msk .
lífrænt hunang 100 gr pekanhnetur , muldar í matvinnsluvél 4 kjúklingabringur ½ tsk .
sjávarsalt Aðferð : Hitið ofninn í 180°C .
Blandið saman sinnepi og hunangi .
Þerrið aðeins bringurnar og veltið hverri fyrir sig fyrst upp úr sinnepsblöndunni og svo hnetumulningnum .
Leggið í smurt , eldfast mót .
Saltið og setjið inn í ofn .
Eldið í um 45 mínútur .
Með þessu er gott að bera fram t.d. sætar kartöflur og klettasalat með perum , eplum og furuhnetum .
Klettasalat með perum , eplum og furuhnetum Fyrir 4-6 1 poki klettasalat 1 pera ( vel þroskaðar ) 1 epli , afhýðið 8 mjúkar , steinlausar döðlur 80-100 gr furuhnetur 50 gr gráðaostur ( má sleppa en ef hann er notaður mæli ég með því að rífa frekar niður venjulegan gráðaost en að kaupa kurlaðan ) 1 msk .
balsamikedik eftir smekk Aðferð : Skolið klettasalat og setjið í skál .
Skerið perur og epli í teninga , döðlur í bita og þurrristið furuhnetur .
Ef döðlurnar eru ekki mjúkar setjið þær þá í skál með heitu vatni í 10 mínútur .
Hellið síðan vatninu af og þerrið aðeins með hreinu stykki og skerið .
Hitið litla pönnu á meðalháan hita , setjið furuhnetur á og ristið .
Þær eiga rétt að taka lit .
Verið dugleg að velta þeim með trésleif eða einhverju öðru áhaldi .
Þetta tekur stutta stund og passið því vel að hneturnar brenni ekki .
Blandið perum , eplum og döðlum út í salatið , rífið gráðaost út í , hellið balsamikediki yfir , hrærið aðeins og stráið að lokum hnetum yfir .
