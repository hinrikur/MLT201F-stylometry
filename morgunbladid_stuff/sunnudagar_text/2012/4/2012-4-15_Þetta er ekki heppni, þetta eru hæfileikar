Velgengni hljómsveitarinnar Of Monsters and Men hefur verið á allra vörum í vikunni , enda skaust fyrsta plata sveitarinnar , My Head is an Animal , í sjötta sæti á Billboard-listanum , bandaríska breiðskífulistanum .
Það er ekki nema von að fólk sperri eyrun , það er ekki á hverjum degi að íslensk hljómsveit eða tónlistarmaður nær svo hátt á Billboard-listanum , bandaríska breiðskífulistanum .
Reyndar náði hljómsveitin hærra en dæmi eru um fyrir íslenska listamenn , því Björk er eini íslenski listmaðurinn sem komist hefur inn á topp tíu á listanum , kom Volta í níunda sæti fyrir fimm árum og Með suð í eyrum við spilum endalaust með Sigur Rós náði fimmtánda sætinu .
Saga Of Monsters and Men hefst vestur í garði þar sem Nanna Bryndís Hilmarsdóttir tók upp gítar , fór að semja lög og syngja og setja inn á rokk.is .
Hún kallaði sig þá Josie , síðar Songbird og svo kom nafnið Of Monsters and Men þegar hún fékk til liðs við sig þá Ragnar Þórhallsson og Brynjar Leifsson og þau tóku þátt í Músíktilraunum fyrir tveimur árum og sigruðu af öryggi .
Það er alltaf íhugunarefni hvað verður til þess að þessi hljómsveit slær í gegn en ekki hin .
Hvað hafa þau fram að færa sem aðrir hafa ekki ? hef ég verið spurður undanfarna daga .
Svarið er í raun ekki svo flókið ; þau státa af frábærum lögum , öruggri sviðsframkomu og sá sem horfir á hljómsveitina á tónleikum hrífst alltaf með af einlægninni og spilagleðinni .
Lögin eru flest þannig að maður kann þau nánast eftir fyrstu hlustun og farinn að raula með þegar þau hljóma öðru sinni .
Það fer líka vel saman hrífandi skemmtilegar lagasmíðar og eilítil depurð í textum eins og í laginu Little Talks sem gerði allt vitlaust hér á landi og vestur í Ameríku síðastliðið sumar .
Við þetta má svo bæta að sjötta sætið á Billboard-listanum er ekki tilviljun , hér hefur allt farið saman , góðar lagasmíðar , þrotlaus vinna hljómsveitarmeðlima , sem hafa spilað eins og þau ættu lífið að leysa víða um Bandaríkin , og faglegt starf hjá útgáfufyrirtæki þeirra .
Í sem stystu máli : Nei , þetta er ekki heppni , þetta eru hæfileikar .
Hvað er svo framundan ? hef ég líka verið spurður undanfarið , eru þau búin að meika það ? Því er erfitt að svara , auðveldara að spá um veðurfar á fjöllum mánuði fram í tímann en það hvernig tilteknum hljómsveitum eða tónlistarmönnum eigi eftir að farnast á alþjóðlegum plötumarkaði .
Það er þó óhætt að spá því að vegur Of Mosters and Men eigi eftir að vaxa enn ; það opnast margar dyr þegar plata birtist á topp tíu á Billboard-listanum og það er trú mín að þau eigi talsvert inni .
Það verður svo spennandi að sjá hvað gerist þegar leikurinn berst austur um haf .
Vel gæti ég trúað því að evrópskir tónlistarunnendur muni taka sveitinni vel og mikið verði sungið á þeim útihátíðum sem þau eiga eftir að spila á , þó það verði varla fyrr en á næsta sumri , enda nóg að gera vestan Atlantsála sem stendur .
Eins og ég nefndi þá er nóg af hæfileikum til staðar í hljómsveitinni og þeir tónlistarmenn , sem eru innblásnir , einbeittir , duglegir og edrú , hafa þetta allt í hendi sér .
Árni Matthíasson arnim@mbl.is 