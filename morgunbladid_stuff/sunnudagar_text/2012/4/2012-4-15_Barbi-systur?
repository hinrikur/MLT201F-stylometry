Straumhvörf urðu í lífi Barbi-tvíburanna , Shane og Sia , árið 1989 þegar flennistór auglýsingamynd af þeim var sett upp á Sunset Boulevard í Los Angeles .
Þessi geðþekku fljóð höfðu setið fyrir í tvo áratugi , frá sjö ára aldri , en nú voru þau skyndilega á allra vörum .
Er þetta sama konan eða eru þær tvær ? spurði fólk og klóraði sér í höfðinu .
Engin leið var að greina þessar föngulegu stúlkur í sundur .
Ferillinn fór á flug , Chanel , Mugler , Gaultier og Galliano settust um þær og Hugh gamli Hefner beið ekki boðanna eftir að hafa ekið framhjá skiltinu , dró systurnar á Evuklæðunum inn á síður hins víðlesna tímarits síns Sprelligosa ( e. Playboy ) .
Septemberheftið 1991 , þar sem Barbi-tvíburarnir breiddu úr sér , sló öll fyrri sölumet , upplagið seldist upp á innan við tveimur vikum .
Systurnar lauguðu sig í kampavíni og kavíar .
Hvergi gat fólk kom saman í borg englanna án þess að þær væru á svæðinu .
Fyrirsætuverkefnin komu á færibandi , svo sem hjá Cosmopolitan og Redbook , og gerðir voru um þær sjónvarpsþættir .
Allir vildu vita allt um Barbi-tvíburana .
Viðtölin voru ófá og eftir sum þeirra voru systurnar enn dularfyllri en áður , eins og þegar Shane setti New York Post stólinn fyrir dyrnar : " Þið megið spyrja okkur um skálastærð og uppáhaldsstellinguna en verið svo vinsamleg að bera ekki upp neinar persónulegar spurningar .
" Stuff Magazine valdi systurnar kyntákn ársins 1993 og fetuðu þær þar með í fótspor ekki minni kvenna en Marilyn Monroe , Farrah Fawcett , Madonnu og Sharon Stone , sem rétti þeim raunar keflið .
Hermt er að Vilhjálmur Bretaprins , sem þá var barn að aldri , hafi verið bálskotinn í systrunum á þessum tíma og hafði dagblaðið The Sun milligöngu um að koma áritaðri veggmynd til hans frá þeim .
Eitthvað virðist smekkur hans hátignar hafa breyst með tímanum ! Vinsældirnar voru miklar og dæmi eru um að legið hafi við uppþoti þegar æst alþýðan kom auga á systurnar í myndatökum á opinberum vettvangi .
Systurnar sátu fyrir á sérstökum dagatölum árlega frá 1993 til 2007 .
Eins og með annað fólk í þeirra stöðu voru systurnar ekki óumdeildar .
Ýktar línurnar féllu ekki alls staðar í kramið .
Sumum þótti þær " of kynþokkafullar " og öðrum " of gervilegar " .
Umtalið fór ekki vel í tvíburana og munu þeir hafa þjáðst af óöryggi um tíma .
Óöryggið og eftirvæntingarnar leiddu til átröskunar og um tíma á tíunda áratugnum voru Barbi-systur býsna veikar .
Þær rifu sig þó upp með hjálp Guðs og góðra manna og hafa meðal annars ritað bók um reynslu sína og sinnt ráðgjöf um næringu og heilbrigði undir kjörorðinu " borðum til að lifa en lifum ekki til að borða " .
Shane og Sia Barbi fæddust 2. apríl 1963 og eru því orðnar 49 ára .
Foreldrar þeirra skildu þegar systurnar voru tveggja ára og ólust þær upp hjá móður sinni , Mörshu Barbi , sem í eina tíð var kjörin ungfrú Ohio .
Eftir misheppnað hjónabandið hneigðist Marsha til kvenna og bjó um tíma með söngkonunni Dusty Springfield sem söng systurnar í svefn á hverju kvöldi .
Shane gekk að eiga leikarann og hjartaknúsarann Ken Wahl árið 1997 en Sia hefur aldrei gifst .
Barbi-systur eru að mestu hættar að sitja fyrir en helga tíma sinn nú að mestu baráttunni fyrir heilsusamlegu lífi og réttindum málleysingja .
Á umliðnum árum hafa þær ferðast vítt og breitt um Bandaríkin til að hlúa að dýrum í neyð , svo sem eftir fellibylji og aðrar náttúruhamfarir .
orri@mbl.is 