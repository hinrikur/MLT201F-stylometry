Það er ekki lengur vinsæl iðja að hlusta eftir málvillum í fjölmiðlum og þeim fækkar sem hringja inn á ritstjórnir með málfarsádrepur .
Stundum var sagt að óttinn við slíkt málgæðaeftirlit kallaði fram innri málvöndun og yrði óbeint til að fólk vandaði sig ; hugsaði áður en það léti allt flakka .
Eða léti ekkert flakka heilu og hálfu viðtölin eins og þegar , sem sagt , hérna , hikorðin , sko , nefnilega , taka yfir í máli útvarpsfólks .
Oft óskar maður þess að einhver væri við símann núna og kvartaði .
En það eru breyttir tímar og málfarið er allt ósköp frjálst eins og mannlífið í Sumarhúsum í Sjálfstæðu fólki .
Í sögu Halldórs vita lesendur þó nóg til að skilja háðið í þessum orðum .
Í umræðu um tungutak ber oft á góma hvernig merkingarsvið orða breytist , bólgnar og er misnotað til að yfirfæra jákvæða ímynd af einu sviði yfir á aðra .
Þannig hefur farið um orð og hugmyndir í kringum sjálft frelsið , helsta baráttumál frönsku byltingarinnar og hornstein samkeppni í lýðræðislegu markaðsþjóðfélagi sem við teljum skásta þjóðskipulagið – með mismunandi pólitískum áherslum eftir því hvar draga skuli mörk frelsis manna til orða og athafna á grundvelli almannahagsmuna .
Skemmtilegt dæmi um markaðsmisnotkun frelsisins var þegar 17. júní í Reykjavík var kostaður af fyrirtæki sem bauð síma frelsi til sölu og tengdi vöru sína með orðinu við þjóð frelsið .
Þegar fólki ofbauð þessi samsláttur orða um frelsi afsakaði smekklegur starfsmaður borgarinnar sig með því að engar símafrelsisauglýsingar yrðu settar á styttu Jóns Sigurðssonar .
Enski 19. aldar heimspekingurinn John Stuart Mill mótaði skipulega hugsun um frelsið og hvernig það gæti orðið til að hámarka hamingju og velferð í samfélaginu .
Mikilvægt væri að treysta fólki til þess að frelsið mætti þrífast og dafna og skila hinum eftirsóknarverða fjölbreytileika og framförum .
Frjáls samkeppni í framboði hugmynda , vöru og þjónustu á samkvæmt þessu að tryggja að markaðurinn , fólkið sjálft , fái að velja það sem því sýnist og veita þannig því besta brautargengi – um leið og alls kyns minnihlutahópar geta fengið eitthvað við sitt hæfi , svo fremi sem það svarar kostnaði að anna eftirspurn .
Frelsi og samkeppni er ætlað að draga úr miðstýringu og varpa ábyrgðinni á einstaklingana þannig að svokallaðir valdhafar ráði sem minnstu um það sem hugsað er og gert í samfélaginu .
Mikilvæg grunnstoð frelsisins er hið akademíska frelsi , frelsi manna til að rannsaka og kynna hugmyndir og niðurstöður í frjálsu akademísku samkeppnisumhverfi þar sem allir hafa jafnan aðgang til að meta ágæti rannsóknanna líkt og neytendur í stórmarkaði .
Forsendurnar eru líkar og á frjálsum markaði : Það sem enginn kaupir í háskólasamfélaginu er ekki útgefið og fer ekki í frekari framleiðslu .
Á mörgum öldum hefur tekist að byggja upp jákvæða ímynd þessa akademíska frelsis einstaklinga sem drifkraft framfara í vísindum og fræðum – og þar með í þjóðfélaginu .
Skerðing þessa frelsis í alræðisríkjum leiðir til stöðnunar nema á rannsóknasviðum sem þjóna markmiðum ríkisvaldsins .
Þegar íslenska ríkið ákvað uppúr árþúsundamótum að efla vísindarannsóknir með lögum árið 2003 um vísinda- og tæknistefnu , studda af rannsóknasjóðum , var sjóðahugsunin tengd við orðræðuhefð frjálsrar samkeppni á markaði .
Á þessum tíma var allt jákvætt tengt viðskiptafrelsi og því var talað um samkeppnissjóði sem hægt væri að sækja um styrki úr til rannsókna sem þar til skipaðar nefndir á vegum ríkisins yrðu látnar meta með aðstoð utanaðkomandi sérfræðinga .
Með þessu orði var ljóma frjálsrar samkeppni í viðskiptum varpað á miðstýringarsjóði sem tengjast ekki frelsinu frekar en símafrelsið tengist þjóðfrelsi Jóns Sigurðssonar .
Hvað myndu til dæmis fyrirtæki á markaði segja um samkeppni sem fælist í að leggja nýmæli í dóm ríkisnefndar sem sækti sér ráðgjöf til samkeppnisaðila um hvort rétt væri að hleypa hugmyndinni inn á frjálsan markað ? Af þessu getum við séð hvernig tungutakið getur afvegaleitt hugsun okkar , jafnvel þeirra sem hafa atvinnu sína af því að iðka gagnrýna hugsun .
