Ekki blasti við að skelmirinn Lindsay Lohan yrði fengin , svo sem upplýst var í vikunni , til að leika eina mestu gyðju hvíta tjaldsins , Elizabeth Taylor , í nýrri sjónvarpsmynd um samband leikkonunnar við tvöfaldan eiginmann sinn , leikarann duttlungafulla , Richard Burton .
En hvað blasir svo sem við í þessu lífi ? Fáir sáu til dæmis fyrir að Michelle Williams myndi slá rækilega í gegn sem Marilyn Monroe í kvikmyndinni My Week With Marilyn á síðasta ári .
Hún var bara gyðjuð upp .
Myndin um Taylor og Burton mun einfaldlega heita Liz & Dick og er breski kvikmyndagerðarmaðurinn Chris Monger höfundur handrits .
Hann er líklega frægastur fyrir að hafa leikstýrt myndinni með þjála nafninu The Englishman Who Went Up a Hill But Came Down a Mountain .
Ekki liggur fyrir hvort Monger ætlar sjálfur að leikstýra Liz & Dick og ekki heldur hvaða leikari kemur til með að fara með hlutverk Burtons .
" Ég er afar stolt af því að hafa verið beðin um að taka þetta verkefni að mér , " sagði Lindsay Lohan í vikunni en hún hefur til þessa verið kunnari fyrir aðdáun sína á Marilyn Monroe en Elizabeth Taylor .
Líkindin með Lohan og Taylor liggja ekki endilega í augum uppi en stílistar og förðunarmeistarar í borg englanna verða ugglaust ekki í erfiðleikum með að kippa því í liðinn .
Þetta er fyrsta aðalhlutverkið í kvikmynd sem Lohan tekur að sér í þrjú ár en hún hefur átt afar annríkt í einkalífinu undanfarin misseri – og ófá stefnumótin við dómendur .
Sprundið hefur þótt ganga heldur greitt um gleðinnar dyr og hlaut fyrir fimm árum fangelsisdóm fyrir ölvunarakstur .
Í kjölfarið lýsti Lohan því yfir að líf sitt væri komið í hönk vegna áfengis- og fíkniefnaneyslu .
Hún var aðeins 21 árs á þessum tíma en átti eigi að síður þrjár áfengismeðferðir að baki .
Lohan hefur gengið illa að rétta úr kútnum , hún hefur ítrekað rofið skilorð og á liðnu ári hlaut hún aftur dóm – nú fyrir að stela hálsfesti úr skartgripaverslun .
Í kjölfar stofufangelsis , þar sem leikonunni var gert að bera þar til gert ökklaband , komu samfélagsþjónusta og sálfræðimeðferð .
Því prógrammi er nú lokið og fróðlegt verður að sjá hvort stúlkan hefur snúið frá villu síns vegar .
Stormasamt samband Eins og margir vita var samband Elizabeth Taylor og Richards Burtons í meira lagi stormasamt .
Þau hófu að rugla saman reytum við tökur á stórmyndinni Kleópötru árið 1963 og ári síðar varð Burton fimmti eiginmaður leikkonunnar .
Slúðurpressan fylgdi þeim hvert fótmál enda var Taylor á þessum tíma líklega stærsta kvikmyndastjarna í heimi og Burton dáður Shakespeare-leikari .
Álagið var mikið og ekki bætti órjúfanlegt bræðralag Burtons við Bakkus úr skák .
Ómögulegt var að sjá hvar öðrum lauk og hinn tók við .
Sjálf átti Taylor í ástar / haturssambandi við efni af ýmsu tagi .
Heldur fjaraði undan ferli Taylor meðan hún bjó með Burton og varð leikkonan helst til hnellin fyrir smekk sumra .
Fyrir vikið varð hún af mörgum hlutverkum .
Hjónabandinu lauk , eins og það hófst , með hvelli á miðju ári 1974 .
Ekki var þó sagan öll því rúmu ári síðar voru Taylor og Burton aftur komin í hnapphelduna .
Það dugði ekki lengi , þau voru aftur skilin innan árs .
Richard Burton andaðist árið 1984 , aðeins 58 ára að aldri , en Elizabeth Taylor dó fyrir rúmu ári , 79 ára gömul .
