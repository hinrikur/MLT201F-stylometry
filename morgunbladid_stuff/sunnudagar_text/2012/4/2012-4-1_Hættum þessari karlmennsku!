Það er gott að vera laus við þetta , " segir Páll Sævar Guðjónsson , sem hefur jafnan verið þulur á leikjum með KR og landsliðinu , en hann lét raka myndarlega mottu af sér á Kex Hostel á fimmtudagskvöld .
" Maður lagði mikið á sig við að safna þessu ! " Óhætt er að fullyrða að mottan hafi gert sitt gagn , en Páll hafði safnað 76 þúsund krónum í áheitum í Mottumarsi Krabbameinsfélagsins .
Þess utan iðkaði rakarinn Andri Týr rakstur af kappi í þágu góðs málefnis inni á Kex Hostel og ánafnaði söfnun Páls 50 þúsund krónur .
Hann er af þriðju kynslóð rakara á Herramönnum í Kópavogi og hefur einnig aðstöðu á Kex Hostel .
" Þegar Mottumars hafði samband að fyrra bragði , þá ákváðum við að tvöfalda það sem safnaðist hjá Andra , og fyrir vikið leggur Kex Hostel 50 þúsund til viðbótar til átaksins , " segir Pétur Marteinsson , einn af eigendum Kex Hostels .
Það söfnuðust því 176 þúsund krónur .
" Ég fer með þetta upp í Krabbameinsfélag þegar strákarnir eru klárir , " segir Páll , en hann fór eftir raksturinn með fjölskylduna út að borða á Kexinu , þar á meðal synina Arnþór og Ásmund .
Páll greindist með krabbamein í janúar á þessu ári .
" Þá leitaði ég til læknis og hann sendi mig í ristilspeglun .
Þegar ég fór í hana kom í ljós að ég var með illkynja æxli í ristlinum , sem var svo fjarlægt tveim vikum seinna .
Aðgerðin gekk vel , krabbameinið virðist ekki hafa dreift sér og nú er ég í fyrirbyggjandi lyfjameðferð sem stendur í sex mánuði .
Mér líður vel í dag , miklu betur en síðustu mánuðina fyrir aðgerðina .
Og hann er þakklátur fyrir áheitin .
" Ég hef fengið mikinn stuðning .
Það hafa margir hringt , þar á meðal menn sem hafa lent í sömu sporum , til dæmis Guðni Guðnason , fyrrverandi körfuboltamaður úr KR , og hann kennir sér einskis meins .
Ég er ótrúlega þakklátur og líka fyrir að það skyldi vera hlustað á mig – ég hef fengið frábæra þjónustu innan heilbrigðiskerfisins .
" Það er mikilvægt að drífa sig í skoðun .
" Og hættum þessari karlmennsku ! " segir Páll .
" Maður á ekki að hugsa með sér að þetta lagist á morgun , heldur fara og láta tékka á sér .
Væri ekki bara frábært að fara til læknis og heyra hann segja : " Þú ert í toppstandi " ? Það hlýtur að vera .
" Pétur Blöndal pebl@mbl.is 