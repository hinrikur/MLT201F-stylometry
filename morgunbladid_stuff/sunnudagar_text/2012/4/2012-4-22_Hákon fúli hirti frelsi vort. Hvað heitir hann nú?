Af hverju hamast ákafamenn um aðlögun að Evrópusambandinu við að fullyrða að sérhvert mál sem tengist því hafi ekkert með aðlögunarviðræðurnar að gera ? Þetta verður enn þá skrítnara þegar á daginn kemur að hinir sömu gera allt sem þeir mega til að styggja ekki ESB .
Dæmin hrúgast upp Þeir vísa þjóðarhagsmunum út í hafsauga í þeirri viðleitni sinni .
Framganga íslenskra stjórnvalda í Icesave-málinu var svo annarleg og gekk svo langt að engin skýring finnst á henni önnur en að aðlögunin að ESB hafi verið þar í bakgrunni og raunar allt um kring .
Jóni Bjarnasyni sjávarútvegsráðherra var bolað út úr ríkisstjórn án nokkurra trúverðugra skýringa .
Jóhanna og Steingrímur neituðu því þverlega og ítrekað að aðförin að Jóni tengdist á nokkurn hátt andstöðu hans við aðild að ESB .
( Sú andstaða var auðvitað í fullu samræmi við stefnu og loforð flokksins sem veitt hafði honum trúnað .
) En þegar Jóni hafði verið komið úr ráðuneytinu hraðaði maðurinn , sem tók við því , sér til Brussel , dillandi skottinu , svo helst minnti á hollan hund sem kemur með bráð í kjaftinum til skotmanns , sem fjarri stendur .
Frægar myndir eru til af þeirri sjón .
Og þeir í Brussel voru ekki með nein látalæti eins og þau Jóhanna og Steingrímur .
Sérstök nefnd Evrópuþingsins , sem fylgist með aðlögunarviðræðunum ( eins og ESB kallar þær ) , taldi rétt að gera sérstaka ályktun og fagna því að Jóni Bjarnasyni hafi verið komið fyrir pólitískt kattarnef .
Af hverju skyldi þingnefnd þar úti gera slíka ályktun ? Hvað þekkti hún til Jóns Bjarnasonar ? Hver hafði hvíslað í eyru hennar að hann væri sá ráðherra íslenskur sem haldinn væri þeirri meinloku að honum bæri draga taum eigin þjóðar í viðræðum við ESB ? Og þótt ríkisstjórnin hér heima færi hjá sér þegar verk hennar voru sett opinberlega í rétt ljós í þessari ályktun gerðu þeir í Brussel ekkert með það .
Ályktunin um fögnuðinn yfir brottrekstri íslensks ráðherra úr ríkisstjórn var borin upp í Evrópuþinginu í heild og samþykkt þar .
Makríll meiðir ESB Og svo er það makríllinn .
Þar hefur ESB farið mikinn gegn Íslendingum og verið með óbilgjarnar kröfur .
En þar var þó tekið á móti og staðið í lappirnar .
Talið var hugsanlegt að ríkisstjórnin vildi einhvers staðar sýna lit og að hún væri ekki formlega búin að afsala fullveldi landsins til Brussel , þótt hún hafi fyrir löngu gert það í sínu sinni .
En á daginn kom að sú ályktun var of góð til að reynast sönn .
Svo illa hafði sem sé tekist til að ærlegur embættismaður hafði slysast til forystu fyrir íslensku samninganefndinni .
Slíkt og þvílíkt gat núverandi ríkisstjórn ekki þolað stundinni lengur .
Helsti valdamaður í íslenskum utanríkismálum um þessar mundir gat ekki á sér setið og heyrðist segja í þingsölum : Þessi maður semur aldrei .
Það er ekki hægt að hafa mann sem aldrei semur .
En Össur Skarphéðinsson , sem jafnan hefur það sem betur hljómar og er ekki með lóð sannleikans á sínum vogarskálum umfram brýnustu þörf , orðaði þetta öðruvísi .
Hann sagði að óvænt hefði komið í ljós að brýnni þörf væri fyrir starfskrafta þessa embættismanns annars staðar og því yrði að taka hann úr forystu samningaviðræðna um makrílinn .
Össur sagði að maðurinn væri helsti þjóðréttarfræðingur landsins og því miður væri ekki lengur hægt að " lána " hann þeirra verka að verja makrílréttinn .
Ekki gat Össur þó komið með frambærilegar upplýsingar um í hvaða verk skyldi setja sérfræðinginn , en muldraði eitthvað um ESB-viðræður .
Þar hefur Össur þó mann sem er eins og hugur hans og fyrir þeim vefst ekki að sjá hlutina fyrst og síðast í samræmi við sjónarmið viðsemjandans .
Slíkir menn eru ómetanlegir að mati aðlögunarmanna .
En rétt eins og með Icesave og brottrekstur Jóns Bjarnasonar fullyrtu talsmenn ríkisstjórnarinnar að örlög samningamannsins um makríl hefðu ekkert með aðildarviðræðurnar að gera .
En innanbúðarmenn ESB líta allt öðruvísi á málið .
Formaður sjávarútvegsnefndar sambandsins krefst þess að Štefan Füle stöðvi aðlögunarviðræðurnar vegna þess að Íslendingar hafi ekki látið beygja sig í makrílmáli .
Þessi virðulegi formaður veit sjálfsagt ekki að meginþorri íslensku þjóðarinnar myndi fagna því , svo slík hótun virkar ekki á hana .
En hún virkar á hérana sem verða án framtíðar fari aðlögunarviðræðurnar út um þúfur .
Þess vegna var formaður makrílnefndarinnar látinn fjúka .
Þegar hinar nýju kröfur komu til umræðu í þinginu sagði Katrín Jakobsdóttir , sem var látin svara fyrir Steingrím J. , að þessar kröfur sýni einmitt að Íslendingar séu fastir fyrir í makríldeilunni ! Þeir voru það kannski .
En nú er búið að flæma formann samninganefndarinnar frá fyrir það eitt að hann stóð í lappirnar .
Meðlimir sjávarútvegsnefndarinnar sjá það og kröfur þeirra nú eru ekki til vitnis um annað en að þeir telja að nú sé rétti tíminn til að reka flóttann .
Það er auðvitað ekki hægt að finna að þeirri framgöngu .
Þessir menn gæta hagsmuna fyrir sína heimaslóð .
Það dapurlega er að í ráðherrastólum á Íslandi sitja á hinn bóginn enn þá menn sem telja sig ekki þurfa að gera slíkt hið sama .
Þeir ganga meira að segja svo langt að sýni íslenskir menn slíka viðleitni , hvort sem það eru ráðherrar eða embættismenn , skal þeim bolað burt úr sínum störfum .
Höfum við ekki heyrt þetta áður ? Þessi saga er kunn og hún á sér fordæmi , sum nýleg en sum frá fyrri tíð .
Sagan segir okkur að Íslendingar sóttust eftir frægð og frama , viðurkenningu og veraldarauði við erlenda valdastóla .
Noregur var gjarnan fyrstur fyrir og áttu hraustir menn og skáldmæltir – og sumir voru hvort tveggja – oft greiða leið að öndveginu þar .
Og höfðingjunum þóttu kvæðin um þá góð og kættust við fylgilag þessara aðkomnu kappa .
En þeim þótti ekki við það búandi að á þessari rómuðu eyju norðvestur af þeim byggju krúnulausir menn sem þyrftu engu að lúta nema sjálfum sér og lögunum .
Slík tilvera gæti farið að gefa mönnum nær hásætunum rangar og jafnvel hættulegar hugmyndir .
Og því var seilst til valda með blíðmælum og hótunum til skiptis ( styrkjum og áróðursfé annars vegar og málshótunum hins vegar á nútímamáli ) .
En svo voldugur sem Noregskonungur var vissulega á 13. öld , ekki síst í samanburði við land án formbundins ríkisvalds , eins og Ísland var , þá mátti honum ekki lánast að leggja nágrannalandið undir sig án þess að hópur heimamanna legði honum lið .
Fimmta herdeildin var sá herstyrkur sem hann treysti á .
Þá létu ýmsir líklega að þeir mundu láta undan þrýstingnum , jafnvel menn eins og Snorri Sturluson og Þórður frændi hans kakali .
En ættjarðarástin eða eftir atvikum frelsisástin varð að lokum yfirsterkari viljanum til að lúta hinu erlenda valdi .
Hannes Hafstein ( og Björn Ólsen ) orti kvæði í gamni og alvöru um þá frændur .
Viðlagið um kakala , sem gerst hafði konungsþjónn , var heitstrenging um að " svíkja aldrei ættland sitt í tryggðum " .
Og þótt það hafi sjálfsagt ekki verið ætlunin hefur kvæðið það og endalok persónunnar kannski orðið til þess að röng mynd festist af Þórði kakala í huga síðari tíma manna .
Þórður var óvenjulegur maður um flest , hugrakkur vígamaður , sem átti naumast annan sér líkan , en samt svo mildur um margt að stakk í stúf við tíðarandann .
Og ekki þarf að fjölyrða um föðurbróðurinn , Snorra Sturluson , merkasta Íslending sem uppi hefur verið , hvorki einhaman mann né gallalausan .
Hann fór út til Íslands í óþökk yfirvalda og lét vera að ganga erinda þeirra er heim var komið .
" Af því beið hann bana síðar , " því Árni beiskur vó hann árið 1241 að fyrirmælum Gissurar Þorvaldssonar , sem kom vilja Hákonar " fúla " fram árið 1262 og hlaut kommissera tign fyrir og er einn Íslendinga kallaður jarl .
Baráttan gegn ásælni Hákonar kóngs " fúla " stóð í fáeina áratugi .
En það tók nokkuð á sjöundu öld að leiðrétta þau mistök og þau örlög sem uppgjöfinni fylgdu .
Stærstur hluti þess langa skeiðs var illt og erfitt Íslendingum .
Í kvæðinu um Snorra , sem enn er mikið sungið , ekki síst í gleðskap á þorra , er sungið um " Hákon fúla , sem hirti frelsi vort .
" Er það ekki einstök tilviljun að maðurinn sem er í forsvari ásælninnar að utan núna skuli endilega þurfa að heita Stefán Fúli ? En kannski fær hann ekki að hirða frelsi vort , þótt fimmta herdeildin reyni að gera sitt .
