Óvenjulegt er að knattspyrnulið sé að mestu skipað heimamönnum nú til dags .
Að minnsta kosti lið sem eitthvað er varið í að fylgjast með ! Þegar grannt er skoðað getur það meira að segja farið eftir því hvernig á málið er litið , hver telst heimamaður og hver ekki .
En það er önnur saga .
Frægasta heimamanna-dæmi knattspyrnusögunnar er líklega þegar Celtic varð Evrópumeistari 1967 , fyrst breskra félagsliða ; þá voru allir leikmenn liðsins fæddir í borginni eða næsta nágrenni hennar .
Manchester United tefldi á tímabili fyrir fáeinum árum fram mörgum strákum , sem komu upp í aðalliðið úr unglingastarfinu ; Neville bræðurnir , Gary og Phil , David Beckham , Paul Scholes , Ryan Giggs og Nicky Butt voru þar samtíða við frábæran orðstír .
Liðið var óstöðvandi um tíma .
Fleiri dæmi mætti nefna en þau eru sjaldgæf , það nýjasta auðvitað besta lið heims í dag , Barcelona .
Furðu margir snillinganna sem þar leika listir sínar komu í heiminn í borginni eða þar í grennd .
Máttarstólpar þó fjarri eins og Alves hinn brasilíski og argentínska undrið Messi .
Einhver kann þó að spyrja : Telst hann ekki heimamaður ? Hann kom upp úr unglingastarfi félagsins ! Það var vegna þess að Barcelona fékk fjölskylduna til að flytja frá Argentínu þegar strákurinn var liðlega tíu ára , af þeirri ástæðu hve mikið efni hann þótti .
Velta má fyrir sér hugtakinu .
Hve lengi þarf aðkomumaður að búa á Akureyri til að teljast heimamaður ? Stundum fullyrða áhugamenn um þennan skemmtilega boltaleik að þeir vilji helst af öllu sjá " sína " menn skrýðast búningi eigin félags ; stráka ( eða stelpur ) úr bæjarfélaginu og helst ekki einu sinni úr röðum annars liðs , þó innan bæjarmarkanna sé .
En hvort er betra að horfa á " sína " menn ef liðið getur aldrei neitt , eða að það sé skipað nokkrum gestum , í bland við heimamenn , og árangur náist ? Að liðið vinni glæsta sigri og gleðji stuðningsmennina .
Því verður hver að svara fyrir sig .
Hætt er við því að stuðningsmenn Chelsea í London , svo dæmi sé tekið , væru til í slag við þann sem héldi því fram að John Terry og Frank Lampard væru ekki heimamenn .
Hóf þó hvorugur ferilinn með Chelsea ; fyrsta félag beggja var West Ham , en Terry fór reyndar til Chelsea 14 ára .
Hvenær á að byrja að telja ? Lampard kom til Chelsea 17 ára en enginn kyssir merkið á treyjunni þó af meiri ástríðu en téður Frank .
Er Manuel Neuer , markvörður Bayern München og Þýskalands , heimamaður ? Hann er frá Gelsenkirchen og hóf ferilinn hjá Schalke ' 04 og kom ekki til Bayern fyrr en á síðasta ári .
Er þó að sjálfsögðu orðinn " okkar maður " á vörum Bæverja .
Ekki síður en einn þekktasti forveri hans , Oliver Kahn , sem var frá Karlsruhe .
Og þetta á ekki bara við um útlönd .
Hve margir " uppaldir " KR-ingar voru í meistaraliði síðasta árs ? Hve margir " alvöru " FH-ingar í FH-liðinu ? Skipti þetta einhverju máli ? 