Ert þú , lesandi góður , orðinn leiður á hefðbundum sumarleyfisstöðum ? Þráir þú að kynnast nýjum og spennandi áfangastað þar sem sólin skín allan liðlangan daginn ? Lausnin er í sjónmáli .
Ferðaglaðir , einkum þeir sem hafa rúm fjárráð – og ekki skemmir fyrir ef þeir fylgja spænska knattspyrnustórveldinu Real Madrid að málum – geta andað léttar því í janúar árið 2015 verður tilbúin orlofsparadís á eyju , sem búin verður til við strönd Ras al-Khaimah , eins hinna sjö Sameinuðu arabísku furstadæma við Persaflóa .
Þar verður ekkert til sparað , og er þá vægt til orða tekið ! Kostar eitt þúsund milljarða Það er Real Madrid sem stendur að verkefninu og staðurinn mun vitaskuld bera þess merki .
Mótmæli þeir nú , sem vilja ekki viðurkenna að knattspyrnan sé meira en bara leikur ! Á hinni tilbúnu eyju verður skemmtigarður , siglingaklúbbur , glæsileg einbýlishús og 450 herbergja hótel .
Þá má nefna að á eyjunni verður glæsilegt Real Madrid safn og knattspyrnuvöllur sem rúmar reyndar ekki nema 10.000 áhorfendur í sæti en verður einstakur að því leyti að hann verður opinn til hálfs og veit út að hafi ; þeir sem kjósa geta því setið á þilfari snekkjunnar og fylgst með leiknum .
Ekki amalegt það .
Dýrðin á að vera tilbúin í janúar árið 2015 , sem fyrr segir .
Eyjan verður 50 hektarar að flatarmáli og gert er ráð fyrir einni milljón gesta fyrsta árið .
Áætlaður kostnaður við uppbygginguna er andvirði eitt þúsund milljarða íslenskra króna , hvað sem svo það nú þýðir ...
Ekki verður ævintýrið þó fjárhagslegur baggi á spænska félaginu , heldur vonast forráðamenn þess til að staðurinn verði uppspretta mikilla fjármuna í framtíðinni .
Louis-Armand de Rouge , framkvæmdastjóri verkefnisins , segir helsta vandamálið ekki að fjármagna væntanlega uppbyggingu heldur að velja úr hópi áhugasamra fjárfesta , því þeir bíði í röðum .
Stjórnvöld í Ras al-Khaimah munu einnig styrkja verkefnið fjárhagslega og gerir de Rouge ráð fyrir því að allur kostnaður við uppbygginguna verði greiddur eftir fyrstu þrjú rekstrarárin .
Vel í sveit settir Knattspyrnuáhugi er gríðarlegur í Asíu og mjög vaxandi .
En íbúar álfunnar eru ekki eini markhópurinn .
Furstadæmin eru miðja vegu milli Evrópu og Austurlanda fjær , flugsamgöngur góðar og því er gert ráð fyrir að þessi nýja paradís muni laða að sér gífurlegan fjölda ferðamanna , stuðningsmanna Real Madrid , sem sagðir eru skipta hundruðum milljóna víðs vegar um heim , og annarra sem vilja njóta lífsins við bestu hugsanlegu aðstæður .
Þá er bara að hlakka til .
Og kaupa sér nýjar stuttbuxur .
Og byrja að spara ...
