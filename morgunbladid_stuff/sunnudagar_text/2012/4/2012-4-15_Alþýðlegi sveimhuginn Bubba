Geggjaður ! " svaraði Bubba Watson þegar spjallþáttastjórnandinn David Letterman bað hann um að lýsa golfstíl sínum eftir sigurinn á Masters-mótinu um síðustu helgi .
Þegar Bubba tíar upp boltann á teig halda áhorfendur yfirleitt niðri í sér andanum af eftirvæntingu yfir því sem er í vændum .
Ekki er nóg með að Watson sé högglengsti kylfingurinn á PGA-mótaröðinni , með meðalupphafshögg upp á rúma 283 metra á þessu tímabili , heldur slær hann boltann í svo ótrúlegum sveigum að aðrir en hann sjálfur vita oftast lítið hvernig hann ætlar sér að slá höggið .
Ekki spillir svo skærbleikur dræverinn fyrir sjónarspilinu í kringum hinn örvhenta Gerry Lester Watson eins og hann heitir réttu nafni .
Það var því fátt meira viðeigandi en að höggið sem svo gott sem tryggði hinum 33 ára gamla Watson sigur á hinum sögufræga Augusta National-velli , hans fyrsta sigur á risamóti á ferlinum , hafi hann slegið í tæplega 40 metra krók í kringum tré áður en kúlan endaði nokkrum metrum frá holunni .
Miðað við hversu óvenjuleg sveifla Watsons er þá þarf kannski ekki að koma á óvart að hann hefur aldrei farið til golfkennara heldur lærði hann sjálfur að slá létta plastbolta á æskustöðvunum í Bagdad , Flórída .
Þannig segist hann hafa lært að móta boltaflug sitt að vild .
" Mér finnst best að læra á minn hátt upp á eigin spýtur .
Það snýst allt um náttúrulega tilfinningu hjá mér , " segir hann .
Þá segist hann ekki hafa gaman af æfingum því þær líkist of mikið vinnu .
Þegar hlé sé á golftímabilinu fari hann aldrei á æfingarsvæðið heldur fari hann bara og spili .
Ástæðu þess segir hann vera þá að hann ólst upp í fátækt .
" Æfingarboltar kostuðu peninga þegar ég var að alast upp og við vildum ekki þurfa að borga fyrir þá .
Þannig að ég varð að finna aðra leið .
" Áhorfendur dá alþýðlegan persónleika hans og frjálsan anda á golfvellinum en hann hefur einnig komið honum í bobba .
Þegar Watson taldi að Steve Elkington , meðspilari sinn á móti í fyrra , væri á of mikilli hreyfingu þegar hann ætlaði að slá þá lét hann Elkington heyra það : " Ætlarðu að hætta að labba , maður ? Fjandinn .
Ég skal segja þér eitt , maður : Þið gömlu kempurnar getið kysst á mér rassinn , " hreytti Bubba út úr sér í návist hljóðnema .
Hann var síðar sektaður fyrir orðbragðið .
Þá varð Watson frægur að endemum í Frakklandi eftir þátttöku sína á móti á Evróputúrnum þar í landi síðasta sumar .
Eftir að hafa kvartað undan öryggisgæslu og öðrum tittlingaskít á mótinu , þar sem hann komst ekki í gegnum niðurskurð , framdi hann þá höfuðsynd að gera lýðum ljósa yfirgripsmikla fákunnáttu sína um land og þjóð .
Þegar hann var spurður um ferðlag sitt um París sagðist hann hafa séð " þennan stóra turn " [ Eiffel-turninn ] , " bygginguna sem byrjar á L " [ Louvre-safnið ] og " þennan boga sem ég ók hring í kringum " [ Sigurbogann ] .
Frökkum var ekki skemmt og því síður bandarískum fjölmiðlum sem töldu hann hafa orðið Bandaríkjamönnum til skammar með því að gangast upp í neikvæðum staðalmyndum af þeim sem heimóttarlegum kjánum .
Watson baðst síðan afsökunar á uppákomunni .
Golfspekingar hafa um skeið talað um Bubba sem hugsanlegan sigurvegara á risamóti , þökk sé ótrúlegri högglengdinni og hugmyndafluginu í að móta högg .
Hann komst raunar nálægt því að sigra á PGA-meistaramótinu á Whistling Straits-vellinum árið 2010 en tapaði á endanum í þriggja holu umspili gegn Þjóðverjanum Martin Kaymer eftir að hafa búið innáhöggi sínu á síðustu holunni vota gröf .
Andlega hliðin var sú sem menn óttuðust að væri ekki nógu sterk hjá Watson til að hann næði þeim árangri sem hæfileikar hans verðskulduðu .
" Hann er hvumpnasti náunginn á mótaröðinni .
Hann er taugaveiklaðri en köttur í herbergi fullu af ruggustólum , " segir Gary van Sickle , blaðamaður Sports Illustrated , um þennan veikleika Watsons .
Hann þykir ör , tilfinningasamur og talar áður en hann hugsar eins og faux pas hans í Frakklandi sýndi .
" Bubba vill kýla á það í hverju höggi .
Ég tala ekki um fyrir honum vegna þess að ég haldi að hann geti það ekki , því ég veit að hann getur það , heldur út af andlegu afleiðingunum ef honum tekst það ekki , " sagði Tedd Scott , kylfusveinn Watsons til fimm ára , um vinnuveitanda sinn á sínum tíma .
Í viðtali í tímaritinu Golf Digest árið 2009 viðurkenndi Watson að hann þjáðist örugglega af athyglisbresti .
Hjá Letterman í vikunni sagðist hann hins vegar hafa náð tökum á tilfinningum sínum á vellinum .
" Fyrir fjórum árum var þetta slæmt og ég reif sjálfan mig niður .
Kylfusveinninn minn tók eftir því og hótaði að hætta ef ég breyttist ekki .
Það tókst með mikilli vinnu og hjálp konunnar minnar , vina og kylfusveins .
Ég reyndi að koma sjálfum mér í skilning um að það eru margir hlutir í lífinu betri en golf , " sagði Bubba .
Slær til góðgerðar Watson lætur töluvert að sér kveða í góðgerðarmálum og í ár virkjar hann högglengd sína til góðra verka .
Verkefnið heitir " Bubba og vinir dræva á milljón " og er markmiðið að safna milljón dollurum sem renna eiga til góðgerðarsamtaka sem tengjast heilbrigðismálum .
Golfvöruframleiðandinn Ping , sem framleiðir bleika dræverinn , ætlar t.d. að gefa 300 dollara fyrir fyrstu 300 upphafshöggin sem Bubba slær yfir 300 yarda .
Rokkstjarna , bíleigandi og nýbakaður faðir Það hefur ekki verið nein lognmolla í kringum Bubba Watson undanfarin misseri .
Síðasta sumar sló hann í gegn með kvartettnum Golf Boys sem gaf út tónlistarmyndbandið " Oh oh oh " en hinir hljómsveitarmeðlimirnir eru kylfingarnir Rickie Fowler , Ben Crane og Hunter Mahan .
Þar kemur Bubba m.a. fram ber að ofan í gallasmekkbuxum .
Því minna sem sagt er um listræn gæði lagsins , því betra ...
Í febrúar mætti Bubba svo á mót í Phoenix á appelsínugulri Dodge Charger-bifreið frá 1969 úr bandarísku sjónvarpsþáttunum Dukes of Hazzard sem hann hafði keypt á uppboði á jafnvirði tæpra níu milljóna króna .
Aðeins tveimur vikum fyrir sigurinn á Masters ættleiddu svo Bubba og kona hans Angie , eins mánaðar gamlan dreng sem hefur hlotið nafnið Caleb .
Þakkar Watson föðurhlutverkinu m.a. þá hugarró sem hann hafði til að vinna á mótinu .
Svo er spurning hvort barnabílstóllinn komist fyrir í Dodge-inum ? 