Höfundar rafbóka gera sitthvað til að koma sér á framfæri í netverslum Amazon , þar með talið að selja bækur sínar fyrir lítið sem ekkert .
Það getur og gefið góða raun , enda er lítið að þvi að selja bók á 100 kall ef maður selur af henni 100.000 eintök .
Ekki er þó bara að nýir höfundar selji bækur ódýrt heldur má líka fá bækur gefins .
Á hverjum degi eru fjölmargar nýjar bækur gefins á Amazon , en yfirleitt fæst hver bók ókeypis ekki nema í nokkra daga , jafnvel ekki nema einn dag .
Ýmis vefsetur fylgjast með því hvaða bækur detta inn , flokka þær og birta með lýsingu og því hægt að velja hvað maður vill lesa , hvort sem það er reyfari , ástarsaga , unglinga- eða fræðibók .
Ég las fyrir stuttu nokkrar af þeim bókum sem þannig voru gefnar og reyndi að velja eftir því hvaða umsögn þær höfðu fengið á Amazon , en sumar voru með fullt hús af stjörnum eða nánast fullt hús í umsögnum þar – nánast meistaracverk ef ráða mátti af gagnrýninni .
Við nánari skoðun kom þó annað í ljós , því fæstar þeirra voru gæðabókmenntir , reyfararnir flestir klisjukenndar rökleysur , ástarsögurnar uppskrúfuð vella og unglingabækurnar eins og þær hefðu verið skrifaðar af unglingum .
Málið er nefnilega það að þó verkið sé fyrst og fremst sprottið af vinnu rithöfundarins þá þurfa yfirleitt ýmsir fleiri að koma að áður en það er boðlegt .
Allir hafa þannig gott að hafa aðgang að vönum yfirlesara , sem getur ráðlagt höfundinum og hann treystir .
Víst sjóast menn í skrifunum og góður rithöfundur er jafnvel búinn að skrifa í áratugi áður en hann skrifar eitthvað sem honum finnst vert að gefa út .
Það er snúið að skrifa skáldverk og nánast ógerningur að skrifa vandað slíkt verk í frístundum eins og sannast hvað eftir annað í fríbókaflóðinu .
