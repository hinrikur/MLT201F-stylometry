Einhvern veginn finnst mér eins og jólin séu rétt nýliðin en þó eru strax komnir páskar .
Það er ósköp gott að fá páska og páskafrí .
Þjóðin nýtur þess að teygja dálítið úr sér eftir veturinn .
Liðka sig og beygja .
Fara út að ganga og hjóla .
Nokkrir nýta tækifærið til að renna sér á skíðum .
Páskaeggin eru ómissandi , kannski sérstaklega hjá yngstu kynslóðinni .
Þó maður vaxi svo sem aldrei upp úr því að langa til að gæða sér á súkkulaði og sjá það sem er innan í egginu .
Málshátturinn er líka spennandi og hingað til hef ég fengið tvo sem mér þóttu ágætir .
" Allur er varinn góður " og " Drukkins fögnuður er ódrukkins harmur " .
Ég er ánægð þessa kjarnyrtu og hefðbundu málshætti .
Nokkrum sinnum virðist sem hálfgert bull hafi verið hripað niður á miðann af páskahéranum .
Alveg á seinasta snúningi þar sem hann stóð sveittur við að pakka eggjunum í plastpoka .
En kannski er ég bara orðin gömul og vil enga nýtískumálshætti .
Fussa og sveia yfir öllu því nýmóðins rusli sem að mér streymir .
Annars urðu pásakegg nú ekki algeng hér fyrr en í kringum 1920 ef marka má Vísindavefinn .
Ég gæti ímyndað mér að fyrstu málshættirnir hafi hvatt fólk til góðra siða og verka .
Eitthvað á borð við : " Á morgun segir sá lati " bara þannig að fólk gleymdi sér nú ekki algjörlega í súkkulaðiáti og unaði heldur héldi líka áfram að vinna .
Þetta ætti ekki við í dag .
Enda þykir flestum best að flatmaga í sófanum með eggið og rétt að rétta höndina út eftir mjólkurglasinu .
