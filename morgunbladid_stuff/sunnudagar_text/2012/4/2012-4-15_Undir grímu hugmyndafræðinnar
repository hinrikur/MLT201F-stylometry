Þýskir fjölmiðlar hafa líkt fyrstu skáldsögu Eugens Ruge við Buddenbrooks eftir Thomas Mann .
Í bókinni Á tímum þverrandi ljóss - In Zeiten des abnehmenden Lichts - segir Ruge sögu þýskrar fjölskyldu .
Sagan berst frá Mexíkó til Rússlands og Austur-Þýskalands , nær yfir fjórar kynslóðir og notar Ruge eigin fjölskyldusögu sem efnivið .
Bókin fékk þýsku bókaverðlaunin í fyrra .
Í sögunni er greint frá risi og hnignun málsmetandi fjölskyldu í Austur-Þýskalandi .
Wilhelm og Charlotte Powileit snúa aftur til að taka þátt í uppbyggingu hins unga Austur-Þýskalands frá Mexíkó þar sem þau hafa verið í útlegð .
Charlotte ákveður að fara þrátt fyrir að hún hefði getað staðið á eigin fótum í Mexíkó , en maður hennar , sem var að veslast upp þar , færist allur í aukana eftir því sem Evrópa nálgast .
Trú þeirra á hinn marx-leníníska málstað stendur öll áföll af sér , meira að segja að synir þeirra eru sendir í gúlagið og aðeins annar , Kurt , snýr lífs aftur með rússneska konu , Irinu , sér við hlið .
Kurt nemur sagnfræði og verður einn helsti sagnfræðingur Austur-Þýskalands .
Hann er ötull við skriftir og skákar afraksturinn næstum því ritsafni Leníns í hilluplássi .
Við hrun múrsins er sagan við það að sópa ævistarfi sagnfræðingsins á haugana þegar hann setur saman og gefur út frásögn af reynslu sinni í sovéskum þrælkunarbúðum .
Irina og Kurt eignast Alexander , sem á erfitt með að finna sér fótfestu í Austur-Þýskalandi , og flýr á endanum til Vestur-Þýskalands skömmu fyrir hrun múrsins .
Sonur Alexanders er Markus , sem er rétt að komast til manns þegar sögunni lýkur og á ekki auðvelt uppdráttar í hinu sameinaða Þýskalandi .
Ruge fæddist 1954 í Sosva í Sovétríkjunum og kom með foreldrum sínum til Austur-Þýskalands þegar hann var tveggja ára .
Hann lærði stærðfræði við Humboldt-háskóla í Austur-Berlín og starfaði við austurþýsku jarðeðlisfræðistofnunina .
1986 sneri hann sér að ritstörfum og heimildamyndagerð og 1988 fluttist hann til Vestur-Þýskalands .
Þar hefur hann unnið í leikhúsi , útvarpi og við kvikmyndagerð .
Bók Ruges snýst hvorki um niðurrif , né upphafningu .
" Þessi austurþýski sósíalismi er horfinn með réttu og það er fjarri mér að verja hann , " sagði Ruge í viðtali við netútgáfu Der Spiegel um það leyti , sem hann var tilnefndur til bókaverðlaunanna , og bætti við þegar hann var spurður hvað hefði vakið áhuga hans á að skrifa bókina : " Ég áttaði mig smám saman á að í hinni horfnu og að hluta til fáránlegu sögu fjölskyldu minnar er einnig fegurð .
Austur-Þýskaland var aldrei fallegt í mínum augum , mér fannst það lítið og þröngt og grátt .
En fegurðin getur einnig legið í lýsingunni , jafnvel á hinu furðulega .
" Ruge á margt sameiginlegt með Alexander og faðir hans sömuleiðis með sagnfræðingnum Kurt .
Hann hét Wilhelm Ruge og var einnig sagnfræðingur .
Endurminningar hans úr gúlaginu komu út hjá litlu vinstra forlagi eftir hrun múrsins og Eugen Ruge bjó þær síðan til endurútgáfu , sem kom út í fyrra undir heitinu Lofað land - Ár mín í Sovétríkjum Stalíns ( Gelobtes Land - Meine Jahre in Stalins Sowjetunion ) .
Kurt sér allt það sem er að í Austur-Þýskalandi , en hefur ímugust á kapítalismanum .
Fyrirmyndinni var líkt farið , gerði sér grein fyrir því að engin framtíð væri í kommúnismanum , en það tók áratugi að afskrifa vonina .
Ruge segir að fyrir sér hafi vakað að koma fólki í skilning um að " gerðir sem okkur virðast fráleitar í dag og einnig ógeðfelldar höfðu á ákveðnum tíma að einhverju leyti trúverðugar .
Að Austur-Þjóðverjar , stofnendur ríkisins og þeir sem voru um kyrrt , fóru ekki , voru ekki allir ragar , galnar eða illviljaðar manneskjur , heldur manneskjur , sem með ákveðnum hætti létu tilteknar aðstæður yfirbuga sig .
" Ruge segir að bannhelgar séu óhjákvæmlegar í uppbyggingu samfélags og við ættum ekki að láta okkur detta í hug að við værum laus við hugmyndafræði : " Okkar hugmyndafræði heitir frelsi .
Við gætum hengt spjald út í glugga þar sem stendur " Niður með Merkel ! " en reyndu að ganga gegn yfirmanni þínum .
...
Það sem ég vildi sagt hafa er að það eru engin svæði án hugmyndafræði , ekki heldur í vestrinu .
Hugmyndafræði er gríma , sem fólk felur sig á bak við .
Ef manneskjan á bak við grímuna sést í skáldsögu minni , hef ég náð takmarki mínu .
" 