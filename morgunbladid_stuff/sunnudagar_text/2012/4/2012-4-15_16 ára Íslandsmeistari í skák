Sextán ára gamall unglingur , Jón L. Árnason , varð á þessum degi fyrir 35 árum yngsti Íslandsmeistari sögunnar í skák þegar hann gerði jafntefli við Helga Ólafsson í lokaskák mótsins .
Hefði Helgi unnið hefði Íslandsmeistaratitillinn verið hans .
Með sigrinum skaut Jón einu stórmeisturum þjóðarinnar á þessum tíma , Friðriki Ólafssyni og Guðmundi Sigurjónssyni , ref fyrir rass en þeir voru báðir orðnir sautján ára þegar þeir urðu fyrst Íslandsmeistarar .
" Ég er auðvitað í sjöunda himni yfir sigrinum , " sagði Jón í samtali við Morgunblaðið daginn eftir og viðurkenndi að sigurinn hefði staðið tæpt .
" Skákin við Helga var geysilega spennandi og hún tók mjög á taugarnar .
Skákin bauð upp á mikla möguleika og rétt áður en hún fór í bið sást mér yfir örugga vinningsleið .
Þegar skákin fór í bið var Helgi tveimur peðum yfir , en annað þeirra var reyndar í dauðanum og líklega hefur ekkert verið í skákinni nema jafntefli .
Við sömdum um jafntefli þegar við höfðum leikið sex leiki í gær , " sagði Jón ennfremur .
Í frétt blaðsins kemur fram að Jón sé sonur Árna Björnssonar endurskoðanda og konu hans , Ingibjargar Jónsdóttur .
Hann kveðst hafa lært mannganginn ungur af bræðrum sínum " en áhuginn vaknaði ekki fyrir alvöru fyrr en Fischer og Spassky tefldu heimsmeistaraeinvígið hér sumarið 1972 .
Síðan hef ég stundað skákina kappsamlega og eyði í hana miklum tíma .
Framfarir hafa verið örar frá því í fyrra , hverju sem það er nú að þakka .
Í fyrra tefldi ég í áskorendaflokknum , sem er næstur á eftir landsliðsflokki , og hlaut aðeins 6½ vinning .
Núna hlýt ég svo 9 vinninga í landsliðsflokknum svo að þetta verður að teljast sæmilegt stökk upp á við .
Ég fann mig ágætlega í mótinu , ég byrjaði vel en lakast tefldi ég um miðbik mótsins , enda fann ég þá til þreytu .
" Mest dálæti á Mikhail Tal Í samtalinu upplýsti Jón að hann hefði mest dálæti á sovéska skákmeistaranum Mikhail Tal .
" Hann teflir djarfar sóknarskákir en við þann stíl kann ég bezt .
" Framundan hjá Jóni þetta vor fyrir 35 árum voru prófannir í Menntaskólanum í Hamrahlíð .
Þá var hann einnig í píanónámi sem hann stundaði af krafti .
" Það er svo margt sem ég er að sýsla við að stundirnar í sólarhringnum mættu gjarnan vera fleiri .
" Sem fyrr segir varð Helgi Ólafsson annar á Íslandsmótinu í skák 1977 með 8½ vinning , Ásgeir Þ. Árnason , bróðir Jóns , varð þriðji með 8 vinninga og Margeir Pétursson fjórði með 7 vinninga .
Allir voru þeir undir tvítugu á þessum tíma og þegar komnir í landslið Íslands , án efa eitt það yngsta sem þjóðin hefur teflt fram .
Helgi , Margeir og Jón urðu síðar stórmeistarar í skák .
Þeim áfanga náði Jón árið 1986 en alþjóðlegur meistari varð hann 1979 .
Af sigrum Jóns við skákborðið má nefna heimsmeistaratitil sveina 1977 og Íslandsmeistaratitil 1977 , 1982 og 1988 .
Þá tefldi Jón á fjölmörgum ólympíuskákmótum fyrir Íslands hönd , síðast 1994 .
Jón lauk prófi í viðskiptafræði frá Háskóla Íslands 1986 og prófum af endurskoðunarsviði 1993-94 .
Jón L. Árnason tjáði Morgunblaðinu fyrir 35 árum að hann ætlaði að halda áfram að tefla af fullum krafti og að hann langað mikið til að fá að spreyta sig á móti í útlöndum .
Sá draumur rættist aldeilis .
Hann lauk viðtalinu með þessum orðum : " Ég ætla ekki að hafa það eins og Fischer , að hætta á toppnum .
" orri@mbl.is 