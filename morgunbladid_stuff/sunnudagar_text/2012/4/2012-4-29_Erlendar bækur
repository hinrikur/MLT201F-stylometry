Candice Millard – Destiny of the Republic * * * * ½ Forseti , siðblindur morðingi , uppfinningamaður og læknar leika aðalhlutverk í bókinni Destiny of the Republic , sem Candice Millard hefur skrifað um örlög James A. Garfields , 20. forseta Bandaríkjanna .
Garfield er ekki meðal þekktustu forseta Bandaríkjanna enda var hann aðeins við völd í tæpa sjö mánuði á ofanverðri 19. öld og þar af lá hann banaleguna í þrjá mánuði eftir að hafa verið skotinn í kviðinn .
En Garfield átti merkilega ævi .
Hann ólst föðurlaus upp í sárri fátækt í bjálkakofa í Ohio en braust til mennta og mannvirðinga og var loks kjörinn forseti Bandaríkjanna , nánast gegn vilja sínum , árið 1880 , þá 49 ára að aldri .
Millard rekur þessa sögu í bók sinni og segir einnig sögu Charles J. Guiteaus , sem varð Garfield að bana , og uppfinningamannsins Alexanders Grahams Bells , sem bjó til ómsjá til að leita að kúlu í líkama forsetans en að þeirri kúlu leituðu læknar einnig óspart mánuðum saman , árangurslaust , með berum höndum og óhreinum töngum .
Þetta eru eftirminnilegar persónur ; hugarheimur Guiteaus minnir t.d. óhugnanlega mikið á hugmyndafræði Anders Behrings Breiviks .
Og aukapersónurnar eru ekki mikið síðri , svo sem amlóðinn Chester A. Arthur , varaforseti , sem reis úr öskustó eftir lát Garfields .
Svona eiga sagnfræðirit að vera .
Felix Francis - Gamble * * ½ - Breski knapinn Dick Francis skrifaði glæpasögur í nærri hálfa öld og ég er harður á því að nokkrar bóka hans frá sjöunda áratug síðustu aldar , svo sem Forfeit og Odds Against , séu með þeim bestu í þessari bókmenntagrein .
Felix sonur Francis aðstoðaði föður sinn við bókarskrifin síðustu áratugina og var raunar skráður meðhöfundur að síðustu fjórum bókunum .
Heldur dró nú úr gæðum bókanna eftir því sem árin færðust yfir gamla manninn en hann lést í hitteðfyrra , 89 ára að aldri .
Nú hefur Felix tekið alfarið við vörumerkinu og hann sendi nýlega frá sér glæpasögu sem ber öll höfundareinkenni föðurins .
Hún tengist kappreiðum , aðalsöguhetjan er ungur karlmaður , æðrulaus og úrræðagóður og aðalskúrkurinn er svo klassískur Francis-skúrkur að reyndir Francis-lesendur sjá strax í gegnum hann .
En það er líka alltaf gaman að hitta gamla kunningja og án efa mun ég heilsa upp á þá aftur í næstu bók Felix Francis .
Guðm .
Sv .
Hermannsson gummi@mbl.is 