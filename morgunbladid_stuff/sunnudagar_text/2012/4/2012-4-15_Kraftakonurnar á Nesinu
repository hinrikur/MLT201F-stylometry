Þrjár vinkonur af Seltjarnarnesinu ætluðu bara að koma sér í form en " leiddust út í " að keppa í kraftlyftingum .
Þær höfðu forgöngu um að stofna kraftlyftingadeild í Gróttu og núna skartar ein þeirra Íslandsmeistaratitlinum í íþróttinni .
Texti : Inga Rún Sigurðardóttir ingarun@mbl.is Myndir : Ómar Óskarsson omar@mbl.is Þegar blaðamaður hittir Hildi Sesselju Aðalsteinsdóttur , Erlu Kristínu Árnadóttur og Borghildi Erlingsdóttur á Kaffitári eru þær búnar að gæða sér á hafragraut og eru að sötra te .
Ekki er víst að aðrir gestir kaffihússins geri sér grein fyrir að þarna eru kraftakonur á ferð og að í hópi þessara grannvöxnu og smekklega klæddu kvenna sé meira að segja Íslandsmeistari í kraftlyfingum .
Þær samræmast kannski ekki algengustu myndinni sem fólk gerir sér af kraftlyftingakonum eða íþróttinni almennt .
Þær eru allar fjölskyldukonur og í annasömum störfum en gefa sér glaðar tíma fyrir uppáhaldsíþróttina .
Þær þekktust allar áður en hafa orðið mjög góðar vinkonur eftir að þær byrjuðu að æfa saman .
" Við byrjuðum allar að æfa í World Class á Seltjarnarnesi , " segir Borghildur sem byrjaði fyrst .
Markmiðið hjá henni eins og þeim öllum var bara að koma sér í gott form .
" Þjálfarinn sem við byrjuðum að æfa hjá er mikill kraftlyftingamaður og fór að koma manni út í þetta án þess að maður áttaði sig á því .
Hann á heiðurinn af því að við þrjár fórum að æfa saman , " segir Borghildur en maðurinn sem um ræðir er Ingimundur Björgvinsson , einkaþjálfari og kraftlyftingamaður .
Hundrað kílóa múrinn " Áður en við vissum af vorum við komnar með kraftlyftingabeltin og magnesíumið , " segir Erla og Hildur tekur við : " Við vorum allt í einu farnar að tala endalaust um þyngdir .
Maður fór að hugsa bara í tölum .
Ég man það var mikill múr að fara yfir hundrað kílóin í réttstöðu .
" Keppnisgreinarnar í kraftlyftingum eru þrjár ; bekkpressa , hnébeygja og réttstöðulyfta .
Íslandsmeistaramótið í kraftlyftingum fór fram í lok mars .
Hildur varð þar Íslandsmeistari með 323,5 kg í 52 kg flokki .
Grótta var jafnframt stigahæsta liðið og fékk fullt hús með 60 af 60 mögulegum stigum og jók félagið þar með forskot sitt í stigakeppni liða .
" Við stofnuðum sérstaka kraftlyftingadeild í Gróttu í félagi við nokkra aðra og erum komnar með yfir 50 iðkendur , " segir Hildur en deildin var stofnuð í nóvemberlok í fyrra .
Þær tala allar sérstaklega vel um þjálfarann sinn .
" Hann aðhyllist hollt líferni yfir höfuð og er algjörlega á móti allri lyfjanotkun .
Hann er góð fyrirmynd , " segir Hildur .
" Við vonum að smám saman breytist hugmynd fólks um kraftlyftingar .
Fólk hefur stundum séð fyrir sér einhverja sterabolta en það er aldeilis ekki málið , " segir Erla en Kraftlyftingasamband Íslands hefur verið hluti af ÍSÍ síðustu tvö ár .
Þær útskýra allar sem ein að lyftingar séu góð íþrótt ef þær eru stundaðar rétt .
Nauðsynlegar fyrir bæði vöðva og bein , ekki síst fyrir konur .
" Ég var með slæmt bak eftir fimleika og það hefur lagast , " segir Erla .
Borghildur segist hafa átt til að fá verki í mjóbakið en ekki lengur .
" Maður fær svo sterka miðju af þessu , " segir hún .
" Hnébeygja er sérstaklega góð alhliða æfing , styrkir hendur , maga , rass , læri og hjartað , " segir Hildur .
" Við erum allar útivinnandi konur með fjölskyldur .
Við æfum að jafnaði þrisvar í viku og búið , " segir Borghildur en fyrir mót bætist við ein æfing á viku en hver æfing er einn og hálfur tími að lengd .
Mennirnir aðstoðarmenn á mótum Þær segja fjölskylduna styðja við bakið á sér .
" Mennirnir okkar aðstoða okkur á mótum , hjálpa okkur að vefja hnén og setja magnesíum á bakið , " segir Erla .
Þær eiga hver sína uppáhaldsgrein , sem þær eru bestar í .
" Og af því að við erum þrjár saman notar þjálfarinn okkur til að koma af stað smá innbyrðis samkeppni , " segir Borghildur en þær játa það allar að vera með keppnisskap .
Stuðningurinn sem þær sýna hver annarri er ekki síður mikilvægur .
" Ég hlakka til í hvert einasta skipti að fara á æfingu .
Það er svo gaman hjá okkur , " segir Hildur .
" Þetta er líka mikill stuðningur eins og fyrir mót þegar við erum að koma okkur niður í þyngd , þá getur þetta verið erfitt , " segir Erla .
Þær reyna hins vegar að takmarka sveiflurnar .
" Það þarf að vera mikið jafnvægi á þessu .
Þetta er lífsstíll , " segir Hildur en þær huga að sjálfsögðu að mataræðinu .
Þarf ekki að borða á sig styrk " Sumir borða á sig styrk .
Mataræðið skiptir máli en þú færð ekki styrkinn endilega í gegnum matinn , " segir Erla .
" Ég var svo upptekin af því fyrst að ég fengi svo stór læri af þessu , myndi stækka og stækka .
En með réttu mataræði gerist það ekki , " segir Hildur en þær hafa allar grennst eftir að þær byrjuðu í kraftlyftingum .
" Við sneiðum hjá brauði .
Við borðum mikið af grænmeti og ávöxtum og sem minnst elduðum og unnum mat , " segir Borghildur , sem sjálf sneiðir hjá mjólkurvörum en segir það " persónulegt val " .
" Maður fær sér ekki tvisvar á diskinn og passar sig að borða reglulega , " segir hún en þær borða allar fimm til sex sinnum á dag .
" Maður passar sig að vera til dæmis með soðið egg í töskunni , " segir Hildur .
" Ein millimáltíð gæti líka verið banani og teskeið af hentusmjöri , " segir Erla en allar aðhyllast þær svokallað " hellisbúamataræði " sem byggist á því að hafa matinn sem ferskastan og minnst unninn .
" Maður fær sér stöku sinnum pítsu , ég er ekki heilög .
Og ég elska franskar ! En maður gerir þetta í allt öðrum hlutföllum en áður , " segir Hildur .
" Það þýðir ekki að fara á erfiða æfingu og vera bara búin að borða eitthvert drasl .
Líkaminn fer að kalla á þennan holla mat , " útskýrir Erla og allar eru þær sammála um að þetta sé engin kvöl og pína heldur myndist þarna ákveðið jafnvægi .
Heilsuefling á heimilinu Þið eru allar fjölskyldukonur .
Hefur heilsuefling ykkar haft áhrif inn á heimilið ? " Ég held það sé alveg óhætt að segja það að maður innleiðir hollara mataræði á heimilið , " segir Borghildur og allar eru þær sammála um að þetta hafi jákvæð áhrif á aðra í kringum þær .
" Pasta með rjómasósu er bara ekki lengur í boði sem kvöldmatur .
Fyrst fékk ég kvartanir en núna dettur engum í hug að setja út á þetta , " segir Borghildur .
Þær eiga það til að byrja setningar á " Ingimundur segir " og greinilegt er að þjálfarinn er í miklum metum hjá þeim og þær eru þakklátar honum fyrir að hafa komið þeim í kraftlyftingar .
" Þegar hann benti mér á gott byrjendamót til að keppa í svaraði ég : Aldrei í lífinu ! Maður þarf líka að keppa í stuttum galla , " segir Borghildur og útskýrir nánar .
" Svo fór ég bara út úr þægindarammanum og fór að gera þetta , þá leiddi eitt af öðru .
Núna get ég ekki hugsað mér þetta öðruvísi .
Ég fer á æfingar með markmið .
" Hildur tekur upp þráðinn .
" Svo ertu alltaf að keppa við sjálfa þig .
Við erum með keppnisskap allar þrjár en maður er fyrst og fremst að reyna að bæta eigin þyngdir .
" " Síðan er það bara bónus að við erum búnar að komast í gott form og höfum grennst , " segir Erla .
Hildur útskýrir að hún hafi verið spéhrædd frá því að hún var barn .
" Þú ættir að sjá gallana sem við keppum í ! Þetta er eins langt fyrir utan þægindarammann og hugsast getur , " segir hún og hlær .
Borghildur er ekki aðeins komin með hollara mataræði á heimilið heldur hefur kraftlyftingaáhuginn smitast í fleiri fjölskyldumeðlimi .
" Elsta dóttir mín er komin með áhuga á þessu og keppti með okkur á Íslandsmeistaramótinu .
Hún er gott efni , " segir hún en dóttirin heitir Arnhildur Anna og er 19 ára .
Ekki ræktin heldur æfing Þær eru ánægðar með sína íþrótt og líka með að það að hægt sé að stunda kraftlyftingar frameftir öllum aldri .
Ferlinum lýkur ekki á fyrirséðum aldri eins og í svo mörgum íþróttagreinum .
Borghildur æfði handbolta til tvítugs en bæði Hildur og Erla stunduðu fimleika árum saman á yngri árum .
" Þegar ég hætti myndaðist svo stórt gat .
Ég var alltaf að leita að einhverju til að koma í stað fimleikanna og hef prófað margt .
Mér finnst ég fyrst núna á fertugsaldri vera að fylla þetta gat , " segir Hildur .
" Við erum í íþrótt .
Við erum að fara á æfingu , ekki í ræktina , " útskýrir Borghildur .
" Og það geta allir spreytt sig á þessu , þetta er ekki bara íþrótt fyrir köggla , " segir Hildur .
Þær segja kraftlyftingamót hina bestu skemmtun fyrir áhorfendur og vilja endilega fá sem flesta til að mæta og horfa .
Þær eiga gott stuðningslið og segja muna um það .
Þær hafa metnað fyrir hönd deildarinnar .
" Við stefnum að því að fá stigabikarinn í lok árs .
" Og einhvern veginn hefur maður trú á því að þeim takist það .
Borghildur Erlingsdóttir Aldur : 42 Fjölskylduhagir : Gift og á fjögur börn á aldrinum 3-19 ára Starf : Forstjóri Einkaleyfastofunnar Þyngdarflokkur : -57 kg Byrjaði að æfa kraftlyftingar : 2010 Uppáhaldsgrein : Réttstöðulyfta Tekur í bekkpressu : 55 kg Réttstöðulyftu : 140 kg Hnébeygju : 121 kg .
Erla Kristín Árnadóttir Aldur : 35 ára Fjölskylduhagir : Gift og á tvö börn , tólf ára stelpu og sex ára strák Starf : Lögfræðingur hjá Fangelsismálastofnun ríkisins Þyngdarflokkur : -63 kg Byrjaði að æfa kraftlyftingar : Vorið 2010 Uppáhaldsgrein : Bekkpressa Tekur í bekkpressu : 80 kg ( æfing , ekki mót ) Réttstöðulyftu : 140 kg ( æfing ) Hnébeygju : 115 kg Hildur Sesselja Aðalsteinsdóttir Aldur : 35 ára .
Fjölskylduhagir : Gift og á tvö börn , ellefu ára stelpu og fimm ára strák Starf : Rekur leikfangaheildsölu Þyngdarflokkur : - 52 kg Byrjaði að æfa kraftlyftingar : Vorið 2010 Uppáhaldsgrein : Hnébeygja Tekur í bekkpressu : 65 kg Réttstöðulyftu : 135 á æfingu Hnébeygju : 135 kg á móti sem er Íslandsmet í hennar flokki 