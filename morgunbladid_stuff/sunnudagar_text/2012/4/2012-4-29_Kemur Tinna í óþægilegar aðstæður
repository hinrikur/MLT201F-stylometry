Danski myndlistarmaðurinn Ole Ahlberg er kunnastur fyrir málverk og grafíkmyndir sem sýna teiknimyndahetjuna Tinna í aðstæðum sem lesendur bókanna um hann kannast ekki við ; í þessum verkum birtist blaðamaðurinn hugprúði iðulega með fáklæddum konum og virðist ekki allsendis vita hvað hann á að gera .
Í verkum sem vísa í heima teiknimyndasagna , skopmynda , erótískra myndskreytinga og popplistar , hefur Ahlberg iðulega ögrað áhorfendum en jafnframt kætt marga sem njóta húmorsins og myndræns útúrsnúningsins .
Í dag klukkan 15 verður opnuð sýning á litógrafíum Ahlbergs í Galleríi Fold .
Þessar grafíkmyndir hans hafa notið talsverðra vinsælda , einkum á Norðurlöndum , og ekki hafa átök listamannsins við rétthafa bókanna um Tinna dregið úr athyglinni .
Það er greinilegt að Ole Ahlberg hefur ekki leiðst að stríða lögmönnum og rétthöfum verkanna sem hann vísar til , enda hefur hann haft sigur í þeirri glímu .
" Í verkum mínum hef ég alltaf unnið á mörkum einhvers sem hefur yfir sér ímynd sakleysis og einhvers sem er ekki jafn saklaust í huga fólks , " segir Ahlberg .
" Í mörg ár hef ég gert myndir af páfanum , en hann er í huga gríðarlegs fjölda trúaðra ímynd ólýsanlegs hreinleika .
Fólk þarf á flekklausum fyrirmyndum að halda og páfinn er dæmi um það – þótt við vitum öll að páfar eru ekki endilega svo flekklausir , " segir hann og glottir .
" Ég held að ég hafi verið á undan samtímanum þegar ég fór að setja þjóna kirkjunnar í þetta vafasama samhengi því svo kom í ljós að þar var ýmiskonar hroða að finna .
" Einn daginn datt Ahlberg í hug að gera myndir með Tinna í aðalhlutverki .
" Hergé , sem var mjög fínn listamaður , hafð skapað þennan fullkomlega flekklausa karakter , skáta sem hafði ekkert illt í sér og brást alltaf við á hárréttan hátt ; Tinni er eins og okkur dreymir öll um að vera , " segir Ahlberg sem byrjaði á að mála tvær myndir með Tinna og gallerista hans í Belgíu þótti kjörið að hafa þær með á næstu sýningu .
Straumur að skoða bannaðar myndir " Galleristinn setti þessar myndir á veggspjöld sem auglýstu sýninguna .
Þetta var árið 1998 .
Við opnunina mótmælti fjöldi kvenna fyrir utan galleríið , ekki að Tinni væri á myndunum , heldur hvernig konur væru sýndar í þeim .
Þetta voru fyndin og skemmtileg mótmæli , sem belgískir fjölmiðlar sýndu mikla athygli , " segir Ahlberg og glottir .
En eftir þessa umfjöllun fjölmiðla mættu fulltrúar Tinnastofnunarinnar í galleríið og kröfðust þess að myndirnar með Tinna yrðu fjarlægðar .
Einnig var þess krafist að svartur borði yrði límdur yfir Tinna á mörg hundruð veggspjöldum um alla borg – og vitaskuld varð það til þess að sýningin hlaut miklu meiri athygli en ella .
Það var straumur fólks í galleríið sem vildi fá að sjá bönnuðu myndirnar í bakherbergi og grafíkmyndir sem ég hafði gert í upplagi seldust upp .
" Tinnastofnunni er stýrt af seinni eiginmanni ekkju Hergés sem er frægur fyrir að banna alla notkun á verkum Hergés sem honum hugnast ekki fullkomlega .
Myndir Ahlbergs féllu vitaskuld í þann flokk og eftir þennan fyrsta árekstur við rétthafana var listamaðurinn ekki á því að hætta að mála Tinna .
" Ég var svo mikill sakleysingi og hélt að listamenn mættu mála hvað sem þeim sýndist , annars væri engin frjáls listsköpun , " segir hann og hristir höfuðið .
Mörg bréf gengu milli lögmanna Tinna og umboðsmanna Ahlbergs og málið vakti mikla athygli fjölmiðla .
En þremur árum seinna sýndi Ahlberg aftur í Belgíu " Þá var það orðin þráhyggja hjá mér að gera myndir með hugprúða blaðamanninum .
Ef Tinnastofnunin hefði ekki hamast svona í mér hefði ég verið farinn að mála eitthvað allt annað , en svona er ég .
" Þá varð ég hræddur Var hann þá að stríða rétthöfunum með því að halda áfram að kynna Tinna fyrir hálfnöktum konum ? " Stríðini og ánægja – mér þótti sífellt skemmtilegra að koma Tinna í þessar aðstæður .
Konurnar eru einskonar tákn , og þess vegna sný ég þeim alltaf við í myndunum svo ekki sést fram í þær ; konurnar eru tákn einhvers sem er ekki svo saklaust .
En galleristinn valdi að sýna sjö Tinnamyndir og setti þær aftur á auglýsingaspjöld – og strax var ráðist á sýninguna .
Á opnunina mættu lögfræðingar og kröfðust þess að verkin væru brennd innan sólarhrings , og auk þess að ég myndi greiða háa upphæð í sekt .
Ef ég gerði það ekki yrði ég kærður .
Þá varð ég hræddur og réði mér lögfræðing í Belgíu , " segir hann og hlær .
Við tók athyglisverð barátta þar sem lögmenn Ahlbergs kærðu Tinnastofnunina fyrir hótanir og málið fór fyrir rétt .
" Það ferli tók tólf ár , á hinum ýmsu dómstigum , til að sanna að ég væri listamaður .
Þetta var flókið því Tinnastofnunin kærði , ekkja Hergés kærði sérstaklega vegna erótíkurinnar , og svo hafði ég notað eitthvað úr verkum eftir Magritte í verkum og erfingjar hans kærðu líka .
Ég tókst því á við þrjá aðila og ég vann í áfrýjunarrétti , því lögmaður minn spurði þeirrar grundvallarspurningar hvern höfundarréttarlögin ættu að verja : löngu látna listamenn eða mig , sem væri sprelllifandi og að skapa ný verk ? " Ahlberg sem hafði betur í þeirri rimmu og er enn að mála Tinna .
