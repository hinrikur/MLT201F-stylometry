Stefán Ingi Stefánsson stofnaði fyrir átta árum skrifstofu UNICEF á Íslandi og í dag er hann framkvæmdastjóri samtakanna hér á landi .
Starf UNICEF , Barnahjálpar Sameinuðu þjóðanna , er margþætt og þessa dagana standa samtökin fyrir neyðarsöfnun um allan heim til styrktar börnum á Sahel-svæðinu í Vestur- og Mið-Afríku en þau eiga á hættu að deyja vegna þurrka og uppskerubrests .
Ástandið er alvarlegt því ef ekkert verður að gert gæti ein milljón barna látið lífið af völdum vannæringar .
Stefán Ingi er fyrst spurður hvað hafi orðið til þess að hann stofnaði skrifstofu UNICEF hér á landi fyrir átta árum , ekki orðinn þrítugur .
" Ég hef alltaf haft sterkar taugar til Sameinuðu þjóðanna og hugmyndin um samkennd heimsins heillar mig , " segir hann .
" Mig langaði til að finna einhverjar leiðir til að vinna í samræmi við þessa hugmynd og stuðla að því að gera heiminn betri .
Ég rak augun í það að engin skrifstofa fyrir UNICEF var á Íslandi .
Ég fór að athuga hvort möguleiki væri á að stofna hana og hætti vinnu minni sem sjúkraþjálfari á Grensásdeildinni .
Í upphafi árs 2004 var skrifstofan opnuð og síðan hefur starfið þar verið vinnan mín .
En það er alls ekki eins og ég hafi gert þetta einn .
Það var stór hópur fólks sem tók þátt í undirbúningsvinnunni .
" Hefur þessi litla skrifstofa í Reykjavík átt þátt í því að bæta heiminn ? " Já , ég leyfi mér að fullyrða það .
Það er ótrúlega merkilegt hvað er hægt að hafa mikil áhrif .
Ég hef sjálfur tekið þátt í að dreifa malaríunetum í Gíneu-Bissá , séð mæður og börn bíða eftir bólusetningu undir skugga mangótrjáa og orðið samferða stúlku í skóla sem áður hafði unnið við námur í Síerra Leóne .
Þegar horft er á heildarmyndina sést að ungbarnadauði í heiminum hefur minnkað um 30 prósent á síðustu tíu árum .
Þetta má meðal annars þakka bólusetningu , dreifingu malaríuneta , uppbyggingu skóla og auknu aðgengi að hreinu vatni .
Við hér á litla Íslandi höfum klárlega átt þátt í þessu með því að senda fé frá heimsforeldrum og stórum styrktaraðilum út til UNICEF .
Þannig gerast hlutirnir .
UNICEF getur ekki sinnt þessum verkefnum nema með stuðningi almennings .
Söfnunarféð sem við sendum til verkefna á vettvangi skiptir því mjög miklu máli .
" Fór heim og grét Víkjum aðeins að bakgrunni þínum .
Þú lærðir sjúkraþjálfun á sínum tíma .
Hvernig var að vinna sem sjúkraliði ? " Ég hef alltaf haft áhuga á vísindum og mannslíkamanum og vinna sjúkraþjálfarans átti því vel við mig .
Ég vann um tíma á Grensásdeildinni við endurhæfingu sjúklinga .
Grensásdeildin er einhver magnaðasti staður sem ég hef unnið á .
Þar er fólk í endurhæfingu á opnu svæði og vinnur gríðarlega sigra á hverjum degi .
Sem sjúkraþjálfi er maður kannski að hjálpa einum einstaklingi en kynnist um leið öðru fólki sem er við æfingar í salnum .
Maður fylgist með framförum allra og gleðst með þeim .
Þetta er hálfgerður Hálsaskógur þar sem allir eru vinir .
" Var ekkert erfitt að horfa á fólk í misgóðu ástandi ? " Ég var ungur þegar ég vann þarna og var oft látinn taka á móti börnum og unglingum og það var erfitt .
Auðvitað upplifir maður það mjög sterkt að sjá veikt fólk og þá sérstaklega ungt fólk .
En það er líka erfitt fyrir fullorðið fólk og eldra fólk að missa heilsuna .
Stundum tók ég það sem ég sá svo nærri mér að ég fór heim og grét , það gerðist samt ekki oft .
Ég ræddi þetta eitt sinn við vinkonu mína sem er hjúkrunarfræðingur og niðurstaða okkar varð sú að maður ætti að finna styrk í því að hafa valið starf sem byggist á því að hjálpa öðrum .
Stundum gerist það að maður getur ekki hjálpað en maður hefur allavega reynt .
" Sýnist þér að það séu einhver sameiginleg viðhorf sem flestir tileinka sér þegar þörf er á endurhæfingu eftir veikindi eða slys ? " Mín reynsla er að fólk bregst betur við áföllum en maður reiknar með .
Það er ákaflega sjaldan sem fólk gefst hreinlega upp .
Þegar á hólminn er komið er mannsandinn ótrúlega sterkur .
" Gríðarlegar framfarir í heiminum Víkjum að starfi þínu fyrir UNICEF .
Hvað er það versta sem þú hefur séð ? " Það versta var að koma inn á spítala fyrir vannærð börn í Síerra Leóne .
Þau voru ákaflega illa á sig komin og maður fylltist þyngslum og vonleysi við að sjá í hvaða ástandi þau voru .
Þarna hitti ég unga stúlku með barn sitt og ég spurði hana hvað hún væri gömul .
Hún var sextán ára og barnið var þriðja barnið hennar .
Þessi unga móðir var sjálf bara barn en átti samt þrjú börn .
Ég þurfti að fara út í smátíma og jafna mig á þessu öllu saman .
Heimurinn skuldar þessum börnum betri aðstæður , þau völdu ekki þetta hlutskipti og eru algjörlega saklaus af syndum heimsins .
Góðu fréttirnar eru að 99 prósent barnanna sem voru á þessum spítala lifa af vegna þess að þau fá stuðning og hjálp .
Það þarf ekki mikið til að bjarga lífi þeirra og það er tiltölulega ódýrt .
Lausnin er því ekki mjög flókin .
Á ýmsum stöðum í Afríku er ástandið skelfilegt .
Oft stafa þjáningar af erfiðleikum og fátækt .
Allar mannverur vilja börnunum sínum það besta .
En þegar þú býrð í fátæku landi og það er langt í heilsugæsluþjónustu og þú átt fjögur börn og eitt þeirra er lasið , á hvaða tímapunkti ferðu þá frá börnunum þínum þremur og gengur með veika barnið 10 kílómetra til að koma því undir læknishendur ? Um leið og þessi þjónusta er færð nær íbúunum koma konurnar samstundis með veik börn sín og þá er strax hægt að bregðast við og hefja lækningu .
Ég hugsa oft um fátækt og erfiðleika í samhengi við íslenska sögu .
Um daginn sá ég í gömlu Eimreiðinni að fyrir 150 árum var barnadauði á Íslandi tvisvar sinnum meiri en nokkurs staðar í heiminum í dag .
Framfarirnar á Íslandi eru ótrúlegar .
Af hverju eigum við orðasambandið að bera út barn ? Af hverju er orðasamband um það að drepa börn nokkuð sem allir Íslendingar skilja ? Þetta orðasamband lýsir ótrúlegri neyð sem hefur verið í landinu .
Í dag deyja íslenskar konur ekki vegna barnsburðar en í Vestur-Afríku deyja um 13 prósent kvenna af þeim orsökum .
Ég held að Íslendingar vilji gera allt til að koma í veg fyrir að kona sem er fæða barn deyi vegna barnsburðar .
Það er skelfilegt þegar barnsfæðing , sem á að vera einn gleðilegasti atburður lífsins , verður að harmleik .
En það eru jákvæðar fréttir .
Á síðustu tíu árum hefur ungbarnadauði minnkað .
Aðgengi að vatni er að aukast .
Fleiri eiga kost á menntun en áður .
Framfarir í heiminum eru gríðarlegar þótt maður fái það kannski ekki á tilfinninguna þegar maður fylgist með fjölmiðlum .
Auðvitað er staðan ekki orðin góð en hún er mun betri en hún hefur áður verið .
" Íslendingar eiga mikið í UNICEF Oft heyrast rökin um að fyrst og fremst eigi að hjálpa fólki í eigin landi og aðrir eigi því að mæta afgangi .
Hvernig svararðu þeim rökum ? " Auðvitað eigum við að skapa samfélag sem hugsar vel um fólk .
Mestu auðæfi sem við förum á mis við er þegar einstaklingar ná ekki að þróa með sér alla eiginleika sína og fá ekki að blómstra .
En ef við horfum á markmiðin sem Sameinuðu þjóðirnar hafa sett um þróunaraðstoð , þá er stefnt að því að 0,7 prósent af þjóðarframleiðslu fari til þróunaraðstoðar sem þýðir að 99,3 prósentum er varið innanlands .
Það er nauðsynlegt að líta á þessi mál í þessu samhengi .
0,7 prósent eru markmiðið en Ísland hefur aldrei náð því markmiði .
Þegar við höfum staðið okkur best höfum við náð helmingnum af því sem miðað er við .
Í ár fara 0,2 prósent af þjóðarframleiðslu okkar til þróunaraðstoðar .
Við erum ríki sem er númer 14 á lífskjaralista Sameinuðu þjóðanna .
Við erum í hópi ríkustu þjóða í heimi og ættum að geta staðið við 0,7 prósent markmiðið .
Stuðningur okkar við fátæk lönd þarf ekki að bitna á innlendri aðstoð .
Það er líka gott fyrir okkur að hafa í huga hvaða stuðning við höfum fengið í gegnum tíðina frá erlendum ríkjum .
Ég skil að þessi umræða komi upp og að fólk vilji gera vel við þá sem standa því nærri .
En ég sé þetta ekki fyrir mér sem valkostinn annaðhvort eða .
" Finnst þér of mikill hiti í þessari umræðu ? " Stundum er mikill hiti í umræðunni en hann er ekki meiri en var fyrir sjö árum þegar við hófum starfsemi .
Íslendingar hafa sýnt starfi UNICEF mikinn áhuga .
Í engu landi í heiminum eru fleiri einstaklingar , miðað við höfðatölu , sem gefa til UNICEF en hér á Íslandi , það er að segja eru heimsforeldrar .
Við Íslendingar eigum því nokkuð mikið í UNICEF .
" Að snerta dýpri strengi Er ekki óhjákvæmilegt að maður sem vinnur við starf eins og þetta velti fyrir sér trúmálum og tilgangi lífsins ? " Ég leita mikið í trúna .
En ég lít á trú sem mjög persónulegt mál og er því tregur til að ræða hana .
Mér finnst það vera grundvallaratriði að fólk finni frið innra með sér og tel að það sé lykillinn að ytri friði .
" Ég veit að þú rekur heilsubúð á horni Njálsgötu og Klapparstígs .
Ertu mikill áhugamaður um heilsufæði ? " Ég hef verið grænmetisæta í sautján ár .
Að reka heilsubúð er skemmtilegt áhugamál um leið og ég lít á það sem þjónustu við samfélagið .
Áhugi á heilsuvörum eykst stöðugt og þar eru alls konar tískusveiflur sem gaman er að fylgjast með .
Áhugi minn á heilsufæði tengist hugleiðslu og jóga sem ég stunda .
" Býrðu yfir mikilli hugarró ? " Það er misjafnt , stundum gengur mér vel að halda einbeitingunni en svo á ég til að missa mig í öldurót hversdagsins .
En ég finn að það er bein tenging milli persónulegrar líðanar minnar frá degi til dags og þess hvernig mér gengur að iðka hugleiðsluna .
Enginn maður kemst í gegnum daginn án þess að hugsa en hugurinn getur orðið okkar helsti óvinur .
Áreitið í umhverfinu er mikið og það er hægt að týna sjálfum sér í því .
Hugleiðsla er leit að innri friði .
Flestallir eiga einhverja flóttaleið , hvort sem það er í gegnum tónlist , náttúruna eða áhugamál .
Margir hafa til dæmis upplifað það að hlusta á fallega tónlist og endurnærast .
Aðrir finna tilfinningu kannski þegar þeir ganga á ströndinni , sjá sólarlagið og horfa á hafið .
Slík upplifun er á margan hátt eins konar hugleiðsla , því með þessu er fólk að róa hugann og snerta dýpri strengi innra með sér .
" 