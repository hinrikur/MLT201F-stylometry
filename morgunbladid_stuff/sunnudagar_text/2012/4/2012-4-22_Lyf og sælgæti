Nú er mikið talað um velferð og stofnað hefur verið sérstakt velferðarráðuneyti .
Búið er að sameina heilbrigðis- , félags og almannatryggingar í eitt ráðuneyti .
Orð sem er af sama meiði og velferð er lífsgæði .
Kreppan hefur komið illa niður á langveiku fólki , öldruðum og öryrkjum .
Það er ekki sanngjarnt að kenna ríkisstjórninni um bága stöðu þessa fólks .
Kreppan skall á okkur af fullum þunga , það var ekki létt verk að takast á við þau risavöxnu verkefni sem fylgdu í kjölfarið .
Þrátt fyrir allt hefur okkur tekist sæmilega vel að slá vörð um velferðarkerfið .
Það getum við hinsvegar ekki þakkað ríkisstjórninni heldur óeigingjörnu og fórnfúsu starfi starfsfólks heilbrigðisþjónustunnar .
Sparnaðaraðgerðir stjórnvalda hafa margar hverjar heppnast ágætlega .
Aðrar hinsvegar hafa mistekist , skapað aukinn kostnað , rýrt lífsgæði langveikra , öryrkja og aldraðra .
Stjórnvöld verða að læra af reynslunni , eins og Ríkisendurskoðun hefur raunar bent á , endurskoða sparnaðaraðgerðir liðinna ára .
Lífsgæði margra sjúklinga hafa versnað talsvert eftir hrunið , erfitt er að mæla og reikna út þessa rýrnun lífsgæða .
Vitað er um mjög veikt aldrað fólk er sent mun fyrr heim af sjúkrahúsum en áður .
Það lendir því of oft á öldruðum og oft ekki heilsuhraustum maka að annast veika eiginkonu eða eiginmann .
Mörg dæmi eru um að einstæðar mæður þora varla að taka sér frí úr vinnu vegna bágs ástands á vinnumarkaði til að annast veik börn sín .
Það lendir því oft á eldri systkinum , foreldrum og ættingjum að annast börnin eða þá að þau vera að sjá um sig sjálf .
Þetta er skerðing á lífsgæðum , það ætti að verða helsta verkefni velferðarráðuneytisins fram að kosningum að bæta lífsgæði langveikra , aldraðra og öryrkja .
Endurreisn heilbrigðiskerfisins er langtímaverkefni sem skapa verður þjóðarsátt um .
Að mörgu er að hyggja í þessum efnum , mikil hækkun á eldsneyti hefur komið illa niður á langveikum , öldruðum og öryrkjum .
Þetta fólk er mjög háð bifreiðum sínum , almenningssamgöngukerfið hentar þessu fólki ekki .
Lágt gengi krónunnar hefur hækkað verð á lyfjum , hátt lyfjaverð kemur mjög illa niður á veiku fólki og öldruðum .
Smásöluálagning á lyf hefur hækkað , virðisauki hefur verið hækkaður um eitt prósentustig og þá hefur kostnaðarhlutdeild sjúkratryggðra hækkað .
Lyf eru algengasta " verkfærið " til að meðhöndla sjúkdóma , lækna og lina þjáningar fólks .
Það sem velferðarráðuneytið getur gert strax til að bæta lífsgæði langveikra og aldraða er að lækka verð á lyfjum með því að lækka virðisauka á lyf niður í 7% .
Á Íslandi er hæsti virðisauki í heimi , í flestum löndum Evrópu er lægri virðisauki á lyf en á öðrum vörum .
Í sumum löndum eins og til dæmis í Svíþjóð er enginn virðisauki á lyf .
Þessi aðgerð kostar líklegast aðeins um 700 miljónir króna .
Þessa fjárhæð gæti ríkið fengið margfalt til baka með því að hækka virðisauka á sælgæti úr 7% í 25.5% .
Þarna væri ráðuneytið að bæta hag sjúklinga og einnig að grípa til þýðingarmikilla forvarna .
Offita Íslenskra barna er alvarlegt heilsufarsvandamál , 20% íslenskra barna eru of þung og 5% of feit , 40% menntaskólastráka og 30% stelpna eru yfir kjörþyngd .
Líklegast eru 6% útgjalda til heilbrigðismála vegna offitutengdra sjúkdóma .
Það hefur lengi tíðkast að leggja há gjöld á neysluvörur sem taldar eru óhollar , í því sambandi mætti nefna áfengi og tóbak .
Víða í Evrópu , til dæmis í Bretlandi og í Danmörku hafa stjórnvöld áform um að hækka opinber gjöld á óholl matvæli .
Offitutengdir sjúkdómar eru að verða alvarlegt vandamál og eru vísbendingar um að innan fárra ára verði þeir jafnvel stærra vandamál en sjúkdómar af völdum áfengisneyslu og reykinga .
Árangursríkasta leiðin til að bæta lífsgæði barna , sjúklinga og aldraðra er að auka forvarnir , efla endurhæfingu og tryggja að allir þeir sem þurfa á lyfjum að halda fái þau án tillits til efnahags .
Enn sem komið er hefur hið nýja velferðarráðuneyti ekki gripið til neinna aðgerða til að auka lífsgæði sjúklinga , aldraðra og öryrkja .
Nú er tækifæri , það er einföld aðgerð og þjóðhagslega hagkvæm að lækka virðisauka á lyf og hækka hann á sælgæti og skyldar vörur .
