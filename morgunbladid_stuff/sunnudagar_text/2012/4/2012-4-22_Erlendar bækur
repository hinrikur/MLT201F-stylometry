Chris Culver - The Abbey * ½ -- Stafræn bókaútgáfa hefur breytt miklu í útgáfuheiminum og á eflaust eftir að breyta enn meiru .
Gott dæmi um það er þessi bók sem höfundur hennar gaf út sjáfur stafrænt , seldi fyrir slikk og kynnti af kappi .
Smám saman varð orðið sem fór af henni svo til þess að stórir útgefendur sperrtu eyrum .
The Abbey segir frá rannsóknarlögreglumanninum Ash Rashid sem á þá ósk heitasta að geta hætt í lögreglunni og gerst lögmaður .
Svo ber við að náfrænka hans finnst látin að því að er virðist af völdum of stórs skammts af fíkniefnum .
Rashid er ekki sáttur við þessa niðurstöðu og tekur að rannsaka málið á eigin spýtur .
Fljótlega blandast í það einskonar vampírur , sem halda til á skemmtistað sem bókin dregur nafn sitt af , spilltir lögreglumenn , sýklavopn og geðtruflaður snillingur .
Þessi bók sýnir í senn vel hvernig duglegir höfundar geta komið sér áfram .
Þá sýnir hún og eins hvað sjálfsútgáfubækur eru oft illa skrifaðar og persónur klisjukenndar .
Aðalpersónan , drykkfelldur múslimi , er afkáraleg , óþokkinn sem hann glímir við hallærislegur , ástæða illvirkjanna kjánaleg , líftæknin ótrúleg , eiginkona söguhetjunnar algjör gufa og samskipti við aðra lögreglumenn og lögregluembættið brandari út í gegn .
Að því sögðu þá las ég bókina í einu rykk og skammast mín svosem ekki fyrir það – þokkaleg afþreying .
Wayne MaCauley - The Cook * * * - Þessi bók hefst þar sem Zac er kominn í einskonar kokkaskóla fyrir vandræðaunglinga ; stjörnukokkur hefur tekið að sér að reyna að koma til manns ungmennum sem lent hafa í glæpum og fíkniefnaneyslu , hyggst reyna að kenna þeim matreiðslu og gera að nýtum þjóðfélagsþegnum .
Sögusviðið er Ástralía rétt í þá mund sem neyslubóla fyrsta áratugar aldarinnar nær hámarki og rétt áður en tekur að halla undan fæti .
Zac er fljótur að tileinka sér fræðin , hann er ákveðinn í því að segja skilið við ömurlega fortíð , hyggst leggja hart að sér til að verða meistarakokkur og stúderar fræðin frá a til ö .
Hann lærir ekki bara að elda heldur líka að drepa , slátra og skera og sneiða .
Smám saman verður námið stopulla , enda er tekið að kreppa að í þjóðfélaginu og bitnar fyrst á þeim sem lifa á ríka fólkinu , meistarakokkar þar meðtaldir .
Á endanum kemur meistarakokkurinn Zac í vinnu á heimili síns helsta fjárfestis og þar er Zac í essinu sínu , semur matseðla fyrir fjölskylduna og ber fram listamáltíðir á hverjum degi .
Smám saman molnar þó undan milljóneranum sem hann vinnur hjá og uppgjör verður ekki umflúið .
Sagan er nokkuð fyrirsjáanleg og uppgjörið líka , en frásögnin húmorísk og maður fær samúð með Zac þó það komi snemma í ljós að hann er algjörlega siðblindur í metnaði sínum .
Frásögnin af því er milljónerasamfélagið leysist upp er líka meinleg og segja má að hér sé bólan gerð upp á beittan og eftirminnilegan hátt .
Árni Matthíasson arnim@mbl.is 