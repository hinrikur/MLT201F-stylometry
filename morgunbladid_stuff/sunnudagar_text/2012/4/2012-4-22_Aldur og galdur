Nokkuð hefur verið gantast með aldur erlendra tónlistarmanna sem stinga munu við stafni hér í fásinninu á þessu ári .
Ýmsum þykir þeir komnir af léttasta skeiði ef ekki hreinlega karlægir .
Nægir þar að nefna söngtröllið Tony Bennett ( 85 ára ) , djasspíanistann göldrótta Chick Corea ( 70 ára ) , en rætt er við hann í Sunnudagsmogganum í dag , poppgoðið Bryan Ferry ( 66 ára ) og ensku rokkarana í 10cc sem voru upp á sitt besta á áttunda áratug síðustu aldar .
Skemmst er líka að minnast þess að Ísland var eins konar miðstöð útvatnaðra poppara á liðnu ári , svo sem Cyndi Lauper ( 58 ára ) og Pauls Youngs ( 56 ára ) , en sá síðarnefndi skildi sem kunnugt er röddina illu heilli eftir heima .
Aldur þessara ágætu listamanna þarf alls ekki að þýða að þeir séu neitt verri .
Miklar vonir eru bundnar við tónleika Chicks Coreas í næstu viku og að líkindum verður fullt út úr dyrum hjá Tony Bennett í ágúst .
Þá bendir fátt til annars en að Bryan Ferry sé sami töffarinn og áður .
Veit ekki með 10cc .
Aldurinn er því afstæður .
Ekki þarf að líta lengra en til Ragnars okkar Bjarnasonar til að sjá það .
Gamli hjartaknúsarinn hefur líklega aldrei verið betri og vinsælli en nú – kominn fast að áttræðu .
Sá á eftir að fylla Hörpuna eitt vorkvöldið í næsta mánuði .
Ef til vill eru fordómar gagnvart aldri meiri á Íslandi en víða annars staðar .
Hvað á það til dæmis að þýða að sópa fullfrísku og skapandi fólki út af vinnumarkaði um leið og það verður sjötugt – helst fyrr ? Sjötíu ár eru enginn aldur í dag .
Vitaskuld var það svo í eina tíð en þjóðfélagið hefur gjörbreyst á umliðnum áratugum og þetta viðmið því löngu úrelt .
Ekki svo að skilja að neyða eigi ellilífeyrisþega til að halda áfram að vinna en kjósi þeir það sjálfir mætti samfélagið að ósekju sýna meiri skilning .
Til allrar hamingju finna sumir sér verkefni sjálfir .
Talandi um aldurshnigna tónlistarmenn .
Hvernig væri að dusta rykið af þeirri metnaðarfullu hugmynd , sem uppi var fyrir um áratug , að flytja stærsta tónleikaband allra tíma , The Rolling Stones , loksins inn til landsins ? Charlie Watts er orðinn sjötugur og Mick Jagger og Keith Richards verða það á næsta ári .
Þeir hljóta fyrir vikið að fara að verða gjaldgengir .
Að vísu gætu þeir neyðst til að skilja unglambið Ronnie Wood eftir heima en hann verður ekki nema 65 ára í sumar ! Í kjölfarið væri svo gaman að fá Black Sabbath hingað upp á skerið í sinni upprunalegu mynd en málmgoðin vinna nú að sinni fyrstu hljóðversplötu með Ozzy Osbourne í 34 ár .
Sabbath lék hér raunar fyrir tuttugu árum með Ronnie James Dio í broddi fylkingar – en það var ekki sama stemningin kringum sveitina þá og nú .
Hver væri heldur ekki til í að mæta Ozzy gamla á Laugaveginum – ef til vill í fylgd Ragga Bjarna ? Orri Páll Ormarsson orri@mbl.is 