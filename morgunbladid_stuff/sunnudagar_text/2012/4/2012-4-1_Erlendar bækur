Ian Hamilton - The Wild Beasts of Wuhan * * * ½ Söguhetja þessarar bókar er ung kona , Ava Lee , sem hefur atvinnu af að finna fé .
Viðskiptavinir hennar eru fólk sem hefur verið svikið í viðskiptum og getur ekki leitað til yfirvalda fyrir einhverjar sakir ; stundum vegna þess að fyrirtækið sem sveik þá er ekki lengur til , ekki má komast upp um viðskiptin , eða þá að starfsemi þeirra var á gráu svæði og því illt að leita til lögreglunnar þegar allt fer á versta veg .
Þetta hljómar kannski ekki ýkja spennandi , en Ava Lee er hörkutól , þó smávaxin sé , og skirrist ekki við að beita óhefðbundum aðferðum og ofbeldi ef þörf krefur .
Spennan í bókunum er ekki mikil , en framvindan þó hröð og skemmtileg .
Ekki er minnst um vert að lesandanum finnst sem hann fái innsýn í heim sem hann ekki þekkir , enda fer Lee víða í leita að peningunum ; í einni bókinni fer hún frá Kanada til Wuhan í Kína , þaðan til Taílands og lýkur svo með miklu uppgjöri á Tortola .
Í þessari bók fer Ava Lee frá Kanada til Kína , Lundúna , Írlands , Danmerkur , Færeyja og New York í leit að þrjótum sem selt hafa kínverskum auðkýfingi myndir eftir franska fauvista , en kemur svo í ljós í Færeyjum að málarinn var færeyskur .
Heilmikið fjör og skemmtileg sýn á listaverkamarkaðinn sem virðist ekki síður spilltur í útlöndum en á Íslandi .
Simon Kernick – Siege * * ½ - Í viðtali lýsti Simon Kernick því að hann hefði fengið hugmynd að Siege þegar hann las fréttir um ársás hryðjuverkamanna á Taj Mahal hótelið í Mumbai , hann hafi séð fyrir sér hvernig sá heimur sem hótel er getur breyst í helvíti eins og hendi sé veifað .
Þessi bók hefst og með því að hryðjuverkamenn ná á sitt vald lúxushóteli í miðborg Lundúna og vinna sér tíma með því að skipuleggja sprengjuárásir víða í borginni til að villa um fyrir löggæslu og her .
Það flækir málin fyrir óþokkunum að á hótelinu er launmorðingi við vinnu sína þegar fantarnir hertaka hótelið og hann snýst til varnar .
Utan við hótelið tekur lögreglukonan Tina Boyd að sér að frelsa börn úr prísund óþokkanna , en lesendur Kernicks kannast við hana frá fyrri bókum .
Kernick kann að skrifa spennubækur og heldur spennunni út bókina með harkalegum snúningum og gnótt morðóðra illmenna .
Árni Matthíasson arnim@mbl.is 