Þess var minnst á föstudag að tuttugu ár eru liðin frá því að stríðið í Bosníu-Hersegóvínu hófst .
Þótt átökunum hafi lokið árið 1995 er landið enn illa statt og í raun klofið í tvennt .
Gjá er á milli múslíma , Serba og Króata og í úttekt 20 sérfræðinga , sem birt var fyrir helgi , var því spáð að héldi fram sem horfði myndi landið lenda í flokki " misheppnaðra " ríkja og liðast í sundur .
Bosnía er í raun klofin í tvennt .
Hún er eitt fátækasta land Evrópu .
Atvinnuleysi er 40% og umbætur , sem Evrópusambandið hefur þrýst á um , hafa ekki náð fram að ganga vegna þjóðerniságreiningsins .
" Ummerki stríðsins liggja djúpt í samskiptum fólks og byggðarlaga .
Bosnía-Hersegóvína er fangi þjóðernisafla og ástandið fer versnandi , " sagði Raif Dizdarevic , sem var forseti Júgóslavíu 1988 til 1989 og reyndi að koma í veg fyrir að landið liðaðist í sundur þegar járntjaldið féll , í samtali við fréttastofuna AFP .
Króatía og Slóvenía lýstu yfir sjálfstæði 1991 og þá voru örlög Bosníu í raun ráðin .
Haldið var þjóðaratkvæði um það hvort Bosnía-Hersegóvína ætti að lýsa yfir sjálfstæði .
Múslímar og Króatar í Bosníu greiddu atkvæði með sjálfstæði , en Bosníu-Serbarnir sniðgengu atkvæðagreiðsluna og vildu áfram mynda ríki ásamt Serbíu .
Spenna fór vaxandi næstu vikur og stundum sauð upp úr .
5. apríl söfnuðust 50 þúsund manns saman fyrir framan þingið í Sarajevo til að krefjast friðar .
Altalað var í borginni að Bosníu-Serbar hefðu safnað liði í hæðunum fyrir utan hana og væru þar með skriðdreka og stórskotalið .
Leyniskyttur úr röðum Bosníu-Serba hófu skothríð á mótmælendurna .
Tvær konur féllu fyrir skotunum og voru þær fyrstu fórnarlömb átakanna úr röðum óbreyttra borgara .
Átökin hófust ekki fyrir alvöru fyrr en í maí , en upphaf Bosníustríðsins hefur verið rakið til þessa dags .
Opinberlega hófst stríðið 6. apríl , sama dag og Evrópusambandið viðurkenndi Bosníu sem sjálfstætt ríki .
Stríðið stóð í þrjú og hálft ár og var hart barist .
100 þúsund manns féllu og 4,4 milljónir manna , um helmingur íbúanna , flúðu heimili sín .
Umsátrið um Sarajevo er það lengsta á seinni tímum og á föstudag voru haldnir tónleikar á vegum borgarinnar þar sem þúsundum auðra stóla var raðað upp til að minnast þeirra tíu þúsund manna , sem féllu fyrir sprengjum stórskotaliðs og kúlum leyniskyttna Bosníu-Serba .
Sameinuðu þjóðirnar höfðu sett vopnasölubann á Júgóslavíu og það kom umsátursliðinu til góða .
Bosníu-Serbarnir voru betur þjálfaðir og betur vopnum búnir og höfðu þjóðarherinn og Serbíu á sínu bandi .
Þeir hófust handa við þjóðernishreinsanir í serbneska hluta Bosníu .
Þeir hröktu múslíma og Króata í burtu og nauðguðu og myrtu .
Árið 1995 myrtu hermenn undir forustu Ratkos Mladic átta þúsund múslíma í Srebrenica , sem átti að vera griðastaður undir vernd Sameinuðu þjóðanna .
Stríðsdómstóll Sameinuðu þjóðanna hefur lýst fjöldamorðin í Srebrenica þjóðarmorð .
Eftir ódæðisverkin í Srebrenica tók Atlantshafsbandalagið í taumana og hrakti Bosníu-Serba á flótta .
Radovan Karadzic , pólitískur leiðtogi Bosníu-Serba , og Mladic bíða nú réttarhalda vegna þjóðarmorðs fyrir stríðsglæpadómstól Sameinuðu þjóðanna , ICTY .
Í nóvember 1995 undirrituðu forsetar Bosníu , Króatíu og Serbíu friðarsamkomulag , sem kennt er við Dayton í Ohio og kvað á um ríki í tveimur hlutum , samband múslíma og Króata og lýðveldi Bosníu-Serba .
Með þessu samkomlagi festist klofningur Bosníu sessi .
Hlutarnir tveir vinna hver gegn öðrum og hafa sínar pólitísku stofnanir .
Bosnía er sem lömuð pólitískt og efnahagslega og stjórn Bosníu er nánast áhrifalaus .
Eftir kosningar árið 2010 tók 16 mánuði að mynda ríkisstjórn .
Til marks um ástandið er að ríkisstjórninni hefur aðeins tekist að leggja 40 km hraðbrautir frá því að stríðinu lauk .
Guido Westerwelle , utanríkisráðherra Þýskalands , og William Hague , utanríkisráðherra Bretlands , skrifuðu í vikunni grein , sem birtist í dagblöðum í Bosníu þar sem þeir skoruðu á leiðtoga landsins að grípa tækifærið og sækja um inngöngu í bæði Atlantshafsbandalagið og Evrópusambandið á þessu ári og hétu til þess stuðningi .
Þegar stríðinu lauk ríkti bjartsýni í Sarajevo .
Hún er nú horfin .
Líkt og Bosnía er Sarajevo klofin .
Stríðið , sem hófst fyrir 20 árum , liggur enn eins og mara á landinu .
Þar hafið þið það Þið munuð ekki kenna mér að hata neinn .
Og í sannleika sagt því ákafar sem þið hvetjið mig og minnið á þjóðerni mitt , því síður finnst mér að ég tilheyri því .
Eftir því sem þið höfðið meira til þjóðerniskenndar minnar , þeim mun minni þjóðerniskenndar finn ég til vegna ykkar .
Þar hafið þið það .
Þetta er afstaða mín .
Yfirlýsing leikarans Boros Todorovic á sjónvarpsstöðinni YUTEL 2. nóvember 1991 .
Serbinn sem gekk til liðs við her Bosníu-múslíma John Divjak , fyrrverandi herforingi , varð tákn fyrir sjálfsbjargarviðleitni íbúa Sarajevo þegar hann gekk til liðs við her Bosníu-múslíma til að verja borgina í umsátri Bosníu-Serba um hana .
Í Bosníustríðinu gripu nágrannar , sem búið höfðu saman í sátt og samlyndi svo áratugum skipti , til vopna hver gegn öðrum .
Umsátrið um Sarajevo stóð í 44 mánuði .
Divjak fæddist í Belgrað og foreldrar hans eru Serbar , en hann flutti til Sarajevo 1966 og trúði á fjölþjóðlega Bosníu – og gerir enn .
Fyrir baráttu sína nýtur hann hylli margra , en í augum Serba er hann svikari .
" Ég var um kyrrt hjá íbúum Sarajevo þar sem ég hef nú búið í 47 ár í sama hverfinu , þrjú samfélög saman [ múslímar , Serbar og Króatar ] án nokkurra vandamála , " sagði hann í samtali við AFP .
Divjak gagnrýndi Radovan Karadzic og Ratko Mladic , leiðtoga Bosníu-Serba , og sakaði þá um stríðsglæpi .
En hann var ekki síður óvæginn í garð samherja sinna í röðum múslíma þegar honum fannst þeir ganga of langt .
1993 gagnrýndi hann opinberlega liðsmenn úr her múslíma fyrir morð á Bosníu-Serbum og Króötum í Sarajevo .
Divjak settist í helgan stein 1998 og afsalaði sér þá tign sinni í hernum til að mótmæla aðgerðaleysi yfirvalda vegna stríðsglæpa liðsmanna Bosníuhers .
Í fyrra var hann handtekinn í Vín vegna ásakana Serba um stríðsglæpi , en austurrískir dómstólar komust að þeirri niðurstöðu að ekki væri fótur fyrir framsalskröfunni og létu hann lausan .
