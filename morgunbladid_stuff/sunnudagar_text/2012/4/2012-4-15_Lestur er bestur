Ingibjörg Ösp Óttarsdóttir er deildarbókavörður á Borgarbókasafni , Foldasafni í Grafarvogi .
Hún er í hópi sem stendur á bak við undirbúning Bókasafnsdagsins .
Bókasafnsdagurinn verður haldinn í annað sinn þriðjudaginn 17. apríl á bókasöfnum um allt land .
07:30 Um þetta leyti er ég almennilega búin að ranka við mér .
Ég er búin að klæða mig , sækja blöðin og taka til morgunmatinn sem er líkt og aðra daga , ab-mjólk og múslí .
Blaðalesturinn og maturinn vekur mig smám saman til lífsins og um átta kíki ég á tölvupóstinn og dagbókina og geri mig tilbúna fyrir daginn .
08:30 Ég er mætt á kaffihús á Suðurlandsbraut á undirbúningsfund fyrir Bókasafnsdaginn .
Við förum yfir stöðu mála .
106 bókasöfn eru skráð til leiks .
Mikið af skemmtilegum myndum hefur borist í stuttmynda- og ljósmyndakeppnina og bókasöfnin eru í fullum gangi við að skipuleggja skemmtilega viðburði fyrir daginn .
Í lokin ræðum við aðeins um þema dagsins í ár , Lestur er bestur , og komumst á flug í umræðu um upplýsingalæsi , lestur í fræðasamfélaginu og bóklestur barna og unglinga .
Tíminn flýgur frá okkur og áður en við vitum af er klukkan orðin hálftíu og tími til kominn að mæta til vinnu .
09:50 Eftir slökunarstund í strætó með bókina mína er ég komin á Foldasafn .
Ég bý mig undir sögustund .
Ég tek á móti hóp af leikskólabörnum og les fyrir þau söguna af hundinum sem átti að verða stór .
Þau lifa sig inn í dramatíkina og hlusta af athygli .
11:00 Eftir uppröðun og tiltekt á safninu sest ég fyrir framan tölvuna og fer í gegnum tölvupóstinn minn .
Fram að hádegi gef ég , fæ og miðla upplýsingum , prenta auglýsingar og tilkynningar og færi þær inn á hina ýmsu vefmiðla .
13:00 Ég er mætt upp í Gerðubergssafn á fund .
Sex konur , ein úr hverju útibúi Borgarbókasafns , eru mættar til að undirbúa dagskrá Borgarbókasafns á Bókasafnsdaginn .
Við förum yfir hugmyndir af hugarflæðisfundinum okkar , veljum úr það sem okkur líst vel á og útfærum það nánar .
Við leggjum drög að dagskrá sem er ólík eftir söfnum og erum ánægðar með að geta boðið upp á fjölbreytta og skemmtilega dagskrá .
15:00 Ég er mætt aftur á Foldasafn og það er líflegur dagur í afgreiðslunni .
Ég aðstoða ungan nema við að finna efni um Kleópötru og konu sem vantar upplýsingar um beinkrabbamein .
Lítill strákur sýnir mér ánægður bók sem hann fann og byrjar að spjalla .
Þó svo ég skilji ekki orð af því sem hann segir náum við þó smá spjalli um bókina og hann brosir út að eyrum .
Það fær mig til að brosa líka .
Svo lána ég út , tek á móti , endurnýja ýmis gögn og fylli á sykurkarið hjá kaffinu .
17:00 Ég kveð Foldasafn og held heim á leið .
18:00 Ég hitti dómnefnd stuttmyndasamkeppninnar .
Við fáum okkur sushi og núðlur og horfum svo á myndirnar sem bárust .
Það er gaman að sjá hvað það bárust ólíkar myndir sem gerir dóminn enn erfiðari .
20:00 Ég kem heim og dunda mér við að setja nýjustu ljósmyndirnar í ljósmyndasamkeppninni inn á Facebook- og Flicr-síðu Bókasafnsdagsins meðan ég horfi á sjónvarpið með öðru auganu .
21:00 Við Davíð kærasti minn hellum okkur upp á te , setjum góðan sjónvarpsþátt í tækið og slökum á .
22:00 Ég ákveð að hátta mig snemma og skríða upp í rúm með bókina mína .
Hungurleikarnir hafa gripið mig eins og svo marga aðra .
Strætóferðir dagsins hafa gefið mér stund til að sökkva mér í bókina og nýt ég þess að lesa áfram þar til augnlokin fara að síga .
Ég legg frá mér bókina og sofna eftir góðan dag .
