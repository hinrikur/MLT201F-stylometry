Stuttmyndin Blæbrigði er byggð á smásögu eftir Guðrúnu Evu Mínervudóttur úr bókinni Á meðan þú horfir á mig er ég María mey .
Myndin er hluti af röð stuttmynda sem Mbl. Sjónvarp sýnir á sunnudögum í samvinnu við Kvikmyndaskóla Íslands .
Anní Ólafsdóttir bæði leikstýrir myndinni og skrifar handrit en Blæbrigði er lokaverkefni hennar frá skólanum en hún útskrifaðist síðasta vor .
Aðstoðarleikstjóri Blæbrigða er Elvar Gunnarsson og kvikmyndatökumaður Hilmir Berg Ragnarsson .
Myndin fjallar um Lilju , unga listakonu ( Camille Marmié ) , en hún átti í ástarsambandi við aðra konu , Sunnu ( Vivian Ólafsdóttir ) , sem skyndilega hættir að sýna henni áhuga .
" Lilja hverfur inn í hugarheim sinn þar sem þráhyggjan vex og dafnar um fullkomnu konuna , " segir í tilkynningu .
Anní hefur starfað við kvikmyndagerð frá útskrift .
Hún er að leggja lokahönd á heimildarmynd um Reykjavík Runway , sem hún byrjaði á síðasta sumar .
Fleira sem hún hefur gert tengist tískuheiminum en hún gerði stemningsmyndbandið á sýningu ZISKA , tískumerki Hörpu Einarsdóttur , á Reykjavík Fashion Festival sem fram fór í Hörpu um síðustu helgi .
Hún var ennfremur tökumaður í kvikmyndinni Einn , eftir Elvar Gunnarsson .
ingarun@mbl.is 