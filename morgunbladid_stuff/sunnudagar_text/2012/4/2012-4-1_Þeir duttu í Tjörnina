T ómas Guðmundsson skáld sat sem oftar að kaffidrykkju á Hótel Íslandi einn góðan veðurdag árið 1928 .
Þar sá hann einn skólabróður sinn úr lagadeild Háskólans , Stefán Jóhann Stefánsson , heilsa dómsmálaráðherranum , Jónasi Jónssyni frá Hriflu , með virktum .
Þá mælti Tómas : " Hann er ekki í buxum af bæjarfógetanum núna .
" Af þessu er saga .
Stefán Jóhann hafði verið vinur Lárusar Jóhannessonar , skólabróður þeirra Tómasar úr lagadeildinni .
Eitt sinn fengu þeir sér ærlega í staupinu , og í öllu því umstangi datt Stefán Jóhann í Tjörnina .
Þá skjögraði Lárus með hann heim til föður síns , Jóhannesar Jóhannessonar bæjarfógeta ( móðurafa Matthíasar Johannessen ritstjóra ) , sem bjó skammt frá , og lánaði honum röndóttar embættisbuxur af fógetanum .
En þegar Jónas Jónsson frá Hriflu varð ráðherra sumarið 1927 , lét hann það verða eitt sitt fyrsta verk að hrekja Jóhannes bæjarfógeta úr embætti fyrir smávægilegar sakir .
Stefán Jóhann var þá orðinn áhrifamaður í Alþýðuflokknum , sem veitti stjórninni hlutleysi .
Í annað skipti datt kunnur maður í Tjörnina , en að þessu sinni ódrukkinn .
Magister Björn Bjarnason frá Steinnesi , sem oftast var kallaður Bjúsi , var virðulegur maður og bar sig höfðinglega .
Hann kenndi ensku og þýsku í gagnfræðaskóla Reykvíkinga í Iðnó .
Björn bjó við Ásvallagötu og gekk jafnan til vinnu sinnar .
Einn vetrarmorgun árið 1937 var Tjörnin ísi lögð og ákvað Björn að stytta sér leið og ganga á henni .
Þegar hann var á miðri Tjörninni , brast ísinn undan honum , og varð slökkviliðið , sem hafði þá aðsetur í Tjarnargötu , að bjarga honum með því að renna til hans stiga .
Í sömu mund var hringt út í hlé í skólanum , og urðu nemendur því vitni að slysinu .
Lét Björn ekki sjá sig í skólanum fyrr en að viku liðinni .
Þar sem eftirvæntingin skein af svip hvers einasta nemanda þegar Björn birtist loks í kennslustund hóf hann mál sitt á að segja : " Eins og það geti ekki komið fyrir alla að detta í Tjörnina ! " Athugasemdir og leiðréttingar vel þegnar Hannes H. Gissurarson hannesgi@hi.is 