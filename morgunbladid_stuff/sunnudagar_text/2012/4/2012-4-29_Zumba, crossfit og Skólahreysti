Haukur Harðarson , íþróttafréttamaður á RÚV , hefur vakið athygli á skjám landsmanna fyrir glaðlega en jafnframt vaska framgöngu .
Þessi skeleggi Vesturbæingur hefur í vetur haft umsjón með Skólahreysti í sjónvarpi allra landsmanna .
Haukur ætlar einmitt að lýsa fyrir okkur degi sem einkenndist af undirbúningi fyrir úrslit Skólahreysti og lauk með beinni útsendingu frá keppninni .
6:30 Vakna ferskur , bursta tennurnar , hendi múslí , eplum , banana og skyri í mixerinn og drekk útkomuna á leiðinni í zumba-tímann sem ég fer í áður en crossfittið byrjar .
Nú má dagurinn byrja .
Nei djók , þegar hér er komið sögu er ég ennþá sofandi í stóra þægilega rúminu mínu .
9:30 Vakna við óþægilegustu vekjaraklukku allra tíma .
Hljómar eins og viðvörunarbjallan í Tsjernobyl-kjarnorkuverinu , ímynda ég mér .
Snooze-veislan hefst .
10:00 Snooze-veislu lokið .
Hoppa í sturtu .
Stór dagur framundan .
Úrslitin í Skólahreysti eru í kvöld í þráðbeinni útsendingu á RÚV fyrir framan fulla Laugardalshöll af æstum grunnskólakrökkum .
Keyri upp í Efstaleiti .
11:00 Búinn að skoða tölvupóstinn og hugsa aðeins um gærkvöldið sem var einstaklega ánægjulegt ! Gleymdi að borða morgunmat en ég bæti það upp í hádeginu .
Ég og Edda Sif sem stjórnar Skólahreystinni með mér höldum í leiðangur og náum í föt fyrir kvöldið upp í Smáralind .
Þýðir ekki að lúkka eins og útigangsmaður í útsendingunni í kvöld , en hárið er alltaf í lagi , Grjóni sér til þess .
12:00 Ég og Edda nýtum tímann og fáum okkur sushi í Gryfjunni í Smáralindinni .
Nú þurfum við að skjótast upp í Efstaleitið og klára að klippa nokkur innslög fyrir úrslitaþáttinn í kvöld .
13:30 Hugsa aðeins um sigur Chelsea í Meistaradeildinni á þriðjudaginn og brosi út í annað .
Hef loksins tíma til að lesa viðtalið sem var tekið við mig í Monitor í gær .
Jón Ragnar ritstjóri er snillingur og lætur mig hljóma betur en ég gerði í rauninni .
Erum að reyna að " plögga " úrslitaþáttinn eins víða og hægt er í fjölmiðlum .
15:00 Fæ mér smá hressingu og ræði við Einar Örn samstarfsfélaga minn um EM sem verður á RÚV í sumar .
Erum báðir spenntir fyrir því .
Klára texta og annað sem þarf að vera á hreinu fyrir kvöldið .
16:30 Ég og Edda höldum áfram að minna fólk á úrslitaþáttinn sem verður í kvöld og förum í heimsókn til Björns Braga í FM95BJÖ á FM957 eins og þátturinn heitir í fjarveru Audda Blö .
Hann og Hjörvar Hafliða .
eru miklir meistarar og bjóða okkur upp á sódavatn og fimm mínútur af snilld .
17:45 Er að verða bensínlaus eftir alla þessa keyrslu en nú erum við Edda mætt í spjall í Síðdegisútvarpið á Rás 2 og segjum þrjá brandara um Skólahreysti .
18:00 Edda fer í 50 mínútna förðun í Efstaleitinu en ég skýst heim í sturtu , klæði mig í fötin og mæti svo í smink sjálfur .
18:40 Mættur í Laugardalshöllina .
Spennan er strax áþreifanleg í loftinu .
Fólk út um allt að undirbúa bæði keppnina og sjónvarpsútsendinguna .
Nú er bara að slaka á og muna að njóta augnabliksins .
Og ekki gleyma að borða .
Saffran verður fyrir valinu .
20:00 Búmm .
Útsendingin byrjuð .
Nú er bara að vona að allt gangi vel og að það verði ekkert Youtube-myndband búið til ef ég klikka illa í beinni .
23.00 Keyri heim , heyri í góðum vinum og fer yfir daginn .
23.30 Leggst sáttur í rúmið .
Góður dagur á enda og allt gekk vel .
Sef vel í nótt .
