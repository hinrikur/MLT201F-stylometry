Mynd : Árni Sæberg Texti : Trausti Jónsson veðurfræðingur Þetta er falleg mynd .
Hún sýnir sól skína gegnum rof í skýjaþekjunni á þétt él sem fellur niður úr éljaklakki .
Klakkurinn sjálfur sést þó ekki á myndinni , aðeins botninn á honum .
Stöku sinnum gerist það að lítill klakkur breytist nær allur í úrkomu á svipstundu og fellur til jarðar .
Mér finnst það þó ólíklegt í þessu tilviki .
Hluti úrkomunnar gufar upp á leið til jarðar og getur síðan myndað lítil tætt þokuský til hliðar við klakkinn og úrkomuna .
Þau nefnast hrafnar og eru mest áberandi í forgrunni hægra megin á myndinni .
Hér sjást slík ský meira að segja í úrkomunni niður undir sjó á miðri mynd .
Sennilega er klakkurinn hér á leið til hægri á myndinni .
Vindhraði minnkar þegar nær dregur jörðu og þess vegna kemur sveigja á úrkomuböndin þegar þau nálgast yfirborð sjávar og úrkoman dettur niður í minni vindhraða .
Úrkomubönd sem þessi eru mjög algeng .
Oft sjást þau hanga niður úr skýjum en ná ekki til jarðar .
Böndin sjást betur ef úrkoman er snjór heldur en rigning .
Þá getur verið að ekki sjáist til bandsins alls – það virðist hverfa þar sem snjórinn er allur bráðnaður .
Birtuaðstæður valda því að þetta er allt meira áberandi hér heldur en venjulegast er .
