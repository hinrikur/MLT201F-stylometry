Um daginn horfði ég á nokkurra ára gamlan sjónvarpsþátt um Svövu Jakobsdóttur .
Svava var sem kunnugt er baráttukona fyrir jöfnum rétti kvenna og karla og fantagóður rithöfundur .
Í mörgum sögum deilir Svava á ríkjandi hugmyndir um stöðu konunnar og hlutverk hennar .
Svava notar tungumálið á frumlegan og óvæntan hátt og oft kannar hún hversu bókstaflega hægt er að taka hlutunum .
Í því samhengi má nefna söguna Gefið hvort öðru en í henni tekur Svava orðalagið að gefa hönd sína alla leið , þannig að brúðurin í sögunni heggur bókstaflega af sér höndina og gefur brúðgumanum .
En Svava kannar einnig hversu langt er hægt að ganga með staðlaðar hugmyndir og nægir þar að nefna söguna Saga handa börnum .
Í umræddum sjónvarpsþætti sagðist Svava hafa viljað taka þá hugmynd um að konur væru reiðubúnar að gera allt fyrir börnin sín alla leið .
Í sögunni leyfir móðirin börnum sínum að taka úr sér heilann meðan hún hrærir í grautarpottunum .
Í þættinum var sýnt brot úr leikriti Svövu Hvað er í blýhólknum ? Í því broti staldraði ég einkum við eitt atriði .
Í því mátti sjá stelpu leika sér að bíl og fullorðna konu spyrja hvað sú stutta ætlaði að verða þegar hún yrði stór .
Hún svaraði því til að hún ætlaði að verða bílstjóri .
Ekki var að sökum að spyrja , sú fullorðna brást illa við og sagði að það gæti nú ekki verið , konur væru ekki bílstjórar .
Að endingu er eins og konan átti sig á leikfanginu sem stelpan er með og spyr hvort hún eigi ekki dúkku sem hún hvetur stelpuna til að bjarga úr horninu og hugsa um .
Leikritið er 42 ára gamalt .
Fyrir 42 árum börðust kvenréttindakonur fyrir því að fólk fengi tækifæri til að velja sjálft hvað það vildi gera þegar það yrði stórt .
Fyrir 42 árum efuðust kvenréttindakonur um að stelpur vildu eingöngu leika sér með dúkkur og hugsa um börn þegar þær yður fullorðnar .
Fyrir 42 árum var samfélagið á þeirri skoðun að stelpur ættu að leika sér með dúkkur og hugsa um börn þegar þær yrðu stórar .
Nú 42 árum síðar berjast femínistar fyrir því að fólk , kvenfólk og karlfólk , fái tækifæri til að velja sjálft hvað það vill gera þegar það verður stórt .
Nú 42 árum síðar efast femínistar um að stelpur vilji bara leika sér með dúkkur og hugsa um börn þegar þær verða stórar .
Svava Jakobsdóttir sat á þingi frá 1971 til 1979 .
Þá voru fáar konur á þingi .
Raunar aldrei fleiri en þrjár á ári ef marka má upplýsingar á vef Alþingis .
Barátta kvenréttindakvenna fyrir 42 árum ruddi brautina fyrir konur inn á þing þótt aldrei hafi þær orðið helmingur þingmanna .
Nú 42 árum síðar berjast femínistar fyrir auknum hlut kvenna í stjórnmálum .
Sú barátta gengur hægt því nú 42 árum síðar veður uppi gegndarlaus barátta gegn femínisma .
Meir en nokkurn tíma fyrr eiga stelpur að fá að vera stelpur og strákar að vera strákar .
Leikföng eru vandlega merkt fyrir annað kynið , matvæli , föt , bækur og nánast hvað sem hægt er að hugsa sér .
Þess er vandlega gætt að börn eigi erfitt með að gera það sem þau langar til að gera óháð kyni sínu og í ofanálag er femínistum kennt um allt saman .
Fyrir 42 árum gagnrýndi Svava Jakobsdóttir rotin viðhorf um hlutverk kynjanna og smátt og smátt fjölgaði konum á þingi og í öðrum áhrifastöðum .
Því miður á gagnrýni Svövu á hefðbundin kynhlutverk enn við .
Því nú , 42 árum síðar , berjast femínistar m.a. gegn prinsessuvæðingu stelpna .
Í þeirri baráttu er tungumálið sterkt vopn og baráttan mun skila stelpum auknum áhrifum í samfélaginu .
En andstaðan er mikil .
Meira að segja svo mikil að nú eru stelpur ekki lengur hræddar um að vera eins og strákar , þær óttast að vera eins og apar .
Hvers vegna ? Jú , af því að þær eyða ekki öllum líkamshárum af sér ( að höfuðhárinu frátöldu því stutthærð kona er tæplega kona ! ) .
Hvers konar samfélag er það sem kemur þeirri hugmynd í hausinn á stelpum , 10 ára gömlum ? Það skyldi þó ekki vera að heiminum sé stjórnað af öpum og þess vegna sé hann eins og hann er .
