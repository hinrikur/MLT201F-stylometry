Eftir golu og skúrir á byrjunardegi fyrri helgar Coachellatónlistarhátíðarinnar sýndi sólin sig og kætti gesti og listafólk .
Rigningin á fyrsta deginum var óvenjuleg fyrir hátíðarsvæðið , en gestir létu það ekkert á sig fá , þrátt fyrir að fjöldi tjalda hefði fokið inn í nærliggjandi íbúðarhverfi .
Gunnar Valgeirsson Í ár léku alls 143 sveitir á fimm sviðum hátíðarsvæðisins , en tónlist er einnig að finna á tveimur öðrum minni stöðum þess , svo sem á DoLab-svæðinu sem er sérkennileg uppsetning mitt á hátíðarsvæðinu.Við hér á Morgunblaðinu kíktum á fyrri helgi hátíðarinnar , en þar var best að halda sig við stóra sviðið þar sem bresku sveitirnar Arctic Monkeys og Pulp gerðu það gott , hvor sínum megin sólseturs .
Blúsrokkssveitin The Black Keys tók síðan öll völd á svæðinu með dúndurframkomu .
Venjulega spila trommuleikarinn Patrick Carney og gítarleikarinn Dan Auerbach einungis á hljóðfærin tvö – rétt eins og White Stripes – en fyrir þessa tónleika bættu þeir við bassa og orgeltónum til að gefa lögum sínum meiri kraft á stóra sviði Coachella .
Nokkrar skúraleiðingar voru á svæðinu í eftirmiðdegið , en á meðan rótarar voru að skipta út græjum Pulp og setja upp fyrir Black Keys kom meiriháttar úrhelli sem hætti rétt áður en þeir Carney og Auerbach gengu út á sviðið .
" Við höfum áður spilað í slæmu veðri á útisamkomum og létum þetta ekkert á okkur fá , " sagði Carney við CNN-fréttamann á staðnum .
" Þetta er samt skemmtileg hátíð og við munum reyna að slappa af á milli helganna tveggja .
Það voru síðan Svíarnir í Sænsku húsmafíunni sem kláruðu dagskrána fyrsta daginn .
Þeim tókst að koma upp dúndurstuði með ruddalegum töktum raftónlistar sinnar – akkúrat það sem gestir hátíðarinnar þurftu þetta kalda kvöld .
Radiohead tekur flug Undirritaður mætti á svæðið snemma í góða veðrinu á laugardeginum , en fátt var um fína drætti fyrir minn smekk þar til sól fór að halla .
Eins og oft gerist á hátíðinni stöðvar maður stundum við svið eða tjöld ef stemmingin virðist smitandi .
Þannig rakst ég inn á rappsöngkonuna Azealia Banks , sem er nýliði í bransanum .
Þó ekki sé ég gefinn fyrir hip hop-tónlist , þá er hún mjög vinsæl meðal ungs fólks hér í landi og Banks virtist vaxa ásmegin með hverju laginu – rekin áfram af stemmingunni í Gobi-tjaldinu .
Bresku sveitirnar Buzzcocks , Kaiser Chiefs , Squeeze og Noel Gallagher gerðu lítið til að auka róður bresks rokks frá mínum bæjardyrum séð .
Af þeim sökum hélt ég aðallega til við Sahara tjaldið þar sem mest af raftónlistinni fer fram .
Það sakaði ekki að hátíðarfrömuðir Coachella hafa bætt við öðru foréttindasvæði ( VIP ) rétt við tjaldið þar sem maður getur notið tónlistarinnar í þægindum ( við gamalmennin verðum að ná andanum annað slagið ! ) .
Í eftirmiðdaginn náðu nýsjálensku Dub Step-raflistamennirnir í Mt Eden og Torontobúarnir í Zeds Dead upp góðum anda í Sahara-tjaldinu , og Frakkinn Martin Solveig og Svíinn Sebstian Ingrosso náðu að halda því hvor sínum megin sólseturs .
Síðasti listamaðurinn sem ég náði að fylgjast með í Saharatjaldinu var Frakkinn David Guetta .
Hann sýnilega virtist falla í jarðveginn hjá hátíðargestum því þar sem ég stóð í miðju tjaldinu var ofsakraftur í mannþrönginni .
Guetta er ekki endilega raftónlistamaður sem undirritaður hefur gaman af , en ánægjan sem skein úr andlitunum í tjaldinu var smitandi .
Þar sem Radiohead átti að ljúka tónleikahaldinu á aðalsviðinu , var ekkert annað að gera en að ganga frá þungum takti Sahara og athuga aðalsviðið .
Þar var Bon Iver að ljúka sinni framkomu , en tónlist hans er ekki endilega gerð til að ná upp dansandanum í fólki .
Stundum er maður spurður af hverju svona gamall karl sé að fara á árlegu Coachella-tónlistarhátíðina úti í miðri eyðimörkinni .
" Þú getur séð þetta áYoutube , " er síðan bætt við .
Ástæðan er meðal annars sú að það koma augnablik þegar maður röltir um svæðið , eða hlakkar til að sjá ákveðnar hljómsveitir , þegar allt í einu tónlistin , ljósin og andrúmsloftið á staðnum lyftir manni upp og lætur mann gleyma stað og stund .
2001 voru það Chemical Brothers og Sigur Rós , 2005 gerðist það hjá Gang of Four , Arcade Fire og Nine Inch Nails , 2007 hjá Björk Guðmundsdóttur , 2010 Plastikman , í fyrra Wire og Arcade Fire , og í ár Radiohead .
Aðdáun undirritaðs á Radiohead á sér fáar takmarkanir , enda hafa þeir snillingar verið í fararbroddi undanfarin ár í að víkka út þá hugmynd sem við köllum rokktónlist .
Eins og skríbent Rolling Stone-tímaritsins sagði einu sinni um Radiohead þegar hann var að harma stöðu rokktónlistar : " Þeir alla vega eru að reyna að gera eitthvað spennandi .
" Þetta var í fjórða sinn sem ég hef verið svo heppinn að sjá Radiohead spila á tónleikum og þeir kappar uppfylltu að venju allar væntingar .
Þeir spiluðu í tæpa tvo klukkutíma – mikið af lögum af firnagóðri nýrri plötu sinni , King of Limbs , en einnig önnur ný og óútgefin lög – þar á meðal " The Daily Mail " .
Þeir fylltu út lagalista sinn með eldri lögum , hverju öðru fallegra , svo sem " Weird Fishes " , " The Gloaming " , " There There " , " Karma Police " , og " Everything In Its Right Place " .
Hluti af snilld Radiohead er að í hvert sinn sem ég hef séð til sveitarinnar eru þeir með gjörólíkan lagalista og lýsingu – rétt til að gefa manni algerlega nýja reynslu .
Það var ekki laust við að þegar hátíðarsvæðið var yfirgefið að trú manns á mannkynið hefði enn að nýju verið upplyft .
Þvílíkir eru töfrar Radiohead .
Tupac endurfæddur Lokadagurinn þessa helgi lofaði undirrituðum fáu , utan möguleikanna í raftónlistinni .
Að sögn fólks í fjölmiðlatjaldinu var eftirmiðdagurinn rólegur , enda hitinn og sólin mætt á nýjan leik og tveggja daga skemmtanahald farið að taka á hjá sumum .
Flestir hátíðargestir biðu spenntastir eftir lokahljómleikunum á útisviðunum tveimur .
Florence Welch og vélsveit hennar luku tónlistinni á minna sviðinu .
Himnesk rödd hennar og yfirveguð sviðsframkoma svo sannarlega snerti fjöldann fyrir framan sviðið , þrátt fyrir hávaðann frá pönksveitinni At the Drive In frá aðalsviðinu .
Eftir að Florence and the Machine luku tónleikum sínum hófu aðalstjörnur dagsins – Los Angeles-rappararnir Dr. Dre og Snoop Dogg – ræmur sínar við mikinn fögnuð fjöldans , enda er þetta tónlist sem stór hluti tónleikagesta ólst upp við á tíunda áratugnum hér í Suður-Kaliforníu .
Þeir Dre og Dogg eru æskuvinir og Dogg lærisveinn Dre .
Þarna stóðu þeir á sviðinu stóra og skiptust á rímum – stundum var erfitt að sjá hver átti að rappa hvað .
Það þykir mikill heiður að ljúka Coachella-hátíðinni á stóra sviðinu og rappsamfélagið vildi sýnilega gera þetta að mikilli sýningu .
Með Dr. Dre og Snoop Dogg komu ýmsir listamenn inn og út af sviðinu til að sýna virðingu sína .
Gras-rapparinn Wiz Khalifa , Kendrick Lamar , 50 Cent og loks Eminem frá Detroit .
Í endann á tónleikunum var almyndband af hinum látna guðföður rapptónlistarinnar í Los Angeles , Tupac Shakur ( hann var myrtur fyrir 15 árum ) , varpað á sviðið við mikinn fögnuð og grasreyk á svæðinu .
Dogg rappaði síðan með hinum látna Shakur í lokin .
Á hátíð eins og þessari er engan veginn hægt að fylgjast með öllum hljómsveitum og tónlistarfólki , en framboðið gerir það að verkum að sérhver hátíðargestur á tækifæri til að finna eitthvað fyrir sinn smekk .
