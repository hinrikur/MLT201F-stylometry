Tveggja ára óvissu í lífi Geirs H. Haarde fyrrverandi forsætisráðherra lauk þegar kveðinn var upp dómur yfir honum í byrjun vikunnar .
Það gerðist eftir að Landsdómi hafði verið hleypt af stokkunum í fyrsta skipti frá stofnun hans fyrir rúmri öld eða árið 1905 .
Blaðamaður og ljósmyndari fylgdust með Geir meðan á réttarhöldunum stóð .
Texti Pétur Blöndal pebl@mbl.is Ljósmyndir Kristinn Ingvarsson kring@mbl.is 4. mars sunnudagur Einn dagur í Landsdómsréttarhöldin .
Geir H. Haarde , fyrrverandi forsætisráðherra , hefur fallist á að hitta blaðamann heima .
Hann sest í bókaherbergið inn af stofunni , virðist yfirvegaður og afslappaður og má heyra að hann telur sig vel undirbúinn .
Einnig líkamlega .
Hann sleppti ekki ræktinni í morgun , þó að hann ætti von á heimsókn , og það er til marks um hversu einbeitt hugarfarið er ; hann hefur hreyft sig reglulega síðustu mánuðina og raunar stundað líkamsrækt í áratugi .
Eins og jafnan á álagstímum lifir hann reglusömu lífi .
Geir byrjar á því að fara yfir upphaf landsdómsfyrirkomulagsins , sem eigi rætur í Danmörku og Noregi vegna átaka konungsvalds og þjóðkjörins þings .
Þar hafi þetta verið leið þingsins til að knýja ráðherrana til að fara að sínum vilja .
" Fyrir daga þingræðisins skipaði konungur ráðherrana og þeir lutu ekki stjórn þingsins , " segir hann .
" Þess vegna varð að beita svona meðulum til að fá þá til að hlíta vilja þingsins .
Það varð frægt í Noregi árið 1884 þegar farið var í ríkisréttarmál gegn Karli Ágústi Selmer forsætisráðherra og hans ráðherrum af því að þeir neituðu að framkvæma stjórnarfarsumbætur norska þingsins til eflingar þingræðinu .
" Hann nefnir fleiri dæmi um landsdómsmál , þar á meðal nokkur í Danmörku .
" Ég held að í nútímanum sé ekki þörf fyrir þetta fyrirkomulag .
Það mætti ímynda sér að gripið væri til svona úrræðis ef einhver ráðherra væri staðinn að því að misnota aðstöðu sína í embætti til að hygla sjálfum sér eða sínum , þiggja mútur eða fremja afbrot af svipuðum toga , en það er best að taka á því með venjulegri löggjöf .
Að ætla að gera upp pólitískan ágreining fyrir svona dómstóli er fráleitt .
Í lýðræðisríkjum gerist það í kosningum .
" Upphafið að málatilbúnaðinum gegn Geir má rekja til þingsályktunartillögu um ákæru til Landsdóms sem lögð var fram 11. september fyrir einu og hálfu ári .
" Ég fylgdist vel með þegar skjölunum var útbýtt og gerði ráðstafanir til að fá eintak af þeim heim .
Þetta var á laugardegi og ástæðan fyrir því að ég man það vel er að haldið var upp á sjötugsafmæli Steindórs bróður míns sama dag .
Hann er rúmum tíu árum eldri en ég .
Því miður var viss skuggi yfir deginum hvað mig varðaði .
" Undanfarin ár hafa verið örlagarík í lífi Geirs .
" Ég hætti þátttöku í stjórnmálum fyrir kosningar vorið 2009 vegna þess að ég greindist með vélindakrabbamein , " segir hann .
" Ég fór alls fimm sinnum í læknismeðferð í Hollandi Óhætt er að segja að ég hafi mest verið með hugann við það vandamál árið 2009 .
Haldinn var landsfundur í lok mars , þar sem ég var ekki í kjöri , og daginn eftir landsfundinn fór ég til Frakklands þar sem við Inga vorum í nokkra daga áður en ég fór í næstu meðferð í Hollandi .
Ég var í veikindaleyfi og kom ekkert meira inn í þingið þessar síðustu vikur .
Ég léttist heilmikið meðan á þessu stóð en því miður er mest af því komið aftur og hef ég það til marks um að mér sé batnað .
En í alvöru þá gekk þessi meðferð mjög vel , ég var í góðum höndum hér heima og í Hollandi , og tel mig mjög heppinn mann hvað þetta varðar .
" Það dregur svo aftur til tíðinda þegar rannsóknarskýrsla Alþingis er birt um miðjan apríl árið 2010 og ákveðið er að koma á fót þingmannanefnd undir formennsku Atla Gíslasonar , sem þá var þingmaður Vinstri grænna .
" Á meðan nefndin starfaði beið ég eftir því að verða kallaður fyrir hana , átti allt eins von á því að það yrði opin skýrslutaka sem ég hefði ekki haft neitt á móti – síður en svo , " segir Geir .
" Ég bjóst við að hún færi fram í ágúst það ár .
Þetta var ekki gert , heldur var mér gefinn kostur á að gera athugasemdir við skýrslu Rannsóknarnefndar Alþingis í eins löngu máli og mér þætti hæfilegt .
Mér fannst sérkennilegt að það væri ekki afmarkað frekar .
" Geir skrifaði 30 síðna bréf og skilaði því 7. júní , en þá rann út sá frestur sem gefinn var .
" Ég fór yfir ákveðin atriði í skýrslunni sem ég taldi ekki standast og útskýrði ýmislegt , eins og ég hafði áður gert í vitnaleiðslu fyrir rannsóknarnefndinni .
Ég hélt að rannsóknarnefndin myndi kalla til fólk sem varð vitni að atburðum og sannprófa vitnisburði .
En það gerði nefndin ekki .
Ef eitthvað var sagt um mig í vitnaleiðslum , þá var það látið standa , án þess það væri borið undir mig .
Margt fáránlegt í rannsóknarskýrslunni er til komið út af svona vinnubrögðum .
" Málið var svo afgreitt frá Alþingi 28. september í sögulegri atkvæðagreiðslu .
" Allt tók þetta mjög stuttan tíma og aldrei var leitað eftir upplýsingum eða svörum frá mér , " segir Geir .
" Ef maður ber þetta saman við venjulegt sakamál , þá var þingnefndin í hlutverki lögreglunnar sem kemur á vettvang og rannsakar mál .
Nefndin gerði það ekki , að minnsta kosti ekki af nokkru viti .
Ég hafði talið að nefndin brygðist ekki því hlutverki sínu , ekki síst af því að reyndur lögfræðingur var í forystu .
Ég sagði fólki sem ég þekkti að ef formennskan í þessari nefnd færi til Vinstri grænna , þá kysi ég helst Atla Gíslason , því hann hefði verið saksóknari og væri með mikla lögmannsreynslu .
Hann brást hinsvegar algjörlega mínum væntingum .
Kannski er það vegna þess að hann var undir pólitískum þrýstingi frá forystu síns flokks .
Þetta mál hætti nefnilega að snúast um lögfræði í meðförum þingsins og varð að hreinni pólitík , eins og kom í ljós í atkvæðagreiðslunni .
" Atli Gíslason greiddi síðar atkvæði gegn því að vísa frá tillögu Bjarna Benediktssonar um að afturkalla málið gegn Geir .
" Ég skil vel að hann sjái eftir öllu saman , eins og fram hefur komið , " segir Geir .
" Hvort hann hefði síðan greitt tillögu Bjarna atkvæði veit ég ekkert um , en ég tel það ekki ólíklegt .
Það sama á við um [ þingmenn Vinstri grænna ] Ögmund Jónasson , Jón Bjarnason og Guðfríði Lilju Grétarsdóttur , sem var í fæðingarorlofi í september árið 2010 .
" 5. mars mánudagur " Ég vek athygli á því að þetta er í fyrsta skipti við meðferð þessa máls sem ég fæ tækifæri til að svara spurningum um efni þess , " segir Geir H. Haarde , fyrrverandi forsætisráðherra , fyrir Landsdómi .
" Ég hafna þessum ásökunum öllum saman , " segir hann með áherslu .
" Ég tel að verjandinn og ég munum færa sönnur á að þessar þungu ásakanir eigi ekki við rök að styðjast .
" Hann situr fyrir miðjum sal í gamla lestrarsalnum í Þjóðmenningarhúsinu .
Landsdómur fyrir framan , saksóknari Alþingis á vinstri hönd , verjandi á hægri hönd og áhorfendur fyrir aftan .
Í hönd fara strangar vitnaleiðslur í sjö daga og þennan fyrsta dag er Geir einn til frásagnar .
Yfirheyrslan stendur í rúmar átta klukkustundir með hléum .
6. mars fimmtudagur Stóra málið í fjölmiðlum þennan dag er að ekki hafi verið heimild á kreditkorti Geirs er hann ætlaði að greiða hádegisverðinn .
" Það var mjög einföld skýring á því , " segir hann og hlær .
" Ég ruglaði saman kreditkortinu og debetkortinu , þannig að ég sló inn leyninúmerið á kreditkortinu en hafði rétt fram debetkortið .
Það er fáránlegt að flytja fréttir af svona löguðu .
Kjartan Gunnarsson , sem stóð í röðinni , bauðst til að borga , en ég átti fimm þúsund kall í vasanum og gat leyst mig út úr þessu .
En það er rétt að síðan þessi leyninúmer komu , þá lendi ég oft í vandræðum með þetta .
" 9. mars föstudagur Og þetta er dagurinn sem blekið klárast úr penna Geirs .
" Sástu þetta ? " spyr Gréta Ingþórsdóttir .
Ekki nema von að henni sé brugðið , því Geir lítur varla upp í réttarhöldunum , svo upptekinn er hann af því að skrifa hvert orð sem sagt er .
Höndin sem færist upp og niður á borðinu eins og hjartalínurit réttarhaldanna .
" Ég reyni það , " segir hann .
" Ég næ því náttúrlega ekki .
Menn tala mishratt og það er misflókið sem menn segja .
En ég held að ég hafi náð meginatriðunum í öllu sem menn sögðu .
Mig langar til að eiga þessa vitnisburði til að geta glöggvað mig á þeim síðar .
Mér finnst gott að hafa mína eigin punkta .
Önnur ástæða er að þetta er aðferð til að halda sér við efnið .
Ég píni sjálfan mig til að hlusta af athygli .
Þetta lærði ég í háskóla , að ef maður einbeitir sér svona , þá dettur maður ekki í dagdrauma eða fer að hugsa annað , eins og maður sá henda suma í salnum .
Það fóru ansi margar skrifblokkir í þetta og líka margir pennar .
Mig grunaði ekki hvað þetta yrði mikið magn .
" – Þú varst líka með möppu frá Alþingi .
" Það tók einhver eftir því – gott ef það var ekki Halldór Baldursson skopteiknari , " segir hann og brosir .
" Ég vann í 22 ár á Alþingi , þannig að það er ekki skrítið að ég eigi möppur þaðan sem ég endurnýti .
En ég veit ekkert hvernig á því stóð að ég greip hana .
Ætli þetta hafi ekki verið fyrsta mappan sem ég fann .
" Geir skrifar einnig punkta í lok dags .
" Ég hef skrifað hjá mér punkta um atburðarásina í þessu máli alveg frá upphafi og á því ansi mikið efni , ætli það sé ekki komið í hundrað vélritaðar síður .
Ég veit ekkert hvað ég geri við það , en mér finnst betra að eiga það og nota það ekki , en að eiga það ekki og ætla að nota það .
" Og nóg er skrifað .
Rannsóknarskýrsla Alþingis var ekki fyrir dómi , en gögnin sem Sigríður Friðjónsdóttir , saksóknari Alþingis , lagði fram voru yfir 4 þúsund blaðsíður , þar á meðal skýrslur einstakra manna fyrir rannsóknarnefndinni .
" Þetta er ekki allt ýkja merkilegt , " segir Geir .
" Í þessum skjalahaug er einnig mikið af skýrslum eftir hina og þessa , ýmis bréf og gögn úr tölvukerfinu í forsætisráðuneytinu , mest af því lá fyrir hjá rannsóknarnefndinni .
En flest þau gögn , eins og t.d. tölvupóstarnir mínir , höfðu litla sem enga þýðingu í málinu í raun og veru .
" Hann segir að áhugaverður dómur hafi fallið fyrir áramót , þar sem fjölskipaður héraðsdómur hafi sett ofan í við saksóknara fyrir að hafa fleygt í réttinn haugi af óunnum gögnum .
" Það var talið tefja málið og gera dómurum erfitt fyrir í sínu starfi .
Andri [ Árnason verjandi Geirs ] vitnaði í þetta í sinni greinargerð , því okkur fannst þetta að hluta til sambærilegt .
Saksóknari Alþingis dró saman yfir 4 þúsund blaðsíður af gögnum , sem ekkert var unnið úr eða sagt til um hvaða máli skiptu fyrir þennan eða hinn ákæruliðinn .
Við eigum svo eftir að sjá hvort Landsdómi þykir það í lagi .
Það er svo margt einstakt í þessu máli .
Vel má vera að Landsdómur taki langan tíma í að skrifa dóminn , skoði alla afkima málsins til að skýra réttarfarið fyrir framtíðina , ef fleiri mál skyldu rata fyrir Landsdóm .
" En hann telur ólíklegt að sagan endurtaki sig .
" Kannski er líklegast að þetta kerfi verði lagt niður .
Ég veit það ekki .
En þeir gætu lýst inn í öll horn , þannig að svör fáist við spurningum , sem annars yrði aldrei svarað .
Eitt er málskostnaðurinn .
Er í lagi að dæma mun hærri málskostnað en í venjulegu sakamáli þar sem málið er svona sérstakt ? Lögfræðingar mínir þurftu að leggja í heilmikla grundvallarvinnu af þeirri ástæðu og vegna þess að þeir urðu að útskýra og afmarka ákæruliðina , nokkuð sem hefði átt að vera á könnu saksóknarans .
Þess vegna er lögfræðikostnaður mjög mikill .
" Stofnað hefur verið stuðningsfélagið Málsvörn í kringum Geir til að standa straum af málskostnaðinum .
" Það hefur gengið þokkalega vel , " segir hann .
" Framlögin koma bæði frá fyrirtækjum og einstaklingum .
Og raunar hafa borist framlög erlendis frá , frá fólki sem ég hef þekkt og kynnst í gegnum mín störf , til dæmis Vestur-Íslendingum í Kanada , sem mér þykir vænt um .
Nú erum við að bíða og sjá hvað Landsdómur dæmir í málsvarnarlaun .
Við viljum heldur ekki safna of miklu .
" 12. mars þriðjudagur Andri Árnason ræður ferðinni þegar kemur að spurningum í vitnaleiðslum .
" Hans hlutverk er að ná fram sýknu og hann beitir þeim ráðum sem hann kann best , " segir Geir í lok annasams dags í gamla bókasafninu við Hverfisgötu .
" Eins og hann sagði einhvern tíma við mig , þegar við töluðum um vitnin , þá ætlaði hann að ganga hart að ákveðnu fólki : " Þú mátt ekki kippa þér upp við það , ef ég geng hart að gömlum samstarfsmönnum þínum .
Þú gætir líka ákveðið að vera frammi .
" " Nei , en mér finnst ekki að þú eigir að gera það að ástæðulausu , " svaraði ég .
Þá sagði hann : " Það skiptir engu máli hvort vitni líður illa í vitnastúkunni í hálftíma .
Þínir hagsmunir eru svo yfirgnæfandi .
" Ég hafði ekki hugsað út í þetta .
Síðan fannst mér hann ekki aðgangsharður við vitnin , nema kannski Steingrím J. Sigfússon , sem var búinn að vinna sér inn fyrir því .
" – Hvað fannst þér um vitnisburð hans ? " Mér fannst hann í fyrsta lagi ekki vera vitni um eitt eða neitt í þessu máli .
Þess vegna var furðulegt að kallað skyldi vera á hann .
Í öðru lagi fannst mér fráleitt að hann fengi að flytja þarna langa pólitíska ræðu .
Saksóknarinn spurði bara hvað hann vildi segja almennt og hann flutti langa ræðu , þar sem hann rakti meðal annars þingmál Vinstri grænna aftur í tímann .
Forseti Landsdóms greip tvisvar inn í , en samt sem áður var þetta alveg út úr kortinu – að einn af aðstandendum þessa máls og einn helsti forsprakki þessarar ákæru skyldi fá að koma þarna og flytja pólitíska ræðu ! Þetta var ekkert annað .
Og málflutningurinn þvert á það sem hann skrifaði í bók sína [ Við öll – velferðarsamfélag á tímamótum ] , sem kom út fyrir jólin 2006 og ég man að hann færði mér , því ég fór í útgáfuhófið hjá honum í bókabúðinni Iðu .
" Tilvitnunin í bók Steingríms sem Geir vísar til er frá haustinu 2006 og er svohljóðandi : " Höfundi er ljúft og skylt að viðurkenna að margir harðduglegir og áræðnir forystumenn í íslenska fjármálaheiminum hafa náð miklum árangri í starfi , vöxtur fjármálageirans og landvinningar hafi verið ævintýri líkastir .
" Geir er mjög gagnrýninn á vitnisburð Steingríms .
" Andri rak ofan í hann með tilvísun í skrifleg gögn fullyrðingar hans um samskipti Seðlabankans og norrænu seðlabankanna og var honum þá augljóslega mjög brugðið .
" Það er á kreiki saga um að Steingrímur hafi sjálfur óskað eftir að bera vitni fyrir rannsóknarnefnd Alþingis , sem leiddi til þess að hann var kallaður fyrir Landsdóm .
Blaðamaður spyr Helga Magnús Gunnarsson , varasaksóknara Alþingis , hvort Steingrímur hafi óskað eftir því aðfyrra bragði að bera vitni fyrir Landsdómi .
" Nei , " segir hann og hristir höfuðið .
" Það hefði þá verið ástæða til að kalla ekki á hann .
" 16. mars föstudagur Þennan dag lýkur málflutningi fyrir Landsdómi .
Saksóknari Alþingis og verjandi Geirs hafa haft orðið í tvo daga .
" Það kom mér á óvart að saksóknarinn viðhafði stöku sinnum meiðandi ummæli í minn garð sem hún gat alveg látið eiga sig , til dæmis að ég hafi oft og tíðum tekið minni hagsmuni fyrir meiri og aðeins hugsað um bankana en ekki þjóðarhag , " segir Geir .
" Það gengur auðvitað ekki upp þegar ég er ákærður fyrir að koma bönkunum á hausinn ! En slík umæli eru meiðandi gagnvart forsætisráðherra sem hugsaði fyrst og fremst um þjóðarhag – og bar að gera það .
" Hann er líka gagnrýninn á hversu langan tíma saksóknarinn tók í að ganga frá ákæruskjalinu , en það gerðist ekki fyrr en í maí í fyrra , átta mánuðum eftir að meirihluti Alþingis samþykkti ákæruna gegn Geir .
" Svo kom þingfestingin í byrjun júní , en þá var málið formlega tekið fyrir .
Skömmu áður lýsti saksóknarinn því yfir að sér kæmi ekki á óvart ef hægt væri að sakfella fyrir einhvern af ákæruliðunum , sem voru sex á þeim tíma .
Mín skoðun er sú , að saksóknari sem er þessarar skoðunar hafi ekki leyfi til saksóknar , því samkvæmt lögum verða að vera meiri líkur , sumir segja yfirgnæfandi meiri , en minni á sakfellingu .
Ef saksóknarinn hafði þessa skoðun og var jafnframt bundinn af ákvörðun þingsins , þá átti hún að snúa sér til þingsins og segja að hún teldi ekki grundvöll fyrir ákærunni , annaðhvort þyrfti að breyta ákæruliðum , fækka þeim eða hætta við þetta .
" Líklega þarf ekki að koma á óvart að í lok réttarhaldanna er Geir ánægðari með ræðu verjanda síns en saksóknarans : " Mér fannst ræða Andra mögnuð , röksemdir ofan á röksemdir , en eflaust eru ekki allir sáttir við allt sem þar kom fram .
" 17. mars laugardagur " Nú bíður maður bara , " segir Geir .
Málið er sannarlega komið úr hans höndum .
Undir 15 dómurum Landsdóms komið hver niðurstaðan verður .
" Ég held að þetta hafi gengið ágætlega .
Þetta leið auðvitað hratt .
Tíminn er fljótur að líða þegar svona mikið er að gera .
Þar sem ég einbeitti mér allan tímann , þá var ég þreyttur í lok dags – búinn á því eins og krakkarnir segja .
Ég fór því snemma að sofa og var svo klár í næsta dag .
Það var ekkert annað í gangi hjá okkur fjölskyldunni meðan á þessu stóð .
Reyndar hringdi Steinn Jónsson læknir og gamall æskuvinur í hléinu seinni vikuna .
Hann kom mér á bragðið í golfinu í hitteðfyrra og við tókum einn golfhring á miðvikudeginum .
Það var vetrargolf á litla Korpuvellinum , mjög gaman og fín tilbreyting .
Ég hafði ekki snert á golfkylfum í marga mánuði .
" Og biðin er orðin löng .
Geir hefur búið við óvissu í tvö ár eða frá því málið kom til kasta þingsins .
" Þetta eru tvö góð ár úr lífi manns , " segir hann .
" Ég verð nú að segja eins og er , að ég hefði kosið að eyða þeim í annað .
En ég hef þó ekki setið auðum höndum .
Ég hef átt góðar stundir með fjölskyldunni , sem er orðin býsna stór .
Ég hef sagt áður að líkja megi þessum aðstæðum við stofufangelsi en auðvitað megi hugsa sér margt verra en stofufangelsi með Ingu ! " – Svona tími þéttir fjölskylduna ? " Já , ekki spurning .
Það sem gerist í svona málum er að þeir sem eru veikastir fyrir , yngstir og óvanastir því að taka á sig svona álag , þeir finna mest fyrir því .
Borgar [ Þór Einarsson , stjúpsonur Geirs ] hefur staðið þétt með mér í þessu og hann er vanur pólitísku ati .
En dætur mínar fjórar taka þetta inn á sig að einhverju leyti og sum barnabörnin eru orðin það stór að þau geta fylgst með og lesa á bloggsíðum að afi þeirra sé landráðamaður og þjóðníðingur .
Þetta er ekki skemmtilegt og getur farið hryllilega með fólk .
En ég held að allir í minni fjölskyldu komist heilskinnaðir frá þessu .
Og ég er náttúrlega þakklátur öllum börnunum fimm og tengdabörnunum fyrir að hafa tekið mikinn þátt í þessu með mér " Fjölskyldan var mikið við réttarhöldin , en einnig vinir og gamlir samstarfsmenn .
" Ég mat mikils að minn gamli vinur Kjartan Gunnarsson var þarna nánast upp á hvern einasta dag , sem og Gréta Ingþórsdóttir og Ragnheiður Elín Árnadóttir , sem báðar hafa verið aðstoðarmenn mínir .
Svo þótti mér líka vænt um að gamlir samstarfsmenn mættu til að sýna samstöðu , allnokkrir úr fjármálaráðuneytinu , gamlir samstarfsmenn á Mogganum , nokkrir þingmenn og borgarfulltrúar Sjálfstæðisflokksins , og ýmsir aðrir sem mér þótti vænt um að sjá .
Og það var ánægjulegt að sjá Guðfríði Lilju Grétarsdóttur líta við .
Kristrún Heimisdóttir kom líka oft .
En það mættu engir af þeim sem stóðu að baki þessari ákæru .
" – Og kölluðu eftir umræðunni ? " Nei , nei , þeir létu ekki sjá sig .
" 22. mars fimmtudagur Vorfundur Norðurlandaráðs haldinn í höfuðborginni og þennan dag hittir Geir nokkra norræna þingmenn og gamla kunningja af þeim vettvangi .
" Þeir sögðu sumir við mig að Landsdómsmálið væri óskiljanlegt , að svona ætti ekki að geta gerst í rótgrónum vestrænum lýðræðisríkjum eins og hérna , " segir Geir .
" Enda eru þetta réttarhöld sem frekar má reikna með í Úkraínu eða Hvíta-Rússlandi og ég hef heyrt fræðimenn vestanhafs segja : " Jú , það er hægt að ímynda sér að þetta gerist í Afríku og ef til vill á ákveðnum tímabilum í sögu Rússlands , en svona er ekki gert út um pólitískan ágreining í vestrænum lýðræðisríkjum .
" Og Geir verður ómyrkur í máli .
" Það er auðvitað það sem er verið að gera , til dæmis í ákæruliðnum um að starf samráðshópsins hafi ekki verið markvisst og ekki borið tilætlaðan árangur .
Ekkert er sagt um hvað sé tilætlaður árangur .
Bolli Þór Bollason , ráðuneytisstjóri forsætisráðuneytisins , var formaður í þessum hópi og fékk bréf frá rannsóknarnefnd Alþingis , þar sem honum var greint frá því að til athugunar væri að setja á hann vanrækslustimpil .
En hann svaraði því í ítarlegu máli og rannsóknarnefndin komst að þeirri niðurstöðu að hann hefði rétt fyrir sér .
Hann var því ekki sakaður um vanrækslu .
Hvernig er þá í ósköpunum hægt að fella slíkan dóm yfir ráðherranum sem er yfirmaður Bolla og hafði ekki nein bein afskipti af hópnum .
Þetta gengur ekki upp ! " 26. mars mánudagur Enn líður og bíður .
" Andri passar sig á að segja ekki of mikið , " segir Geir .
" Hann er svona temmilega bjartsýnn en hefur aldrei viljað taka dýpra í árinni .
Sumir sem ég hef talað við eru þeirrar skoðunar að ef þetta væri ákæruvaldið gegn X , þá hefðu þeir engar áhyggjur , en af því að þetta sé Alþingi gegn Geir þá sé staðan önnur ..
" Það er eftirtektarvert í vitnaleiðslunum að nokkuð er um að fólk hniki til framburði sínum fyrir rannsóknarnefnd Alþingis .
Annars telur Geir að menn hafi almennt náð áttum eftir uppþotið sem varð í kjölfar bankahrunsins .
" Það vissi enginn sem kom fyrir rannsóknarnefnd Alþingis hvað yrði um þeirra vitnisburð , hvort hann yrði notaður til áfellisdóms eða til að setja vanrækslustimpil á fólk , " segir hann .
" Kannski sumir hafi fallið í þá freistni fyrir rannsóknarnefndinni að gera mikið úr sínum hlut og minna úr hlut annarra .
En svo er þetta allt löngu liðin tíð núna og fólk ekki lengur í slíkri hættu , nú var það að vitna í þessu sakamáli og hafði enga ástæðu til annars en að segja satt og rétt frá í einu og öllu .
Annars fannst mér áberandi hjá mörgum sem komu fyrir dóminn , að þeim blöskraði að þessi málaferli skyldu yfirleitt vera í gangi .
Það mátti heyra að menn tryðu varla að þeir væru sjálfir staddir fyrir Landsdómi , sem rykið hefði verið dustað af eftir 107 ár .
" Og hann segist ekki hafa fundið fyrir reiði í sinn garð .
" Það er svo merkilegt , að ég hef farið víða og aldrei fundið fyrir margumræddri reiði í daglegu lífi mínu eftir að ég hætti í stjórnmálum og kem ég þó víða við .
Það er sama hvort það er á KR-vellinum , úti í búð , í ræktinni eða annars staðar þar sem fólk kemur saman .
Ég hef aldrei fundið neitt annað ótrúlegan velvilja í minn garð .
.
" Geir hugsar sig um .
" Þetta hefur verið mikil rússíbanareið , " segir hann svo .
" Maður hefur farið á ofsalegum hraða í gegnum lífið , allt frá unglingsárum .
Svo koma allt í einu upp þessar aðstæður árið 2008 , sem enduðu með því að Samfylkingin gafst upp og sleit ríkisstjórnarsamstarfinu .
Stjórnin sat þar til síðustu helgina í janúar , þá baðst ég lausnar og ný ríkisstjórn tók við 1. febrúar .
Og þá skyndilega , þegar ég hætti í þinginu í lok mars , hafði lífið gjörbreyst .
Það datt á dúnalogn .
Varla að síminn hringdi .
Og maður fór að einbeita sér að nýju og óvæntu vandamáli , sem var ömurlegt að fá vitneskju um á þessum tímapunkti .
Ef meðferðin við krabbameininu hefði dregist í svona hálfan mánuð , ef ég hefði ekki brugðist strax við , þá hefði ég þurft að fara í stórar aðgerðir háðar mikilli óvissu .
Það mátti engu muna .
Svona lagað er alltaf tvísýnt .
Ég varð að taka þetta mjög alvarlega .
Læknirinn kom hingað heim í stofu og sagði okkur að þetta væri illkynja mein , ákvörðunin væri okkar , en hann mælti eindregið með að ég drifi mig strax í þá meðferð sem í boði var í Hollandi .
Ekki var um annað að ræða en að láta þetta hafa forgang og taka enga óþarfa áhættu .
Meinið greindist snemma , sem þýddi að ef ég hlýddi læknunum , þá ætti ég góða möguleika .
" Hann þagnar augnablik .
" Fyrr en varði var ég búinn að fara fimm sinnum utan og sagt var við mig í lokin : " Þú ert útskrifaður og láttu ekki sjá þig hérna meir – ekki koma aftur ! " Þetta er huggulegt fólk þarna í Hollandi , " segir hann svo og hlær .
" En þetta er saga um mikla þeysireið , sem endar með því að það dettur allt í dúnalogn og maður spyr sig : " Hvað gerðist eiginlega ? " Og svo fór ég að spá í hvað tæki við hjá manni næst .
Ekki grunaði mig að það yrði Landsdómur .
" Hann byrjar að opna gluggapóst annars hugar .
" Ég veit svo ekki hvað tekur nú við .
" Þriðjudagur 27. mars Geir er í einkennislitunum , blárri stuttermaskyrtu , bláum gallabuxum og armbandsúrið í brjóstvasanum .
Tíminn sínálægur og um leið hverfull .
" Það á að vera hægt að treysta því , að menn dæmi eftir lögunum , " segir hann .
" Ef dæmt er eftir almenningsálitinu eða pólitískum vindum , þá eru menn komnir út á hálan ís .
Það eru til dæmi um slíka dóma .
En hinsvegar held ég að í þessu máli , ef við gerum ráð fyrir að þetta verði eina landsdómsmálið í sögunni , þá vilji dómararnir ekki að sagt verði um þá síðar að þeir hafi dæmt einhverja vitleysu .
" Aðspurður hvort hann muni leita til Mannréttindadómstóls Evrópu fari réttarhöldin á versta veg , þá stendur ekki svari : " Já , " segir Geir strax .
" Það sagði ég strax í haust .
Hinsvegar getur það verið langt ferli og kostnaðarsamt og þarf að skoða vel áður en farið er af stað " Við höfum ekki langan tíma til skrafs , því Geir er að fara í bridds klukkan hálfsjö .
" Það er eitt í viðbót sem ég er byrjaður á , " segir hann .
" Ég hafði ekki spilað bridds síðan ég var unglingur , en datt inn í briddsklúbbinn hjá bróður mínum og hans félögum .
Ég get auðvitað ekki neitt , en fæ þó að sitja við borðið og hef mjög gaman af " – Er þá líf fyrir utan pólitík ? " Já , það er það nefnilega .
" – Myndirðu ráðleggja nokkrum að fara í pólitík ? " Já , ég held að fólk ætti ekkert að veigra sér við því ; fólk sem hefur áhuga á því að gera gott þjóðfélag betra .
Það ástand sem hefur ríkt upp á síðkastið er mjög óeðlilegt .
Það er búið að eitra andrúmsloftið með þessu landsdómsmáli .
En það á eftir að lagast .
" Hann leggur áherslu á orð sín .
" Það var alltaf hægt að vinna þvert á flokka og andrúmsloftið var kurteislegt oftast nær , en í kringum kosningarnar 2009 og eftir þær kom þannig fólk inn á þing að það er með ólíkindum .
Þetta landsdómsmál er dæmi um það .
Auðvitað var markmiðið að ná sér niðri á mér persónulega , refsa mér fyrir mín störf , en aðaltilgangurinn var að ná sér niðri á Sjálfstæðisflokknum og tryggja að hann myndi aldrei rísa upp aftur sem sá forystuflokkur sem hann hefur alltaf verið .
Það bjó undir í þessum málatilbúnaði .
En það verður ekki þannig – þvert á móti .
Ég stend þetta af mér , sama hver niðurstaðan verður , mun ekki kikna undan því og flokkurinn er á uppleið undir núverandi forystu , sem hefur allan minn stuðning .
" – Af hverju var farið fram á eiðsvarinn vitnisburð frá Sigurði Einarssyni ? " Ég held það sé nú bara af því að verjandi minn hefur ekki trúað honum .
" Miðvikudagur 28. mars Geir á leið um Selfoss og bregður sér í klippingu hjá Kjartani Björnssyni rakara .
" Ég geri það stöku sinnum , segir hann .
" Maður getur alltaf farið til hans að afla sér frétta .
Það klikkar ekki .
" Ekki fæst uppgefið hverjar fréttirnar eru þann daginn .
Fimmtudagur 29. mars " Þetta verður ekki fyrir páska .
Það held ég sé útilokað , " segir Geir þegar við setjumst í krókinn inn af stofunni heima hjá honum .
Hann er afslappaður , nýkominn frá Hótel Rangá , þar sem hann og Inga Jóna voru tvær nætur .
Það var sextugsafmælisgjöf frá systkinum Ingu .
Úti er fuglasöngur og bjart .
En þjóðfélagið er ekki jafn friðsælt og veðrið ber með sér .
Á tölvuskjánum blasir við forsíða dv.is með mynd af Steingrími J. Sigfússyni og tilvitnun í hann frá 18. maí árið 2009 : " Ríkisstjórn með lífverði er búin að vera " .
Þegar heimsóknin fer fram er nýkomið í fréttum að lífverðir gæti öryggis Steingríms og Ögmundar Jónassonar .
Geir hristir höfuðið yfir þessum gömlu ummælum Steingríms .
" Þetta var fáránlegt .
Steingrímur sagði að ríkisstjórnin hefði ráðið sér lífverði .
En eins og Jóhanna [ Sigurðardóttir forsætisráðherra ] sagði um daginn þá er það ríkislögreglustjórinn sem ber ábyrgð á öryggi ráðamanna og ákvarðanir um öryggisgæslu ráðherra eru teknar þar .
" Hann beinir talinu að öðru .
" Svo gleymdi ég að segja þér frá því , að ég hef verið að fá allskyns kveðjur , tölvupósta og kort , jafnvel frá fólki sem ég þekki hvorki haus né sporð á .
Það hefur lagt á sig að finna heimilisfangið eða netfangið , sem ekki er auðfundið , og er mjög hlýlegt .
" Hann dregur upp kort þar sem talað er um " styrk " og " hugarró " .
" En svo er annað , af því að ég var að tala um alla þessa umfjöllun hérna heima , þá hefur umfjöllunin í útlöndum líka verið gríðarlega mikil .
Ég fæ margt af því sent , en auðvitað ekki allt .
" Og það dimmir yfir honum .
" En það er búið að fara með nafnið manns algjörlega niður í svaðið í þessari umfjöllun .
Það hefur tekist hjá því fólki sem stóð að baki ákærunni að vega mjög að orðspori mínu .
Í þessum fjölmiðlum er gjarnan skrifað um málið af mikilli vanþekkingu og stundum illgirni .
Oft er leitað til svokallaðra heimildarmanna á Íslandi og það er ekki allt fólk sem hugsar fallega til mín .
Það eru hér nokkrir menn sem hafa komið sér í þá stöðu að vera eins konar álitsgjafar fyrir fjölda erlendra fjölmiðla .
Sumir nota aðstöðu sína til að níða skóinn af mér .
Ég hef verið algjörlega varnarlaus gagnvart þessu .
Það eina sem ég hef getað gert er að tala sjálfur mikið við erlenda fjölmiðlamenn , en eftir að réttarhöldin hófust ákvað ég að bíða með frekari viðtöl þar til dómur fellur .
" Og talinu víkur aftur að því hversu langt sé að bíða niðurstöðu Landsdóms .
" Það er frí í Hæstarétti í dymbilviku og páskaviku , " segir Geir .
" Ætli það sé ekki svipað hjá Landsdómi .
Ég hélt raunar að þeir myndu vilja klára fyrir páska .
Úr því sem komið er býst ég ekki við niðurstöðu fyrr en í seinnihluta apríl .
" Hann þagnar .
" Annars veit ég ekkert um þetta , " segir hann svo og brosir að sjálfum sér .
" Ég er bara að giska .
Auðvitað er vonlaust að vera að þessu ! Maður er sífellt að reyna að kortleggja þetta og svo ræður maður engu og tekur bara það sem að manni er rétt .
" Mánudagur 23. apríl " Maður bíður örlaga sinna , " segir Geir .
Biðinni er að ljúka .
Það á að kveða upp dóm kl. 14 .
" Ég hef ekkert heyrt og veit ekkert .
En ég er með tvær tilkynningar tilbúnar , eina ef niðurstaðan er góð og aðra ef hún verður verri .
Ég viðurkenni að ég er ekkert að gera ráð fyrir alvondri niðurstöðu , það er sakfellingu í öllum liðum .
Ég er ekkert að búa mig undir það .
" Hann segir að eftir dómsuppkvaðningu muni dagurinn fara í að svara fjölmiðlum .
" Dagurinn fer í þetta .
Nú er ég búinn að halda fjölmiðlum frá mér það lengi , að ég verð að segja eitthvað við innlenda og erlenda fjölmiðlamenn .
Ég geri ráð fyrir að ég ráðfæri mig við lögmann minn í 15 mínútur og gefi svo kost á viðtölum .
Svo fer ég í viðtal við Ísland í dag og Kastljósið um kvöldið .
Ég ætla bara að klára þetta .
" – Hvað um næstu daga ? " Ég er ekki búinn að plana neitt , " segir hann .
" Ég ætla ekki að byggja mér neinar skýjaborgir .
" Fimmtudagur 26. apríl " Má bjóða þér te ? " spyr Geir og vísar blaðamanni til sætis í borðstofunni .
Þrír dagar eru liðnir frá því dómur var kveðinn upp í Landsdómi .
Ef til vill er það til marks um breyttar áherslur í lífi Geirs , að þetta er í fyrsta skipti sem blaðamanni er ekki vísað til sætis í bókastofunni .
" Ég tel að miðað við hvernig farið var af stað með þetta mál , þá hafi ég unnið stóran sigur – segja má að ég hafi unnið 95% sigur , " segir hann .
" Því það var reitt hátt til höggs og farið af stað með sex ákæruliði .
Þegar uppi er staðið var fimm ákæruliðum sem snertu efnisatriði í tengslum við bankahrunið annaðhvort vísað frá eða ég sýknaður af þeim .
Ég er hinsvegar sakfelldur fyrir það sem ég tel vera formsatriði varðandi ríkisstjórnarfundi , sem hefur ekkert að gera með orsakir bankahrunsins .
Hafi átt að gera upp bankahrunið með þessum málaferlum þá hefur það algerlega mistekist .
En ég er að sjálfsögðu mjög ósáttur við þessa sakfellingu , því ég fylgdi áratugavenju í sambandi við þessi atriði og tel að í raun og veru sé verið að dæma mig fyrir venjur sem allir forverar mínir til áratuga hafa fylgt .
Þessu reiddist ég þegar ég talaði við blaðamenn og fleiri eftir dómsuppkvaðninguna , en aðalatriðið er að sjálfsögðu það að ég var sýknaður af helstu ákæruliðunum og sakfellingin var ekki meiri en svo að henni fylgir engin refsing .
Síðan fékk ég dæmdan hæsta málskostnað í sögu dómstóla á Íslandi sem er líka til marks um það að sakfellingin er á veikum grunni byggð .
Það má segja að það hafi verið slegið á puttann á mér með þessum dómi en um leið rekið mjög þungt högg í andlitið á þeim þingmönnum sem stóðu að þessu máli .
" Málsvarnarlaun skipaðs verjanda Geirs sem greiðast úr ríkissjóði námu um 24,5 milljónum .
" Að vísu er raunkostnaður við vörnina mun hærri , " segir Geir .
" Hinn dæmdi málskostnaður er um það bil 60% af raunverulegum kostnaði , en ég geri ráð fyrir að Málsvörn , sem nokkrir vinir mínir stofnuðu , muni brúa bilið .
Hinsvegar sýnist mér að búið sé að finna upp örugga leið til að koma þungu fjárhagslegu höggi á fyrrverandi ráðherra .
Það er bara að höfða svona mál á hendur þeim .
" Eftir stendur svo annar kostnaður sem fellur á ríkið .
" Kostnaður ríkisins af málinu í heild er miklu meiri því ég geri ráð fyrir að embætti saksóknara Alþingis kosti síst minna en varnarhliðin og síðan er mikill kostnaður við dómstólinn sjálfan .
Ég yrði ekki hissa þó að þetta færi í 200 milljónir í allt .
Og þótt það sé ekki beinn kostnaður , er ljóst að verulegar tafir hafa orðið á meðferð mála í Hæstarétti á meðan á þessum málflutningi hefur staðið og rétturinn aðeins starfað á hálfum afköstum .
" – Gekkstu of langt í gagnrýni þinni á Landsdóm ? " Ég varð auðvitað fyrir miklum vonbrigðum með þessa sakfellingu í þessu eina atriði .
Og maður sem hefur verið í þagnarbindindi í jafnlangan tíma og ég hlýtur að hafa leyfi til að láta vonbrigði sín í ljós .
Hitt er annað mál að ég hef í gegnum árin haft góða stjórn á skapi mínu og því vakti það nokkra undrun að ég skyldi ekki leyna gremju minni .
" Hann lítur brosandi á blaðamann .
" Einhver sagði á netinu : Hann er kominn úr æfingu í að stilla skap sitt , því hann er búinn að vera svo lengi í burtu frá stjórnmálunum ! " Svo verður hann alvarlegur .
" Eflaust má segja að ég hafi tekið fulldjúpt í árinni gagnvart dóminum , þótt ég hafi vissulega mínar skoðanir á því hvernig meirihlutinn komst að sinni niðurstöðu .
Ég tel augljóst að niðurstaða meirihlutans varðandi sakfellingaratriðið byggi á málamiðlun , þar sem líklegt er að pólitísk sjónarmið hafi komið við sögu .
Gleymum því ekki að rúmur helmingur dómaranna er kosinn pólitískri kosningu á Alþingi þaðan sem ákæran á uppruna sinn .
" Hann segir koma sterklega til greina að fara með málið til mannréttindadómstóls Evrópu .
" Við munum skoða það mjög vandlega .
Þetta er mál sem hefur vakið heimsathygli og verið alls staðar í fréttum , þannig að mér finnst ekki ósennilegt að dómstóllinn hafi áhuga á að skoða það ef við ákveðum að senda málið þangað .
Í því sambandi verður auðvitað bent á það klúður sem ég tel að hafi orðið í upphafi málsins af hálfu Alþingis , saksóknara þess , dómsmálaráðuneytisins og forseta Landsdóms á þeim tíma .
Ég tel að þar hafi mikilvæg réttindi mín verið fyrir borð borin , þó svo það hafi eflaust ekki verið ætlunin .
En ef að málið fer til mannréttindadómstólsins , þá er óhjákvæmilegt að fara líka yfir þessi atriði .
" – Þú kallaðir eftir afsögnum ? " Já , ég tel að niðurstaða málsins sé mikið áfall fyrir aðstandendur þess og upphafsmenn .
Menn sem reiða svona hátt til höggs eiga að sjálfsögðu að taka afleiðingum gjörða sinna .
Ég hef nefnt í þessu sambandi tvo menn , þó að þeir séu að sjálfsögðu miklu fleiri , og það eru Steingrímur J. Sigfússon og Atli Gíslason – í þessari röð .
En auðvitað gildir það sama um ýmsa í Samfylkingunni og fleiri þingmenn .
En við búum hinsvegar við það að núverandi valdhafar í landinu taka aldrei neina ábyrgð á gerðum sínum , þannig að ég á ekki von á því að það verði gert í þessu máli .
" – Í viðtali í Kastljósinu benti spyrillinn Sigmar Guðmundsson ítrekað á að þú hefðir sjálfur ekki viljað segja af þér eftir bankahrunið og spurði af hverju ráðherrar núverandi ríkisstjórnar ættu þá að gera það .
" Þetta er sérkennileg spurning í ljósi þess að Landsdómur er núna búinn að kveða upp úr með það að bankahrunið var ekki mér að kenna .
Enn fremur er það þannig , að þær aðgerðir sem ég og mín rikisstjórn gripum til þegar á hólminn var komið , reyndust skipta sköpum og voru grundvöllur þess að landið gæti rétt úr kútnum á nýjan leik .
Því miður hefur stefna núverandi ríkisstjórnar tafið uppbyggingu verulega , en það hefur sýnt sig og er mat allra utanaðkomandi sérfræðinga sem hafa skoðað málið , að við höfum tekið hárréttar ákvarðanir þegar hrunið sjálft blasti við í byrjun október 2008 .
" Geir dregur fram möppu með texta Landsdóms , þar sem segir orðrétt : " Í málinu er ákærði sýknaður af alvarlegustu brotunum , sem hann var borinn sökum um .
Hann er 61 árs að aldri og hefur ekki áður hlotið refsidóm .
Að öllu virtu verður honum ekki gerð refsing í málinu .
" " Auðvitað er það brandari að ég sé svo gamall að það sé ekki hægt að gera mér refsingu , " segir hann .
" En hitt er aðalatriðið að Landsdómur segir að ég hafi verið sýknaður af alvarlegustu brotunum .
Ég hef sannfrétt að því ákæruatriði sem ég er dæmdur fyrir hafi verið bætt við undir lokin í þingmannanefndinni .
Það er þess eðlis , að aldrei hefði verið ákært fyrir það eitt og sér , og það snertir ekki orsakir eða aðdraganda bankahrunsins í raun og veru .
" Reglufestan var ekki meiri en svo hér áður fyrr varðandi ríkisstjórnarfundi að það voru ekki skrifaðar fundargerðir fyrstu tvo áratugi lýðveldistímans , að sögn Geirs .
" Það var ekki fyrr en árið 1964 , ef marka má sögu Stjórnarráðsins , sem Bjarni Benediktsson lagaprófessor og forsætisráðherra ákveður að það skuli ritaðar fundargerðir á ríkisstjórnarfundum og mótar þá hefð .
" – Hvað tekur nú við ? " Ég veit það ekki .
Ég er enn nokkuð dasaður eftir þetta allt .
En nú er ég laus við það helsi sem þetta mál hefur verið og ég hef líkt við stofufangelsi .
Ég hef forðast að tala við innlenda fjölmiðla lengi og ekki fundist ég hafa haft eðlilegt málfrelsi .
Það hefðu kannski aðrir farið öðruvísi í það , ég veit það ekki .
En ég og fjölskylda mín erum núna að átta okkur á hinum breyttu aðstæðum .
Ég ætla ekki að láta bankahrunið og þetta landsdómsmál heltaka mig .
Ég er ekki hefnigjarn maður og ætla ekki að verja þeim tíma sem ég á eftir í að jafna metin við þá sem ég tel bera ábyrgð á þessu máli og hafa gert stórkostlega á minn hlut .
Ég held nefnilega að þeir sem bera ábyrgð á þessum málaferlum , með því annaðhvort að hafa greitt atkvæði með þeim í upphafi eða komið í veg fyrir að þau væru afturkölluð , séu fullfærir um að bera skömm sína einir og óstuddir og þurfi ekki atbeina minn eða annarra til þess .
" En hann vonast til að nú verði settur punktur aftan við sögu Landsdóms .
" Ég vona að það gerist aldrei aftur á Íslandi að meirihluti alþingismanna misnoti ákæruvald sitt með þeim hætti sem gert var í Landsdómsmálinu gegn mér .
Málið reyndist misheppnuð aðför að mér og mínum heiðri , en því miður hefur sómi og heiður Alþingis verið svertur af hálfu þeirra sem misbeittu valdi sínu .
Erfitt verður að bæta þann skaða en það er von mín að eftir næstu kosningar setjist á þing fólk sem ber gæfu til að endurreisa virðingu Alþingis .
Og þá verða hin pólitísku öfl í landinu að grafa stríðsöxina og snúa sér í sameiningu að því að byggja upp fyrir framtíðina .
" 