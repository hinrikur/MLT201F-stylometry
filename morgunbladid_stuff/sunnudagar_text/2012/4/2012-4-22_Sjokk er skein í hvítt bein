Bergvin Jóhannsson er 17 ára leikmaður Þórs á Akureyri .
Það var í leik með 2. flokki gegn jafnöldrunum í KA sem óhappið varð og viðstöddum í Boganum stóð ekki á sama .
Skyldi engan undra enda sjónin ekki fögur , eins og sjá á meðfylgjandi mynd af fæti Bergvins .
Akureyringurinn hefur undanfarin misseri verið í landsliðshópi leikmanna 17 ára og yngri .
Hann tók þátt í Norðurlandamótinu sem fram fór á Akureyri síðastliðið sumar , þar sem Ísland tefldi fram tveimur liðum , og fór svo með liðinu til Ísraels í undankeppni fyrir Evrópumótið sem verður í sumar , en tók reyndar ekki þátt í leikjunum þar .
Ísland tryggði sér á dögunum sæti í úrslitakeppni EM sem fram fer í Slóveníu í maí , en Bergvin verður fjarri góðu gamni .
Netið jók hraðann " Ég fékk langa sendingu inn í vítateiginn , náði boltanum og gat sent fyrir markið en missti jafnvægið um leið og ég rann af stað , " segir Bergvin við Sunnudagsmoggann , beðinn um að lýsa því hvað gerðist .
" Það er stutt frá grasinu að malbiki , og þegar ég lenti þar á takkaskónum rann ég og flæktist í neti sem hangir þarna ; hefði netið ekki verið hefði ég sennilega dottið beint niður en af því ég flæktist í því sveiflaðist ég af miklum krafti beint á bitann .
" Hann segir það áfall að sjá skína í hvítt bein eftir að hnéð opnaðist .
" Já , það var mikið sjokk .
Ég fann strax að ég byrjaði að dofna en viðstaddir brugðust hratt við ; þjálfarinn minn og starfsmenn hússins komu í hvelli .
Þeir héldu uppi á mér höfðinu og þrýstu á sárið ; gerðu í því að halda mér vakandi , ég man til dæmis vel eftir kaldri vatnsgusu í andlitið frá þjálfaranum ! " Lán í óláni Bergvin hélt meðvitund en segir að um tíma hafi litlu munað að liði yfir hann , líklega vegna áfallsins sem hann varð fyrir .
" Ég man að ég heyrði mikinn hávaða þegar ég lenti á járnbitanum , man að ég sá strax í beinið og að það fossblæddi úr hnénu .
Ég var fljótlega sprautaður með verkjalyfi og man ekki fleira nákvæmlega úr Boganum .
Ég var svo keyrður upp á sjúkrahús , þar var strax saumað fyrir sárið , ég fór í myndatöku og var svo sendur heim í gifsi .
Í myndatökunni kom í ljós að hnéskelin var brotin og ákveðið var að ég færi í aðgerð morguninn eftir .
" Bergvin hefur eftir læknum að aðgerðin hafi gengið mjög vel .
" Hnéskelin brotnaði í tvennt , hún var skrúfuð föst og fjarlægður lítill hluti sem hafði brotnað af , " segir hann .
Vert er að geta þess að lengi hafði staðið til að fóðra stálbita við enda knattspyrnuvallarins .
Strax morguninn eftir slysið var svampi komið fyrir á bitunum .
Þrátt fyrir áfallið er Bergvin bjartsýnn og segist reyndar hafa verið heppinn .
" Það var lán í óláni að hnéskelin brotnaði langsum en ekki þversum ; það hefði verið miklu verra því þá hefðu liðbönd kannski farið illa .
Það má því segja að ég hafi verið heppinn ! " Í fyrstu var talið að Bergvin gæti ekki stundað íþróttina frekar á árinu , en batinn er mun hraðari en læknar áttu von á og nú segir hann markmiðið að vera með á ný fyrir lok sumars .
" Þetta virðist á góðri leið ; skurðurinn hefur gróið vel , heppni að engin sýking kom í hann , ég er byrjaður að ganga eðlilega aftur og er laus við allar spelkur og hækjur .
Ég má byrja að hlaupa aftur um miðjan maí .
Aðalatriðið er samt að vera þolinmóður .
" Bergvin hefur verið bakvörður með landsliðinu en kveðst nýbyrjaður að leika í þeirri stöðu .
" Ég hef alltaf verið í framlínunni með Þór , annað slagið var ég svo færður í bakvarðarstöðuna og var þar með landsliðinu .
Ég verð að játa að mér finnst skemmtilegra að fá að vera í sókninni , en bakvarðarstaðan er samt fín .
" Skiptir miklu að vera bjartsýnn Bjartsýni er líka lykilatriði , segir Akureyringurinn ungi og hann segist ákveðinn í því að láta drauminn um að verða atvinnumaður í knattspyrnu rætast .
" Maður veit auðvitað aldrei hvað getur gerst .
Framhaldið fer eftir því hvort blæði inn á hnéð , ég má ekki fara of snemma af stað og það er í raun ekkert sem læknarnir geta gert annað en að bíða og sjá hvernig þetta grær .
" Bergvin segist geta einbeitt sér að náminu nú ; tími í æfingar sé ekki afsökun fyrir því að geta ekki legið í bókunum .
" En mig hefur dreymt allt mitt líf um að verða atvinnumaður í fótbolta og er það enn ofarlega í huga .
Ég er 100% í lagi andlega eftir slysið og læt það ekki stoppa mig .
Það er bara eins og hvert annað verkefni að ná sér góðum eftir þetta og halda svo áfram af fullum krafti .
" 