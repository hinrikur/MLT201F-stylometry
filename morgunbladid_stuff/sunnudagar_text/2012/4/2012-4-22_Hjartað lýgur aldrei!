Þröstur Leó Gunnarsson fer með hlutverk aldraðs bónda sem tók sveitina fram yfir ástina á sinni tíð í leikgerð Ólafs Egils Egilssonar á skáldsögu Bergsveins Birgissonar , Svari við bréfi Helgu , sem frumsýnd verður á nýja sviði Borgarleikhússins á föstudaginn kemur .
Var sú ákvörðun rétt eða röng hjá bónda ? Texti : Orri Páll Ormarsson orri@mbl.is Mynd : Kristinn Ingvarsson kring@mbl.is Það er bratt á nýja sviði Borgarleikhússins .
Svo bratt að Kristinn Ingvarsson ljósmyndari á fullt í fangi með að fóta sig .
Mótífið hans , Þröstur Leó Gunnarsson , lætur sér á hinn bóginn hvergi bregða .
" Blessaður vertu , ég hef leikið í mun meiri halla en þetta , " segir Vestfirðingurinn sem þess utan hefur stigið marga saltölduna gegnum tíðina .
Þröstur stendur í þokunni á sviðinu miðju innan um allmargar gamaldags mjólkurfötur .
Sveit er að verða til á nýja sviðinu í tilefni af uppfærslu Borgarleikhússins á sögu Bergsveins Birgissonar , Svar við bréfi Helgu , í leikgerð Ólafs Egils Egilssonar .
Hermir þar af rosknum bónda , Bjarna á Kolkustöðum , sem ritar konunni , sem honum bauðst á sínum tíma að fylgja á mölina , bréf .
Gerði hann rétt að taka jörðina fram yfir ástina ? Hefði hann átt að flytjast til Reykjavíkur til að moka skurð eða reisa bragga fyrir Ameríkana ? Í Svari við bréfi Helgu renna forboðnar ástir saman við sagnir af reyktum líkum og lágfættum hrútum .
Og gamli góði Farmallinn er aldrei langt undan .
Falleg og ljóðræn saga Nú þegar vika er í frumsýningu skilst mér að uppselt sé á meira en tuttugu fyrstu sýningarnar .
Það er greinilega eftirvænting í loftinu .
Hvað er svona spennandi við Svar við bréfi Helgu ? " Bókin var mjög vinsæl og þeir sem lásu hana ætla greinilega ekki að missa af sýningunni , " svarar Þröstur Leó .
" Það hjálpar líka til að þetta er ákaflega falleg og ljóðræn saga úr íslenskri sveit .
Bókin hreyfði við mörgum og ég finn að margir eru spenntir að sjá hvernig við leysum alls konar hluti .
Sjálfur hafði ég ekki lesið bókina – og þekkti raunar ekkert til Bergsveins – en skil núna vel hvers vegna hún hefur fallið í svona frjóan jarðveg .
" En það er væntanlega ekki nauðsynlegt að hafa lesið bókina til að sjá sýninguna ? " Alls ekki .
Við eigum örugglega eftir að sjá fullt af fólki sem ekki hefur lesið bókina .
Á suman hátt getur það bara verið skemmtilegra að renna blint í sjóinn .
" Hvaða leið er farin við uppfærsluna ? " Það er alls ekki sjálfgefið hvernig setja á þessa sögu upp .
Við völdum einföldu leiðina , að leyfa sögunni að njóta sín .
Það er auðvelt að kaffæra sögur í stælum en þetta er gott dæmi um sögu sem þarf alls ekki mikla umgjörð .
Ég held að þetta verði falleg sýning , þar sem barátta persónanna , ekki síst innri barátta , skín í gegn .
Markmiðið er að senda fólk heim með pælingu .
Hver og einn verður síðan að komast að niðurstöðu fyrir sitt leyti .
" Setið uppi með rangt val Þetta er saga um ást og eftirsjá , ekki satt ? " Jú , í grunninn .
Það getur verið erfitt , þegar fólk er að komast á leiðarenda í lífinu , að sitja uppi með rangt val .
Gamla íslenska þrjóskan er leiðarstef í þessu verki , oft er engu tauti við hana komið .
Það getur verið gott að fylgja hjartanu – hjartað lýgur aldrei ! " Ólafur Egill Egilsson fékk mikið lof fyrir leikgerð sína af Fólkinu í kjallaranum eftir Auði Jónsdóttur , sem þú lékst einmitt í , tekst honum vel upp hér líka ? " Já , Óla hefur tekist að gera afar góða leikgerð sem hann hefur unnið í nánu samstarfi við leikhópinn og Kristínu Eysteinsdóttur leikstjóra .
Hann byrjaði á því að skrifa þetta næstum eins og einleik , með mína persónu í forgrunni og aðrar persónur í bakgrunninum .
Það virkaði ekki og Óli fór því heim með handritið aftur .
Eftir það komu aðrar persónur sterkar fram sem virkaði mun betur .
Við höfum haldið okkur við það .
Auðvitað er það ekki mitt að dæma en ég hef á tilfinningunni að við séum að ná togstreitunni í persónunum , sem er algjört lykilatriði þegar þessu verki er komið til skila .
" Hvað með orðfærið .
Er það ekki magnað ? " Jú , málið í þessu verki er mjög fallegt – fullt af orðum sem ég hafði aldrei séð áður .
Starði bara gáttaður á sum þeirra .
" Hann hlær .
Alltaf að búa í haginn Þetta er óður til sveitarinnar , óður til fortíðar .
Er stemning fyrir því í þjóðfélaginu núna , að þínu mati ? " Ég er ekki frá því .
Vildum við ekki flest hverfa eitthvað aðeins aftur í tímann ? " Þetta eru lifnaðarhættir sem eru að gleymast .
" Sannarlega .
Ég ólst upp á Bíldudal og kynntist því sveitinni vel sem barn og unglingur .
Ég kannast fyrir vikið við margt í þessari sögu .
Verklagið sem slíkt er samt ekki í brennidepli í leikritinu en fólk fær samt ágæta mynd af vinnunni í sveitinni .
Bændur voru alltaf að búa í haginn .
" Söknum við þessara tíma ? " Ekki endilega .
Það er samt gott fyrir fólk að vita af sveitinni .
Þegar fólk fer út í búð að kaupa kótilettur er ágætt fyrir það að vita hvaðan þær koma og hvað menn hafa lagt á sig til að gera okkur kleift að kaupa þær .
" Það hefur margt breyst við bústörfin .
" Mikil ósköp , heyskapur sem tók tvo mánuði áður er kláraður á þremur dögum núna með margfalt færra fólki .
Það minnir mig á söguna af því þegar Gísli á Uppsölum varð landsfrægur .
Þá streymdi fólk vestur til að skoða hann og leggja honum lið .
Þegar hópur manna var búinn að hjálpa Gísla að heyja eitt sumarið vissi hann hins vegar ekkert hvað hann átti við tíma sinn að gera .
" Greiðinn varð óvart bjarnargreiði .
Nýjar raddir með erindi Nokkur ung íslensk leikskáld hafa starfað við Borgarleikhúsið að undanförnu og á dögunum var tilkynnt að fleiri myndu bætast í hópinn næsta vetur .
Er þetta ekki ánægjuleg þróun ? " Það þykir mér .
Við eigum arfinn , allar þessar sögur .
Það er af nægu að taka og frábært að sem flestir höfundar skrifi beint fyrir leiksvið .
Það er alltaf gaman að kynnast nýjum leikskáldum sem eiga erindi , ekki síst konum .
Þær mættu að ósekju vera fleiri í hópi leikskálda .
Í gegnum aldirnar hafa leikbókmenntirnar meira og minna verið skrifaðar af körlum – fyrir karla .
" Þú hefur verið áberandi í sýningum Borgarleikhússins undanfarin misseri .
Hvernig kanntu við þig hér ? " Ég flutti hingað úr Þjóðleikhúsinu fyrir þremur , nei fjórum árum .
Djöfull er tíminn fljótur að líða ! Það er ótrúlega gaman að vinna hérna .
Það er svo mikill kraftur í þessu húsi .
Það hefur verið nóg að gera hjá mér , ætli ég verði ekki að leika í níu sýningum á viku fram á sumar , eftir að þessi verður frumsýnd .
Ég kvarta ekki undan skorti á verkefnum .
" Og hlutverkin blandast vel .
" Já , mjög vel .
Mér finnst alveg jafnskemmtilegt að leika lítil hlutverk og stór .
Síðan eru þau svo fjölbreytt .
Ég leik lík í Nei , ráðherra og svo mann sem berst um á hæl og hnakka í þessu verki .
Þetta er allur skalinn .
" Paradís á jörð Hvað tekur svo við þegar leikárinu lýkur í júní ? " Þá fer ég í langþráð sumarfrí vestur á Bíldudal .
Þar á ég hús og vil helst hvergi annars staðar vera á sumrin .
Vestfirðirnir eru algjör paradís á jörð .
" Ferðu ennþá á sjó ? " Það er lítið í seinni tíð .
Ég læt mér nægja að veiða silung í fjörunni .
Núorðið finnst mér mikilvægast að slappa af og safna kröftum .
" Tölur staðfesta að leikhúsaðsókn hefur verið mjög góð eftir hrunið .
Hverju sætir það ? " Já , þetta er mjög ánægjuleg staðreynd og maður finnur mjög sterkt fyrir þessu .
Mín kenning er sú að leikhúsið virki sem eins konar sálfræðingur fyrir fólk .
Umræðan í þjóðfélaginu er neikvæð og margir eiga erfitt uppdráttar fjárhagslega .
Hvað er þá betra en að gefa sig leikhúsinu á vald , gleyma stund og stað og fara í ferðalag , þó ekki sé nema í eina kvöldstund ? Þetta gildir líka fyrir okkur leikarana , það getur verið ágætt að hverfa inn í einhverja allt aðra persónu um stund .
" Hefur þá jafnvel aldrei verið betra að vera leikari á Íslandi en einmitt nú ? " Það má alveg segja það .
" Hann hlær dátt .
Alltaf jafngaman Framboð á sýningum hefur líka sjaldan verið meira .
" Það er alveg rétt .
Framboðið er alveg ótrúlegt í íslenskum leikhúsum .
Og það eru ekki bara þessi dæmigerðu kassastykki sem ganga vel .
Leikhúsin eru líka að taka áhættu – og það borgar sig .
" Þú ert um fimmtugt .
Hvernig aldur er það fyrir leikara ? " Það er fínn aldur .
Ég verð 51 árs á mánudaginn og það eru 26 ár síðan ég útskrifaðist úr Leiklistarskóla Íslands .
Það er langur tími .
Samt hef ég alltaf jafngaman af þessu .
Ég byrjaði á því að leika synina , nú leik ég oftar pabbana og jafnvel einstaka afa .
Það er fínt .
Þegar ég lít yfir ferilinn get ég ekki annað en verið mjög sáttur við minn hlut .
Það eru forréttindi að hafa fengið að leika allt sem ég hef fengið að leika .
Ég sá til dæmis á einhverjum kvikmyndavef um daginn að ég er búinn að leika í um fjörutíu kvikmyndum .
Mér krossbrá , hélt að þær væru ekki nema á bilinu tuttugu til þrjátíu .
" En kannastu ekki við þær allar ? " Jú , flestallar ! " Hlustirðu vel , lesandi góður , geturðu heyrt glottið ! Svar við bréfi Helgu Höfundur : Bergsveinn Birgisson Leikgerð : Ólafur Egill Egilsson Leikstjórn : Kristín Eysteinsdóttir Leikmynd : Snorri Freyr Hilmarsson Búningar : Stefanía Adolfsdóttir Lýsing : Björn Bergsteinn Guðmundsson Tónlist : Frank Þórir Hall Leikarar : Þröstur Leó Gunnarsson , Ilmur Kristjánsdóttir , Sigrún Edda Björnsdóttir 