Bresk skjöl , sem birt voru á miðvikudag , sýna hvað bresk stjórnvöld gengu langt í viðleitni sinni til að blekkja almenning og breska þingið þegar þau létu Bandaríkjamenn hafa eyjuna Diego Garcia til umráða fyrir herstöð og neyddu íbúana til að fara burt .
Diego Garcia er hluti af Chagos-eyjaklasanum .
Þar bjuggu um 1.500 manns , þar af um 500 á Diego Garcia og var fólkið flest flutt til Máritíus og Seychelle-eyja .
Í leyniskjali frá 1966 segir embættismaður breska utanríkisráðuneytisins að markmiðið með því að nota eyjarnar hafi verið að reisa " varnarmannvirki ...
án hindrana eða pólitísks æsings " .
Árið 1970 sagði ráðuneytið embættismönnum sínum hjá Sameinuðu þjóðunum að lýsa íbúum eyjanna sem farandverkamönnum , sem ráðnir hefðu verið til að vinna á kókoshnetuekrum .
" Kosturinn við þá útgáfu erð að þar með er ekki upplýst um tilvist [ hinna innfæddu íbúa ] en um leið er hún alfarið byggð á staðreyndum , " segir í tilmælunum .
Í skjölunum er einnig haft eftir Ted Heath forsætisráðherra ári áður en allir íbúar eyjanna voru fluttir brott : " Trúnaður verður að ríkja um allar umræður milli Bandaríkjanna og okkar .
" Samningurinn við Bandaríkjamenn um herstöðina var upprunalega gerður árið 1966 til 50 ára með möguleika á framlengingu til 20 ára , sem ganga þarf frá fyrir desember 2014 .
Skjölin , sem birt voru í vikunni , staðfesta það sem vitað var fyrir um það með hvaða ráðum Bretar komu íbúum Chagos-eyja í burtu .
Talið er að Chagos-eyjaklasinn hafi verið í byggð frá 1776 .
Bretar komust yfir eyjarnar 1814 .
Í upphafi sjöunda áratugarins var að fjara undan nýlenduveldi Breta .
Á sama tíma óttuðust Bandaríkjamenn að Sovétmenn hygðust seilast til áhrifa á Indlandshafi og vildu verða sér úti um aðstöðu fyrir herstöð .
Tvær eyjar komu til greina , sem báðar voru undir yfirráðum Breta .
Bandaríkjamönnum leist betur á eyna Aldabra norður af Madagaskar .
Þar voru hins vegar heimkynni sjaldgæfra risaskjaldbaka og óttuðust Bandaríkjamenn mótmæli umhverfisverndarsinna færu þeir að raska lífríki þeirra með hernaðarumsvifum .
Á Diego Garcia voru hins vegar engar skjaldbökur .
Gengu Bretar þannig frá hnútunum að þegar Máritíus fékk sjálfstæði héldu þeir Chagos-eyjaklasanum eftir .
En Bandaríkjamenn vildu ekki heldur hafa " íbúavandamál " , sem gæti haft áhrif á rekstur herstöðvar .
Breskir stjórnmála- og embættismenn hófu þá herferð , sem snerist um að sannfæra umheiminn um að engir íbúar með fasta búsetu væru á eyjunum vegna þess að þá þyrfti að gæta lýðræðislegra réttinda þeirra .
Í skjölum , sem þegar voru komin fram , kemur hugarfar breskra embættismanna gagnvart íbúunum berlega í ljós .
" Vissulega verðum við að vera mjög harðir í þessum máli .
Tilgangur æfingarinnar er að ná í kletta , sem eru okkar ...
það verða engir innfæddir íbúar nema mávar , " skrifaði Paul Gore-Booth , háttsettur embættismaður breska utanríkisráðuneytisins 1966 .
Erindrekinn Dennis Greenhill svaraði honum : " Því miður eru ásamt fuglunum nokkrir Tarsanar og Frjádagar af óræðum uppruna , sem vonandi er verið að koma til Máritíus .
" Árið 1965 hafði Anthony Greenwood , nýlenduráðherra Breta , sagt að mikilvægt væri að Sameinuðu þjóðirnar stæðu frammi fyrir gerðum hlut .
Í staðinn fyrir aðstöðuna á Diego Garcia voru Bandaríkjamenn tilbúnir að bjóða Bretum 11 milljóna dollara niðurgreiðslu á Polaris-kafbátum , sem voru hluti af kjarnorkuvörnum Breta .
Í minnisblaði frá Michael Stewart , utanríkisráðherra Breta , til Harolds Wilsons forsætisráðherra árið 1969 kemur fram að greiðslunni var haldið leyndri fyrir breska þinginu og því bandaríska .
Íbúar Chagos-eyja voru sviptir heimkynnum sínum yfir nótt .
Dæmi voru um að fólk , sem hafði ferðast burt , fékk einfaldlega ekki að snúa aftur .
Íbúarnir leita enn réttar síns .
Algert einræði Hvað meðferðina á Chagossum varðar er eins og lýðræðisbyltingin hafi aldrei átt sér stað .
Þetta er algert einræði .
Ég skil ekki hvernig hver breska stjórnin á eftir annarri gat komið svona fram við þegna sína í svona mörg ár með svo undirförulum aðferðum .
Philippa Gregory rithöfundur hefur barist fyrir málstað hinna brottreknu íbúa Chagos-eyja .
Dómar með og á móti en ekkert gerist " Þetta er sorglegur og engan veginn virðingarverður kafli í breskri sögu , " sagði Sydney Kentridge , lögmaður íbúa Chagos-eyja , þegar þeir fóru með mál sitt fyrir dómstóla fyrir rúmum áratug .
Dómarinn í málinu sagði að ljóst væri af birtum skjölum að " ákafi hins opinbera við að framfylgja stefnunni [ um að fjarlægja íbúana ] hafi farið út fyrir öll sæmileg mörk " .
Hann sagði einnig að ástæðan væri ekki aðeins sú að nú væru aðrir tímar : " Viðbrögð rétthugsandi manna við að lesa þau hefðu verið þau sömu nú og þá .
" Dómur féll Chagossum í hag , en þrátt fyrir það gerðist ekki neitt og enginn fékk að snúa aftur .
Árið 2008 féll annar dómur þess efnis að ekki hefði verið ólöglegt að beita konunglegum rétti til að koma í veg fyrir að Chagossar sneru aftur til eyjanna .
Var þar snúið við ákvörðun á lægra dómstigi frá 2006 þar sem sagði að um hefði verið að ræða " ógeðfellda " aðferð til að " senda heila þjóð í útlegð " .
Ed Miliband , þáverandi utanríkisráðherra Bretlands , fagnaði þá niðurstöðunni , en harmaði um leið meðferðina á íbúunum og þau harðindi , sem þeir urðu fyrir .
" Við leitumst ekki við að réttlæta þær gerðir og leitumst ekki við að afsaka framferði fyrri kynslóðar , " sagði hann .
" En dómstólar hafa áður komist að þeirri niðurstöðu að sanngjarnar bætur hafi verið greiddar og Bretland hafi engar lagalegar skyldur til að greiða frekari bætur .
" Olivier Bancoult , sem var fjögurra ára þegar fjölskylda hans fór frá Chagos-eyjum með veika systur að leita læknisaðstoðar og fékk ekki að snúa aftur , hefur rekið baráttu Chagossa fyrir rétti sínum .
