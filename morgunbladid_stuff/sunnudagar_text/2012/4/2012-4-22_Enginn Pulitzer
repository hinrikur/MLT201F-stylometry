Helstu bókmenntaverðlaun vestan hafs eru annarsvegar National Book Award og hinsvegar Pulitzer-verðlaunin .
Þau fyrrnefndu eru afhent á hverju hausti en þau síðarnefndu í apríl , nú síðast 16. apríl .
Það bar til tíðinda við þá afhendingu að tilkynnt var um verðlaun í öllum flokkum nema bókmenntum – ekki náðist samkomulag um hvaða bók ætti að hljóta þau verðlaun , en þó slíkt hafi gerst áður þá hefur það ekki borið við í hálfan fjórða áratug .
Pulitzer-verðlaunin hafa nafn sitt frá útgefandanum Joseph Pulitzer sem lést 1911 .
Í erfðaskrá sinni veitti hann talsverðu fé til að koma á fót verðlaunum fyrir blaðamennsku , skáldskap og menntun og einnig styrkjum til námsferða , en alls eru veitt verðlaun í 21 flokki .
Verðlaunin voru fyrst afhent 1917 , en fyrstur til að hljóta verðlaun fyrir skáldsögu var Ernest Poole sem fékk þau fyrir His Family 1918 .
Skipulagi verðlaunanna er svo háttað að sérstök bókmenntanefnd þeirra velur þrjá titla sem koma til greina og mælir stundum sérstaklega með einum þeirra , en verðlaunaráð fer síðan yfir tilnefningarnar og velur þá bók sem mælt var með , einhverja af þeim þrem bókum sem tilnefndar eru eða ákveður jafnvel að veita engin verðlaun .
Sjálft verðlaunaráðið skipa tuttugu blaða- og fræðimenn , þar af átján með atkvæðisrétt og svo fór að í kosningunni nú fékk engin bókanna þriggja meirihluta .
Það hefur gerst nokkrum sinnum að verðlaunin hafa ekki verið veitt en 35 ár eru frá því það gerðist síðast .
Á áttunda áratugnum féllu bókmenntaverðlaunin þannig niður þrívegis , en engin verðlaun voru veitt 1971 , 1974 , og 1977 .
1971 lagði nefndin til að verðlaunaráðið gerði upp á milli Losing Battles eftir Eudora Welty , Mr. Sammler ' s Planet eftir Saul Bellow eða The Wheel of Love eftir Joyce Carol Oates en öllum var hafnað .
1974 var bókmenntanefndin einróma um að Gravity ' s Rainbow eftir Thomas Pynchon ætti að fá verðlaunin , en ráðið hafnaði henni og einnig A River Runs Through It eftir Norman MacLean sem bókmenntanefndin vildi að hlyti verðlaunin 1977 .
Dæmi eru líka um það að verðlaunaráðið kýs frekar aðra bók en þá sem bókmenntanefndin hefur mælt með eins og til að mynda 1984 þegar nefndin lagði til að The Feud eftir Thomas Berger hlyti verðlaunin , en ráðinu hugnaðist betur Ironweed eftir William Kennedy .
Það vakti þó engar deilur , enda báðar bækurnar verðar verðlauna og líka þriðja bókin sem þá var tilnefnd , smásagnasafnið Cathedral eftir Raymond Carver .
Frá þeim tíma hafa bókmenntanefndin og verðlaunaráðið verið sammála þar til nú að nefndin lagði til að einhver þriggja bóka hlyti verðlaunin : Train Dreams eftir Denis Johnson , Swamplandia ! eftir Karen Russell eða The Pale King eftir David Foster Wallace .
Það að verðlaunaráðinu hafi ekki tekist að ná samkomulagi um hver bókanna ætti verðlaunin skilin hefur eðlilega vakið vonbrigði félaga í bókmenntanefndinni sem hafa tekið þessu illa .
Þannig sagði formaður nefndarinnmar , Susan Larson , að nefndarmenn væru slegnir yfir þessu , enda hafi allar bækurnar verið verðar verðlaunanna .
Annar nefndarmaður , Maureen Corrigan , tók í sama streng , en þriðji í nefndinni var rithöfundurinn Michael Cunningham , sem fékk Pulitzer-verðlaunin fyrir skáldsöguna The Hours fyrir þrettán árum .
Þau þræluðu sér í gegnum 300 bækur á hálfu ári og voru einróma í vali sínu á bókunum þremur .
Það sem vekur nefndarmönnum þó mesta gremju er fréttaflutningur af málinu , enda hafa fjölmiðlar vestan hafs flestir dregið þá ályktun að engin bók hafi átt verðlaunin skilin að þessu sinni 