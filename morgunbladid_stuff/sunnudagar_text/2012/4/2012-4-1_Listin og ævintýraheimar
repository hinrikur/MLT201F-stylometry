Bára Magnúsdóttir stofnaði Jazzballettskóla Báru formlega fyrir 45 árum , árið 1967 .
Síðustu árin hefur starfsemin verið í Lágmúla , og skólinn heitir nú Danslistaskóli JSB .
Þar er rekinn öflugur listdansskóli fyrir grunn- og framhaldsskólastig , einnig tómstundamiðaður skóli fyrir börn frá sex ára aldri og stúdíó fyrir sextán ára og eldri ásamt Líkamsrækt JSB .
Bára var kornung þegar hún var send í ballett .
" Ég byrjaði að dansa fyrir sjö ára aldur , " segir hún .
" Rúrik Haraldsson leikari bjó í sama húsi og ég og eitthvað var ég víst að dansa fyrir hann .
Einn daginn kom hann til mömmu og sagðist vera búinn að skrá mig í Ballettskóla Þjóðleikhússins .
Hann sagði : Nú verður hún að fara að dansa fyrir fleiri en mig .
Mér fannst dásamlegt að vera í ballett .
Reyndar hefur listin alltaf verið vinur minn .
Það er svo gott að lifa í veröld lista , maður getur meira að segja búið þá veröld til .
Þegar ég var barn og unglingur lifði ég mikið í mínum eigin heimi .
Það var ekki bara dansinn sem heillaði mig .
Á unglingsárum féll ég fyrir ljóðum , og þá sérstaklega ljóðum Tómasar Guðmundssonar og lærði þau utan að .
Í ljóðum hans var talað um fólk og tilfinningar , ekki bara fjöll og foss .
Mér fannst hann töffari að tala svona beint út og það sama átti við um Stein Steinarr .
Á unglingsárum mínum voru þeir aðaltöffararnir , en gömlu meistararnir þóttu heldur leiðinlegir og gamaldags .
Þar var ég reyndar ekki alltaf sammála félögum mínum og sá fyrir mér heilu senurnar í mögnuðum ljóðum margra þeirra eins og til dæmis í ljóði Einars Benediktssonar um séra Odd á Miklabæ .
Ég faldi ljóðaáhugann vandlega fyrir skólafélögum mínum .
Mér fannst eins og það ættu bara að vera ömmur sem hefðu gaman af skáldskap og kynnu ljóð utan að .
" Tenging gegnum ævintýraheim Se gðu mér frá foreldrum þínum og uppruna .
" Pabbi , Magnús Ingimarsson , var smiður og bræður hans sömuleiðis , enda áttu þeir ekki langt að sækja smíðahæfileika .
Afi minn var Ingimar Magnússon húsasmíðameistari sem byggði fjölmörg hús á Akranesi sem voru kölluð Ingimarshús .
Afi smíðaði líka ruggustóla sem vöktu mikla aðdáun og þóttu listasmíð og fólk sóttist í þá .
Pabbi var svo hagleikssmiður og amma orti ljóð .
Þarna var mikil sköpun í gangi .
Mamma , Elín Ólafsdóttir , var dóttir Ólafs Ólafssonar , veitingamanns á Röðli .
Hann lét dyraverði sína klæðast einkennisbúningi og var með rauðan dregil fyrir framan veitingastaðinn og flutti inn útlenda skemmtikrafta .
Hann hafði verið sjómaður , eins og bræður hans , en veiktist af berklum og var á Vífilsstöðum í ár en fór svo út í veitingarekstur .
Hann var mjög framsækinn maður og óhræddur við að fara nýjar leiðir .
Mamma hét Elín Ólafsdóttir og var dugnaðarforkur .
Þau pabbi bjuggu á Akranesi og ég var eina barnið sem þau áttu saman .
Þegar þau skildu var pabbi áfram á Akranesi en ég fór til Reykjavíkur með mömmu .
Bæði eignuðust þau nýja maka og mamma eignaðist fimm börn með sínum manni og pabbi fimm börn með sinni konu .
Ég var elst heima og hafði mikið að gera við að passa yngri systkinin .
Tvær systur mínar voru ekki á heimilinu .
Önnur var alin upp hjá ömmu en var hjá okkur með annan fótinn og hin var ættleidd .
Svona var þetta í stríðinu .
Ég vissi ekkert um ættleiddu systurina fyrr en ég var orðin stálpuð og kynntist henni seinna á lífsleiðinni .
Tilfinningalega var ég mjög tengd pabba mínum , heimsótti hann stundum á Akranes og einnig afa minn og ömmu og elskulegt frændfólk mitt .
Þess á milli hafði ég mína eigin tengingu við pabba í gegnum ævintýraheiminn minn .
Ég tengdi alltaf sjóinn við pabba .
Þegar ég var lítil stelpa fór ég niður í fjöru eða niður á höfn og horfði út á sjóinn og þóttist sjá pabba minn og gaf honum merki .
Mér var stundum strítt á þessu en fyrir mér var pabbi þarna , hinum megin við sjóinn , enda fór ég yfir sjóinn þegar ég fór að heimsækja hann .
Akranes varð draumabær í mínum huga og þar voru frænkur mínar og frændur .
Mér þykir enn óskaplega vænt um þann bæ .
" Gott að vera ungur og vita ekki allt Hvernig stóð á því að þú fórst að læra jazzballett ? " Í Þjóðleikhússkólanum var enskur kennari einn vetur , Elisabeth Hudson , sem kenndi mér .
Hún mælti með að ég færi í framhaldsnám í Art Educaional í London , sem var og er enn mjög virtur listdansskóli en hún hafði verið kennari þar .
Hún talaði við fóstra minn og hann sagði mér að hún mælti með því að ég færi á ART í nútímadans í London .
Ég hélt að henni fyndist að ég hefði ekki hæfileika til að dansa klassískan ballett og grét þess vegna heila nótt .
Það varð samt úr því að ég fór til London , sextán ára gömul , og var þar í námi í tvö ár .
Á þessum tíma var ég ekkert að velta því fyrir mér hvernig mamma , sem vann á veitingahúsum á kvöldin , hefði efni á því að kosta mig til náms .
Seinna komst ég að því að listnám í Englandi var niðurgreitt , þannig að skólinn borgaði megnið af skólagjöldunum en nám mitt kostaði mömmu samt mikla pening .
Ég dáist að mömmu , með allan þennan barnaskara , fyrir að hafa drifið í því að senda mig í dansnám í útlöndum .
En hún fékk líka að heyra það frá fólki : Hvað á stelpan að gera þarna ? Hvers lags vitleysa er þetta eiginlega ? Hvernig á hún svo að sjá fyrir sér þegar námið er búið ? Eftir námið í London fór ég heim og kenndi ballett hjá Sigríði Ármann í einn vetur og leigði síðan af henni salinn um vorið til að prófa þetta nýja dansform sem ég var með í farteskinu .
Það má segja að það hafi verið afdrifaríkt því um haustið tók ég á leigu sal uppi á lofti í Alþýðuhúsinu fyrir eigin starfsemi .
Þá varð ekki aftur snúið .
Ég varð líka að finna mín eigin ráð til að láta þetta ganga því ég hafði ekki mikið af fyrirmyndum .
Það má segja að skólinn hafi orðið til í höndunum á mér og ég tók eitt skref í einu .
Ég vildi búa til skapandi umhverfi og innréttaði , kom fyrir speglum , ballettstöngum , góðu dansgólfi , búningsklefum með sturtu , setustofu og tilheyrandi .
Ég varð að nýta húsnæðið sem best og þar kom hugmyndin að líkamsræktinni .
Ég hélt sambandi við skólafélagana frá Bretlandi sem sumir komu til mín til að kenna .
Seinna breyttist þetta , nemendur mínir fóru út í framhaldsnám og komu heim með kunnáttuna og nýja strauma og kenndu hjá mér .
" Var ekkert erfitt að byggja upp þessa starfsemi ? " Það var skrýtið að vera ung kona og standa í þessu .
En ég hef nú oft sagt síðan að það er gott að vera ungur og vita ekki allt , henda sér bara í hlutina og læra af reynslunni .
Kannski var eins gott að ég var ung og vissi ekki að það voru bara karlmenn sem ráku fyrirtæki , konur ráku hárgreiðslustofur í mesta lagi í fimm ár .
Ansi oft var sagt við mig : Ertu enn í þessu ? Mikið ertu dugleg ! Hvenær væri þetta sagt við karlmann á besta aldri sem væri að vinna upp starfsemi sína ? Þegar ég sótti um lán hjá bankastjóra fékk ég svarið : Heyrðu væna mín , þú setur þig bara í skuldir með þessu ! Ég mætti ekki alltaf vinsamlegu viðmóti með þennan nýja dansstíl .
Danskennarasamband Íslands var ekki með jazzballett sem viðurkennda grein innan sinna vébanda , sem varð til þess að ég var utan félagsins í sautján ár en þá tókust sættir með okkur og íslensk jazzballettpróf urðu til .
Ég sat síðan í stjórn dansráðsins í mörg ár og var seinna forseti þess um árabil .
Þetta er ekki bara mitt ævistarf því hér hafa nokkrar konur verið kennarar í áratug eða tvo .
Bæði yfirkennari og deildarstjóri byrjuðu í jazzballett litlar stelpur og eru hér enn og deildarstjórinn minn , hún Irma , var að ljúka meistaranámi í kennslufræðum í listum .
Sandra sem ég kenndi þegar hún var lítil stelpa er búin að kenna hér í tíu ár .
Og sama má segja um flesta kennarana okkar , þeir byrjuðu í skólanum sem litlir nemendur en eru nú orðnir kennarar .
Og ekki má gleyma dótturinni Þórdísi Schram sem lauk framhaldsnámi í London og kennir nú á listdansbrautinni hjá okkur .
" Þú nefnir dóttur þína , segðu mér aðeins frá einkalífi þínu .
" Ég varð ung ekkja en maðurinn minn Haraldur Ólafsson dó á sviplegan hátt aðeins 32 ára , en saman áttum við tvo drengi Ólaf Finnboga sem er lögfræðingur og Magnús sem er tónlistarmaður .
Seinni maður minn er Ágúst Schram og saman eigum við dótturina Þórdísi , en fyrir átti Ágúst tvær dætur Unni Lísu og Önnu Hlín , svo saman eigum við fimm börn og barnabörnin eru orðin ellefu og svo er eitt barnabarnabarn .
" Þú hefur rekið skólann í áratugi , það hefur margt breyst í þjóðfélaginu síðan þá .
" Rauðsokkur buðu mér einu sinni á fund þar sem ég átti að segja þeim frá því hvernig væri að vera kona í fyrirtækjarekstri .
Ég var ákaflega upp með mér yfir boðinu og velti því lengi fyrir mér hvað ég ætti að segja .
Ég sá fyrir mér að ég ætti að vera eins konar Jóhanna af Örk og segja : Stelpur mínar , þetta enginn vandi ! Ég er með tíu manns í vinnu í leiguhúsnæði og þarf stundum að fá yfirdráttarheimild hjá bankanum en allt er þetta í góðum gír .
Svo mætti ég og sagði eitthvað á þessa leið en eftir ræðu mína kom til mín merk kona , ein af þeim sem höfðu boðið mér á fundinn , og sagðist hafa orðið fyrir vonbrigðum .
Þú varst ekki að segja satt , sagði hún .
Það sem hún vildi að ég segði var að bankastjórinn hefði spurt : Væna mín , hver er maðurinn þinn ? Eftir á að hyggja var ég að fela hluta af sannleikanum .
Það hefur ýmislegt breyst frá þeim tíma sem ég fór á fund rauðsokka .
Íslenskar konur eru framsýnar og duglegar .
Við eigum að þakka fyrir það frelsi kynjanna sem við búum við í dag , þannig er það ekki alls staðar í heiminum .
Auðvitað þarf ýmislegt að bæta en við eigum ekki að fylgja öfgum heldur þakka fyrir góða þróun .
" Hvernig gekk að reka skólann í kreppunni ? " Árið 2006 keypti ég bakhús í Lágmúla og innréttaði og starfsemin stækkaði .
Svo hrundi allt á Íslandi .
Ég fann ekki fyrir kreppunni 2008 og fyrri hluta árs 2009 en eftir það fækkaði nemendum .
Áður hafði verið biðlisti í jazzballett en núna keyptu foreldrar kannski eina önn fyrir börnin sín í staðinn fyrir tvær .
Ástandið er ennþá á þennan veg .
Þegar fólk hefur minna á milli handanna en áður þá finnur þjónustufyrirtæki eins og þetta fyrir því .
En ég hef ekki þurft að segja upp fólki .
Ég segi oft að ég sé ekki kjörkuð heldur trúuð .
Ég er listræn og mig langar til að skapa eitthvað nýtt .
Ég veit að ég get verið ánægð með skólann því með honum skapaði ég eitthvað sem ekki var til áður .
Nemendur sem ég kenndi koma þangað með börnin sín og núna finnst öllum sjálfsagt að til sé skemmtilegur skóli eins og þessi .
Það er svo hollt að láta börnin vinna að sköpun og það er hægt að skapa svo margt með huganum einum .
" 