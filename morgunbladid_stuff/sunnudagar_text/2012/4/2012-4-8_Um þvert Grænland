Nú eru liðin 100 ár síðan danski landmælingamaðurinn J. P. Koch lagði upp í rannsóknarleiðangur sinn til Grænlands við fjórða mann .
Þeir höfðu vetursetu við jökulröndina og lögðu síðan leið sína vestur yfir þveran Grænlandsjökul .
Einn þessara manna var Íslendingurinn Vigfús Sigurðsson .
Hér segir elsta barnabarn hans sögu leiðangursins í aðalatriðum .
Elsa M. Tómasdóttir Grimnes Segja má að umræðan um loftslag jarðarinnar hafi aldrei verið jafn ofarlega á dagskrá og núna , hvort heldur meðal einstaklinga eða hjá stjórnvöldum .
Aðstæður og loftslagsbreytingar í hinum víðáttumiklu heimskautslöndum bera þess greinilega merki að hverju stefnir .
Vísindalegar mælingar á þessum svæðum eru þess vegna ákaflega mikilvægar .
Því er vel við hæfi nú að minnast þessara tímamóta er þeir félagar lögðu upp í leiðangur sinn til Grænlands og skiluðu af sér vísindalegum niðurstöðum sem koma mega að gagni í nútímajöklarannsóknum .
Grænland — leiðangrar og rannsóknir Heimskautslöndin , þar á meðal Grænland , voru lengi lítt þekkt .
Jafnvel um miðja 19. öld var mönnum enn ekki að fullu kunn öll vesturströnd Grænlands og austurströndin var næsta ókönnuð .
Undir lok aldarinnar verður hér breyting á , þá rekur hver leiðangurinn annan , kunnust er skíðaferð Nansens yfir Grænland 1888 .
Danir , sem aðallega réðu ríkjum á Grænlandi , hófu nú í auknum mæli vísindalegar rannsóknir með leiðöngrum sínum þangað .
– Um 1900 var nyrsti hluti austurstrandarinnar þó enn ókannaður .
Á árunum 1906-1908 mældi og kortlagði " Danmerkurleiðangurinn " undir stjórn L. Mylius Erichsens þetta svæði , en það kostaði leiðangursstjórann og tvo aðra menn lífið .
Enn vantaði að rannsaka ísröndina og fjalllendið Dronning Louisesland sem teygir sig inn í jökulinn .
Einnig var fyrirhugað að fara þvert yfir Grænland , þar sem landið er breiðast , frá Danmerkurhöfn austanmegin til Upernivíkur á vesturströndinni og rannsaka þannig jökulinn .
Tveir menn úr " Danmerkurleiðangrinum " , danski landmælingamaðurinn J. P. Koch og þýski veðurfræðingurinn dr. Alfred Wegener , einsettu sér að framkvæma þetta og fóru strax eftir heimkomuna að undirbúa nýjan leiðangur .
" Danmerkurleiðangurinn til Dronning Louiseslands og um jökulbreiðu Grænlands 1912-13 " eins og hann hét formlega , var hinn fyrsti eiginlegi jöklafræðilegi leiðangur sem starfaði og hafði vetursetu á ísnum og framkvæmdi þar vísindalegar rannsóknir yfir lengri tíma .
Fyrri leiðangrar voru nánast eingöngu könnunarferðir þar sem menn mældu , merktu og lýstu því sem fyrir bar .
Þeir Koch og Wegener skipulögðu hins vegar sínar rannsóknir og höfðu með sér þau tæki og tól sem til þurfti til þess að framkvæma rannsóknirnar .
Þetta var líka í fyrsta sinn sem notaðir voru hestar til flutnings á heimskautssvæði , og þannig kom Íslendingurinn Vigfús Sigurðsson til sögunnar .
Reynslan hafði sýnt að hundasleðar voru lítt hæfir til flutnings í hinu úfna landslagi Grænlands , milli sjávar og jökuls , en úr því að ákveðið var að nota hesta þurfti að hugsa fyrir miklu magni af fóðri og flytja það með sér .
Þetta var því nýtt og mikið verkefni .
Fjórði þátttakandi í leiðangrinum var Lars Larsen , stýrimaður á dönsku skonnortunni Godthaab sem Danir höfðu léð til ferðarinnar til Danmerkurhafnar .
Sjómannsreynsla Larsens kom sér vel þegar ferja átti farangurinn á vélbát og pramma , alls 20 tonn , þar á meðal flekahús fyrir vetursetuna , sem flytja þurfti inn þröngar vakir í ísilögðum fjörðum og þaðan svo áfram á hestum að jökulbreiðunni .
Eftir vel heppnaða reynsluferð með hestana á Vatnajökli , var lagt upp frá Akureyri í júlí 1912 og ætluðu þeir félagar sér að komast til Dronning Louiseslands um haustið , alla vega að ísröndinni , þetta yrði þó háð veðri og færð .
Hér skyldu þeir hafa vetursetu , gera mælingar og setja upp forðabúr .
Strax og skammdegið var liðið hjá , var ætlunin að leggja á jökulinn þar sem hann er breiðastur , rannsaka hann vísindalega og komast að vesturströndinni um sumarið , alls ca .
1200 km leið .
Þeim tókst þetta , fóru ferðina , reistu flekahúsið " Borg " á ísnum við jökulröndina , höfðu þar vetursetu og gerðu mælingar .
Svo lögðu þeir á jökulinn eins og áætlað var og komust til Upernivíkur á vesturströndinni í júlí 1913 , eftir að hafa lent í miklum ógöngum og lífsháska .
Það reyndi á margt og erfiðleikarnir sem þeir þurftu að takast á við voru ýmislegir .
Sumarið 1912 var veðrið óvenju slæmt .
Hestarnir struku hvenær sem færi gafst og refir og birnir sóttu í fóðrið .
Þeir félagar gátu með naumindum forðað sér undan jökulhlaupi .
Um veturinn gerði ofsaveður .
Þegar frostið náði allt að 50 stigum varð að gera mælingarnar inni í húsinu , bora í gegnum stofugólfið og ísinn .
Koch féll í jökulsprungu , lenti á syllu og mátti bíða þar fótbrotinn í 1 ½ klst. áður en hann náðist upp og gert var að sárum hans .
Í fallinu missti Koch þeólítann , mikilvægasta mælingatæki þeirra , en Vigfúsi sem var mjög hagur , tókst að smíða svokallaðan Jacobsstaf sem að mestu kom að sömu notum .
Snjóblinda hrjáði þá stöðugt á jöklinum .
Þegar á leið urðu bæði menn og dýr svo þrekuð að hugsunin um að geta bjargað einhverjum hestanna var útilokuð .
Það voru þeim því þung spor þegar þessir tryggu félagar þeirra voru aflífaðir .
Að lokum hlaut Glói , hundurinn góði , sömu örlög , en hann varð þeirra lífgjöf þar sem þeir neyddust til að leggja hann sér til munns .
Bók J.P .
Kochs Um auðnina hvítu ( Gennem den hvide Ørken ) kom út í Kaupmannahöfn þegar árið 1913 .
Þar lýsir hann leiðangrinum á alþýðumáli og byggir á dagbókum sínum .
Hið endanlega vísindarit kom ekki út fyrr en 1919 í Berlín og sá Wegener um útgáfuna , þar sem Koch var orðinn alvarlega veikur ( hann lést 1928 ) .
Ástæðan fyrir þessu tiltölulega langa hléi var líklega meðal annars sú að báðir gegndu herþjónustu í heimsstyrjöldinni fyrri .
Wegener særðist og var sendur heim og gaf þá út sína umdeildu , en síðar meir viðurkenndu ritgerð um landrekskenninguna , Myndun meginlanda og úthafa .
Vigfús hélt líka nákvæmar dagbækur og á þeim byggist bók hans Um þvert Grænland , gefin út í Reykjavík 1948 .
Í innganginum segir hann að auki frá kaupum á góðum norðlenskum hestum til fararinnar og reynsluferðinni á Vatnajökli .
Það sem er sameiginlegt báðum þessum bókum er að þar má lesa áhrifamiklar lýsingar á staðháttum og stórbrotinni náttúru Grænlands auk frásagna um góðan félagsskap , samheldni og samvinnu hvað sem á bjátaði .
Hið alkunna skammdegisþunglyndi virðist ekki hafa látið á sér kræla né heldur ósamkomulag eða deilur .
Strangar fyrirskipanir voru óþarfar , verkefnin voru rædd og síðan framkvæmd .
Hjá þeim báðum vaknar spurningin þegar mest á reynir um tilgang alls þessa .
Koch skrifar að enda þótt þeir fjórmenningar væru mjög ólíkir hvað snerti þjóðerni , uppeldi , menntun og áhugamál þá voru þeir engu að síður líkir að eðlisfari og í viðhorfum sínum til lífsins og því myndaðist með þeim traust vinátta sem hjálpaði þeim að ná settu marki .
Leiðangur eins og þessi er vissulega áhættusamur .
En hvað er það sem hvetur menn til þátttöku ? J.P .
Koch skrifar í formála sínum : " Heimskautafari er framar öllu ævintýramaður og verður að vera það , annars dugar hann ekki .
En það er ekkert því til fyrirstöðu að hann geti verið bæði athugull og skynsamur maður og góður þegn .
" Hið síðastnefnda átti allavega við um Vigfús Sigurðsson , það vitum við sem þekktum hann .
Jafn veigamikil og ævintýraþráin var líklega sú staðreynd að Vigfús átti konu og fjögur lítil börn .
Þeirra tíma möguleikar á að framfleyta fjölskyldu voru takmarkaðir .
Þegar við bættist svo útþráin sem er svo sterk í eðli Íslendingsins , þá er þetta líklega skýring að vissu marki .
Í bók sinni Um auðnina hvítu segir J. P. Koch þetta um valið á íslenskum hestum og um Vigfús sem persónu : " Trú okkar á að íslenskir hestar réðu við hinar erfiðustu aðstæður á Grænlandi reyndist rétt .
Það er hrein undantekning og bara eftir margra ára þjálfun , að okkur lærist að stjórna grænlenskum hundasleðum að hætti eskimóa .
Á sama hátt getur bara Íslendingur stjórnað íslenskum hesti .
Það var þess vegna mikilvægt að hafa íslenskan leiðsögumann með í förinni .
Vigfús , íslenski bóndinn , var svo að segja fæddur og uppalinn á hestbaki .
Á póstferðum sínum um Norðurland kynntist hann náið hinum erfiðu og oft hættulegu vetrarferðum um snæviþakið íslenskt hálendi .
Hann var hagur og eins og allir íslenskir bændur vanur því að verða sjálfur að smíða og gera við .
Hann var lærður trésmiður og þekkti auk þess sérlega vel inn á vélbáta , eiginleikar sem komu að mjög góðum notum og björguðu okkur úr margs konar erfiðleikum .
Hann var glaðlyndur að eðlisfari , bjartsýnn og hjálpsamur og vann þannig hug okkar allra .
Hann talaði dönsku reiprennandi og var vel að sér í dönskum bókmenntum .
Í félagsskap þeirra Larsens og Vigfúsar ætti okkur Wegener að farnast vel .
" Dvölin á Grænlandi 1912-13 víkkaði án efa sjóndeildarhring Vigfúsar og kom honum í kynni við annan hugsunarhátt og menningu .
Eftir heimkomuna voru þeir félagar sæmdir heiðursmerki dönsku ríkisstjórnarinnar fyrir afrekið .
Heimildir Vigfús Sigurðsson : Um þvert Grænland , Reykjavík 1948 J. P. Koch : Gennem den hvide ørken , København 1913 Polarprofiler , Dansk Polarcenters særnummer , København 1994 .
Margvíslegar rannsóknir Danmerkurleiðangurinn 1906-08 færði sönnur á að þar sem skriðjöklarnir á Norðaustur-Grænlandi mæta sjó eru þeir örþunnir og ekki þverhníptir , eins og annars staðar á Grænlandi .
Leiðangurinn rannsakaði líka ísröndina og gerði hæðarmælingar á ísnum .
Þessar mælingar , bornar saman við staðarlýsingar nýrri tíma , gefa hugboð um hve miklu þynnri ísinn hefur orðið á u.þ.b. 100 árum .
Danmerkurleiðangurinn 1912-13 mældi sérstaklega hitastig íssins niðri á 25 m dýpi , rannsakaði nánar íslögin , allt frá fáeinum cm að 1 m á þykkt , og mældi hreyfingar íssins , sem námu u.þ.b. 1.700 m á ári .
Þá mældi hann hina árlegu viðbót af snjó í holunum sem grafnar voru og reiknaðist til að ísinn á botni hlyti að vera undir bræðslumarki og að ísinn í hinum miklu skriðjöklum hreyfðist sem ein heild .
Auk þessa lágu fyrir geysimikil gögn í sambandi við landfræðilegar og veðurfræðilegar mælingar og margar ljósmyndir .
Á þessum grundvelli má rekja sögu jöklarannsókna 100 ár aftur í tímann .
Kynntist ungur náttúrunni Vigfús Sigurðsson fæddist 16. júlí 1875 að Gilsbakka í Axarfirði og var næstelstur átta systkina .
Hann kynntist strax á ungum aldri íslenskri náttúru og veðurfari eins og það getur orðið hvað verst og hvað bjóða má íslenskum hestum .
Vigfús var lærður trésmiður og vann við smíðar í Reykjavík eftir heimkomuna frá Grænlandi .
Hann fékk vitavarðarstöðuna á Reykjanesi 1915 og mun það hafa verið fyrir atbeina J. P. Kochs , leiðangursstjórans .
Vigfús var kvæntur og fjögurra barna faðir þegar hann fór til Grænlands ; þegar fjölskyldan flutti frá Reykjanesi til Reykjavíkur árið 1925 , voru börnin orðin átta .
Vigfús fór í annað sinn til Grænlands með íslenskum leiðangri 1929 og í þriðja sinn 1930 undir leiðsögn dr. Alfreds Wegeners .
I þeirri ferð fórst Wegener .
Vigús var seinni hluta æfinnar til heimilis hjá elsta syni sínum Tómasi og fjölskyldu hans .
Hann lést 1950 .
Einkum í Ölpunum Jöklarannsóknir höfðu fram að þessu svo að segja án undantekninga átt sér stað í Ölpunum .
Þankar og hugleiðingar um eðli íssins , grundvallaðar á slíkum rannsóknum , álitu menn vera í litlu samræmi við aðstæðurnar í heimskautslöndunum .
