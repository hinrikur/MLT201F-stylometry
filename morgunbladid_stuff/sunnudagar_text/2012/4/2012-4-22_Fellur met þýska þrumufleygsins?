Tæplega 40 ára gamalt markamet er nú í hættu .
Lionel Messi , hinn knái leikmaður Barcelona , hefur nú skorað 63 mörk í öllum mótum á þessu keppnistímabili .
Að auki hefur hann gefið 25 stoðsendingar á tímabilinu .
Frammistaða Messis er með ólíkindum , en hún er ekki einsdæmi .
Leiktímabilið 1972/73 skoraði Gerd Müller 67 mörk í öllum mótum .
Müller hafði ótrúlegan hæfileika til að skora mörk og höfðu varnarmenn ærna ástæðu til að vara sig þegar hann birtist í teignum .
Markamet og titlar á titla ofan Müller setti ýmis met á ferlinum .
Hann skoraði 68 mörk í 62 landsleikjum , rúmlega mark í leik , 365 mörk í 427 leikjum í þýsku deildinni og 66 mörk í 74 leikjum í Evrópukeppni .
Müller er áttundi á listanum yfir helstu markaskorara heims , en lék færri leiki á ferlinum en hinir leikmennirnir , sem ásamt honum skipa 15 efstu sætin á listanum .
Ferillinn hófst hjá 1861 Nördlingen þar sem Müller fæddist 3. nóvember 1945 .
18 ára gekk hann til liðs við FC Bayern München árið 1964 þar sem fyrir voru Franz Beckenbauer og Sepp Maier .
Saman áttu þeir eftir að setja mark sitt á þýska knattspyrnu , en á þessum tíma var Bayern í suðursvæðisdeildinni , einni deild fyrir neðan búndeslíguna .
Liðið vann sig upp í búndeslíguna á fyrsta tímabilinu , sem Müller lék með því og á sjöunda og áttunda áratugnum átti það eftir að vinna marga titla .
Hann varð fjórum sinnum þýskur meistari , fjórum sinnum bikarmeistari , þrisvar sigurvegari í Evrópukeppni meistaraliða , vann álfubikarinn einu sinni og varð einu sinni Evrópumeistari bikarhafa .
Sjö sinnum var Müller markahæsti leikmaður Þýskalands og tvisvar markahæstur í Evrópu .
Müller lék sinn fyrsta landsleik 1966 og tryggði sér strax fast sæti í liðinu .
Hann stóð sig frábærlega í heimsmeistarakeppninni í Mexíkó árið 1970 þegar Vestur-Þýskaland náði þriðja sæti og skoraði 10 mörk í sex leikjum , þar á meðal þrennu gegn Búlgaríu og Perú .
Þjóðverjar töpuðu hins vegar í undanúrslitum fyrir Ítalíu í leik , sem var framlengdur og fór 4-3 .
Müller skoraði tvisvar í þeim leik .
Það ár var hann kjörinn knattspyrnumaður Evrópu .
Heims- og Evrópumeistari Fjórum árum síðar varð hann heimsmeistari með Vestur-Þýskalandi .
Þá var hann ekki jafn iðinn við markaskorunina , en náði engu að síður að skora fjögur mörk , þar á meðal úrslitamarkið í 2-1 sigri á frábæru liði Hollendinga í úrslitaleiknum .
Í millitíðinni varð hann Evrópumeistari með landsliðinu 1972 .
Í úrslitaleiknum sigruðu Vestur-Þjóðverjar Sovétmenn sannfærandi með þremur mörkum gegn engu .
Müller skoraði því samtals 14 mörk í úrslitakeppni HM .
Það var met , sem stóð í samtals 32 ár þar til Ronaldo tók það af honum í leik með Brasilíu gegn Gana á HM í Þýskalandi 2006 .
Ronaldo þurfti hins vegar þrjú heimsmeistaramót til að ná meti Müllers .
" Litli , feiti Müller " Müller fékk viðurnefnin " Bomber der Nation " og " kleines , dickes Müller " eða " litli , feiti Müller " eins og það er haft eftir Cik Cajkovski , fyrsta þjálfara hans hjá Bayern München .
Cajkovski var Júgóslavi .
Honum varð fótaskortur á málfræðinni þegar hann var að lýsa leikmanni sínum og lýsingin festist við hann .
Eftir HM 1974 hætti hann í landsliðinu í fússi vegna þess að eiginkonum leikmanna var ekki boðið til sigurfagnaðarins .
En hann átti eftir að vinna ýmsa sigra með Bayern og lék með liðinu til 1979 eða í 15 ár .
Eftir það tóku við tvö leiktímabil með Fort Lauderdale Strikers í Flórída í Bandaríkjunum .
Þótt Müller virtist ekki geta misstigið sig á vellinum gegndi öðru máli um einkalífið .
Hann stríddi við þunglyndi og alkóhólisma .
Hann keypti sér bar í Fort Lauderdale og virðist hafa verið einn helsti viðskiptavinurinn .
Hann var óánægður með sjálfan sig , var niðurbrotinn og nánast eignalaus .
Þegar virtist fokið í flest skjól komu gamlir vinir til bjargar , Franz Beckenbauer fremstur í flokki .
Þeir komu honum í meðferð og Uli Hoeness , forseti Bayern , gerði hann að þjálfara hjá varaliðinu , Bayern München II , 1991 .
Þar er Müller enn við störf .
Müller hafði óvenjulegt vaxtarlag , stutta fætur og þyngdarpunktinn neðarlega .
Í bók Davids Winners um hollenska landsliðið er að finna lýsingu á Müller og er tilvitnunin tekin úr Wikipediu : " Müller var stuttur , samanrekinn , ankannalegur í útliti og ekki sérlega fljótur ; hann passaði aldrei inn í viðteknu myndina af hinum frábæra fótboltamanni , en hröðun hans á stuttum vegalengdum var banvæn , hann hafði óviðjafnanlegar staðsetningar í vítateig og óhugnanlega tilfinningu fyrir að skora mörk .
Stuttir fæturnir veittu honum undarlega lágan þyngdarpunkt þannig að hann gat snúið sér snöggt og í fullkomnu jafnvægi í plássi og á hraða þegar aðrir leikmenn hefðu fallið um koll .
Hann hafði einnig lag á að skora við ólíklegustu kringumstæður .
" Lærði á götunni með plastbolta Þegar Brasilíumaðurinn Ronaldo var við það að ná af honum markametinu á HM sagði Müller í viðtali að til væru fáir markaskorarar á borð við hann og Ronaldo og kvaðst telja að ástæðan væri augljós .
" Nú eru færri mörk skoruð vegna þess að leikmenn bregðast ekki við , " sagði hann í samtali við Mail on Sunday fyrir sex árum .
" Þeir fylgjast ekki nógu vel með leiknum og mistekst allt of oft að nýta sér þau færi , sem þeir fá .
Of fáir markaskorarar eru nógu kaldir – það skilur þá bestu frá restinni .
" Müller segir að hann hafi öðlast tilfinningu fyrir að skora mörk þegar hann var táningur , áður en hann varð atvinnumaður .
" Ég er að tala um nokkuð , sem er ekki hægt að læra – annaðhvort ertu með það eða ekki .
Ég var einfaldlega fljótari að bregðast við en andstæðingurinn .
Meira að segja þegar ég var krakki vildu eldri strákarnir alltaf hafa mig með vegna þess að þeir vissu að ég myndi skora .
Þannig lærði ég mitt fag , af að spila á götunni með plastbolta .
Á þeim tímum voru engar æfingar fyrir ungt fólk og leðurboltar voru ekki inni í myndinni – aðeins ríku krakkarnir höfðu efni á þeim .
En þótt ég hefði alla þessa hæfileika hvarfaði aldrei að mér að að verða atvinnumaður í fótbolta fyrr en ég var valinn til að spila í svæðisdeildinni í Bæjaralandi 16 ára .
" Svo heyrist búmm Gerd Müller klæddi sig eins og kóngur á umslagi lítillar plötu , sem hann gaf út með slagaranum Dann macht es Bumm ( Svo heyrist búmm ) 1969 – liðsfélagi hans Beckenbauer var keisarinn .
Lagið er dæmigerður bæverskur slagari með harmónikkum og trumbum og söngur Müllers tilþrifalítill .
Gagnrýnendur fögnuðu því að ekki skyldi verða framhald á tónlistarferli markaskorarans .
