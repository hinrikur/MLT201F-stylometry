Fleiri hafa auðgast á Harry Potter-æðinu , sem rann á heiminn fyrir hálfum öðrum áratug , en höfundurinn , J.K .
Rowling .
Á lista breska blaðsins The Sunday Times yfir ríkustu Bretana yngri en þrjátíu ára , sem birtur var í vikunni , sker leikarinn Daniel Radcliffe , sem fór með hlutverk galdrasnáðans í öllum kvikmyndunum , sig úr á sviði menningar og lista .
Samkvæmt listanum hefur Radcliffe , sem er 22 ára , þénað hvorki meira né minna en 54 milljónir sterlingspunda á stuttum ferlinum , það eru um ellefu milljarðar íslenskra króna .
Megnið af þessum tekjum hefur Radcliffe haft af Potter-myndunum en hryllingsmyndin , The Woman in Black , sem hann lék í á síðasta ári , gekk einnig vel .
Tekjur leikarans í fyrra munu hafa numið sex milljónum punda .
Næsti maður á listanum er líka leikari , Robert Pattinson , sem meðal annars gerði garðinn frægan í Twilight -myndunum .
Hann er metinn á 40 milljónir punda .
Þess má til gamans geta að Pattinson , sem er 25 ára , hóf einmitt leikferilinn í einni Harry Potter-myndanna .
Leikarar í sérflokki Af listanum að dæma kemur meira en helmingur breskra auðkýfinga undir þrítugu úr skemmtanabransanum , þegar búið er að skilja íþróttamenn frá .
Leikarar , einkum þeir sem hlotið hafa safarík aðalhlutverk í kvikmyndum , eru í nokkrum sérflokki en á eftir Radcliffe og Pattinson koma Keira Knightley , 27 ára , með 30 milljónir punda ; Kiera Chaplin , 29 ára , með 28 milljónir punda ; Emma Watson , 21 árs , með 26 milljónir og Rupert Grint , 23 ára , með 24 milljónir .
Tvö þau síðastnefndu slógu vitaskuld í gegn sem vinir Harrys Potters í myndunum .
Athygli vekur að Knightley , sem er sögð önnur launahæsta leikkonan í Hollywood um þessar mundir , jók ekki við auð sinn á árinu 2011 enda einbeitti hún sér þá að sviðsleik í Lundúnum .
Langt er niður í næsta leikara á listanum .
Það er Lily Cole , 23 ára , sem metin er á 8 milljónir punda .
Hún hefur líka getið sér gott orð sem fyrirsæta .
Ekki kemur á óvart að söngkonan Adele sé efst á lista yfir tekjuhæstu bresku tónlistarmennina undir þrítugu .
Hún er aðeins 23 ára en hefur þegar þénað 20 milljónir punda , það eru um fjórir milljarðar íslenskra króna .
Hún hefur nú selt meira en 20 milljónir eintaka af tveimur fyrstu breiðskífum sínum , sem heita einfaldlega 19 og 21 .
Adele er í nokkrum sérflokki en á eftir henni koma fimm aðrar konur : Cheryl Cole ; Leona Lewis ; Katie Melua ; Joss Stone og Charlotte Church , með á bilinu 8-12 milljónir í uppsafnaðar tekjur á ferlinum .
Efstu karlarnir á listanum eru Craig David og Paolo Nutini með 8 milljónir punda .
Efstu nýliðarnir á lista The Sunday Times eru söngkonan Jessie J , sem kom eins og stormsveipur fram á sviðið í fyrra , og félagarnir fjórir í strákasveitinni JLS , ellegar Jack the Lad Swing , sem upphaflega sló í gegn í bresku útgáfunni af hæfileikakeppninni The X Factor .
Hvert um sig var með fimm milljónir punda í tekjur á síðasta ári .
Skyldi maður vera á rangri hillu ? Barnabarn Chaplins Kiera Chaplin er hugsanlega ekki öllum kunn , þrátt fyrir velgengni í starfi .
Hún er barnabarn Charlies heitins , fædd í Belfast árið 1982 .
Hún byrjaði sem fyrirsæta á unglingsaldri en hefur einnig leikið í fjölda kvikmynda og á hlut í framleiðslufyrirtæki í Hollywood .
Chaplin býr í New York .
Hvað nú , Daniel ? Daniel Jacob Radcliffe fæddist í Lundúnum 23. júlí 1989 .
Hann kom fyrst fram í kvikmyndinni The Tailor of Panama árið 2001 og sama ár kom fyrsta Harry Potter-myndin út .
Þær urðu á endanum átta og gerðu Radcliffe að stórstjörnu .
Hægt er að festast , bágt mun úr að víkja , segir einhvers staðar , og Radcliffe byrjaði snemma að reyna fyrir sér í öðrum hlutverkum , einkum á sviði , til að skilja sig frá Potter .
Frægt var þegar hann lék í nektarsenu í leikritinu Equus eftir Peter Shaffer í Lundúnum .
Ýmsum brá í brún en yfirlýsing leikarans var skýr : Ég er ekkert barn lengur .
Fróðlegt verður að sjá hvernig Radcliffe kemur til með að spjara sig nú þegar Potter-ævintýrið er á enda en fyrsta myndin eftir það , hrollvekjan The Woman in Black , sem frumsýnd var fyrr á þessu ári , hefur fallið í frjóa jörð .
Næstu verkefni Radcliffes á hvíta tjaldinu eru gamanmyndin The Amateur Photographer í leikstjórn Christophers Mongers og spennumyndin Kill Your Darlings í leikstjórn Johns Krokidas , þar sem hann mun leika bandaríska skáldið Allen Ginsberg .
