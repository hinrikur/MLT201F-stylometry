Í vikunni gaf Smekkleysa út geisladisk með tónverkum eftir Þorkel Sigurbjörnsson í flutningi Kammersveitar Reykjavíkur .
Verkin eru samin á árunum 1972 til 2011 , en koma nú út í fyrsta sinn , þó að þau hafi verið flutt á tónleikum .
Upptökur á diskinum , sem ber heitir Aðrir leikar / Other Plays , fóru fram í Víðistaðakirkju og Fella- og Hólakirkju í febrúar og nóvember 2007 og í Hörpu í janúar síðastliðnum .
Aðrir leikar kallast á við diskinn Leika sem Smekkleysa gaf út fyrir sex árum , en á honum flytja Kammersveit Reykjavíkur og fleiri tónlistarmenn ýmis verk eftir Þorkel , en Þorkell segir að sá diskur , og hinn nýi líka , sé gerður að undirlagi Rutar Ingólfsdóttur , sem leitt hefur Kammersveitina frá því hún var stofnuð árið 1974 .
Uppsafnaður vandi Verkin á diskinum eru á ýmsum aldri , það elsta , Plus sonat quam valet , eldra en Kammersveitin , samið fyrir fjörutíu árum , en það yngsta , Kveðja , svo nýtt af nálinni að það birtist í Morgunblaðinu sem kveðja til Gunnars Egilsonar á útfarardegi hans 31. október sl. Þorkell lýsir verkunum svo í spjalli að þau séu uppsafnaður vandi , og hlær við .
Aðspurður hvaða þráður það sé sem hnýti þau saman segir hann að þau eigi fátt sameiginleg efnislega , " en þetta eru allt saman upptökur frá tónleikum Kammersveitar Reykjavíkur , þannig að hún er bakhjarl þessarar útgáfu .
Það sést á dagsetningunum að þetta er frá ýmsum tímum og hefur verið flutt víða , sumt ekki heyrst hér á landi , en annað fengið að hljóma , en allt er þetta að koma út á plötu í fyrsta sinn , líkt og var á Leikum sem komu út 2006 .
" Þorkell segist ekki líta reiður um öxl þegar hann skoðar þessi verk í samhengi svo langt aftur í tímann .
" Það kom mér svolítið á óvart að þrátt fyrir allt og allt , þegar ég hlusta á þetta svona í belg og biðu , á báða þessa diska , að það er greinilegt að það er sami hugurinn á bak við verkin finnst mér , sama persónan þó mér hafi kannski ekki fundist það á sínum tíma .
" Mismunandi minningar Þorkell var viðstaddur tónleikana þegar verkið voru tekin upp og segir það hafa verið skemmtilegt eins og jafnan þegar hann heyrir flutning á verkum sínum .
Aðspurður hvernig það hafi verið að heyra þau í þessu samhengi segir hann að það hafi verið gaman .
" Ég er ekkert að hrósa sjálfum mér , en ég er ekkert óánægður og sumt kom betur út en mig minnti .
Hann segist ekki eiga neitt uppáhaldsverk á diskinum , eða er í það minnsta ekki til í að nefna neitt slíkt .
" Ég þori ekki að gera upp á milli , vegna þess að ef ég segði það þá væri ég búinn að ljúga því strax í næsta orði , þá væri ég búinn að skipta um skoðun .
Sum verkanna hafa náttúrlega mismunandi minningar tengdar , til dæmis verk sem Rut bað um fyrir sjálfa sig á fyrri diskinum og svo verk sem við frumfluttum saman við Hafliði og Gunnar Egilson heitinn og tengdist einhverjum skemmtilegum ferðasögum , það er ýmislegt sem gerist .
Ég kannast ágætlega við þann mann sem samdi Plus sonat quam valet og líka þær skemmtilegu minningar sem tengjast því verki .
Ég veit ekki alveg hvernig ég á að þýða nafnið bókstaflega , kannski Meira hávaði en fyrirhyggja , en þetta var samið fyrir vin minn Ib Lanzky-Otto sem kom hingað til að leika á tónleikum í Austurbæjarbíói á Listahátíð 1972 og lék þá meðal annars þetta verk .
Mér fannst það passa svo ágætlega við Ib af því hann er svo mikill húmoristi og þegar ég hlusta á það í dag er hann ennþá sami strákurinn og hann var þegar við hittumst fyrst fyrir sextíu árum .
" Salt og súrt Sem stendur er Þorkell að glíma við veikindi en ekki tónsmíðar og segir að þau séu í forgrunni sem stendur .
" Ég er í því stússi núna og ætla ekki að setja markið hærra eins og er .
Það er hitt og þetta í salti og verður þá bara borið fram í næstu þorramáltíð , salt og súrt , " segir hann og hlær .
Á Öðrum leikum eru kammerverk , en Þorkell er ekki síst þekktur fyrir tónverk sem samin eru fyrir raddir , óperur , sönglög og kórverk .
" Mannsröddin er merkileg , bæði viðkvæm og voldug og vandasöm , en ég held það tali ekkert eins sterkt til okkar og mannsröddin .
Mitt hljóðfæri er píanóið og ég varð snemma ástfanginn af því , en fiðla og blásturshljóðfæri eins og flauta og fiðla eru svo nálægt söng og andardrætti , flautan bundin andardrætti en fiðlan syngur og hefur þessa viðkvæmni raddarinnar .
" Myndir eftir Gunnlaug Scheving skreyta diskana báða , Leika og Aðra leika og Þorkell segir að hugmyndin að nota þær séu komnar frá Rut , en þær skreyttu fyrstu ljóðabók Matthíasar Johannessen .
" Það kemur því Morgunblaðinu við , en Rut og Björn fengu nokkrar teikninganna í brúðargjöf .
" Nám og störf Þorkell Sigurbjörnsson fæddist í Reykjavík 1938 .
Hann stundaði píanónám við Tónlistarskólann í Reykjavík , en hélt síðan utan til Bandaríkjanna til framhaldsnáms í tónsmíðum við Hamline-háskóla í Minnestota og við Illinois-háskóla í Champaign Urbana .
Auk þess sótti hann tónsmíðanámskeið í Darmstadt í Þýskalandi og Nice í Frakklandi .
Meðfram tónsmíðunum hefur hann stundað píanóleik , starfað sem tónlistargagnrýnandi og dagskrárgerðarmaður í útvarpi .
Eftir hann liggja hljómsveitarverk , konsertar , kammertónlist , óperur , sönglög og kórverk .
Þorkell hefur hlotið fjölmargar viðurkenningar fyrir verk sín og má nefna að hann er heiðursdoktor við Hamline-háskóla .
