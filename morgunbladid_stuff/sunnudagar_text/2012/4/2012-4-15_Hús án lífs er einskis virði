Nokkur styr hefur staðið um framkvæmdir á hinu sögufræga húsi við Fríkirkjuveg 11 .
Í komandi viku er að vænta tíðinda um þær breytingar sem þar verða gerðar en Húsafriðunarnefnd mun þá funda um málið .
Athafnamaðurinn Thor Jensen lét reisa húsið á árunum 1907-1908 en árið 2008 keypti Björgólfur Thor Björgólfsson hús langafa síns af Reykjavíkurborg .
Húsið hafði þá verið í eigu samtaka bindindismanna frá árinu 1939 til 1964 en þá eignaðist borgin húsið og var það notað sem aðalbækistöð Íþrótta- og tómstundaráðs Reykjavíkur .
Húsið er tvílyft timburhús í nýklassískum stíl og var á sínum tíma glæsilegasta íbúðarhús Reykjavíkur og ekkert til sparað við smíðina .
Klassískar skreytingar eru áberandi að innan sem utan og við aðalinnganginn eru jónískar súlur .
Þegar húsið var reist var að finna margar nýjungar í því , meðal annars fullkomna vatns- og rafmagnslögn þótt þá væri hvorki komin vatns- né rafmagnsveita í Reykjavík .
Í útitröppurnar var notað granít sem flutt var inn frá Borgundarhólmi og parket var lagt á gólf viðhafnarstofu hússins .
Hefur húsið verið kallað íslensk Palladio-villa .
Það er Tark Teiknistofan ehf sem sér um útfærslur á breytingum á húsinu og miða þær að því að gera húsið upp þannig að notagildi þess verði sem mest .
Áformað er að á efri hæð hússins verði íbúð en á þeirri neðri og í kjallara aðstaða fyrir veislur og ráðstefnur með veislusölum , setustofu og eldhúsi .
Hugmyndin er einnig sú að saga Thors Jensen og hússins verði rakin í máli og myndum á veggjum hússins .
Þónokkrar breytingar áætlaðar Húsið var friðað í B-flokki af borgarstjórn árið 1978 sem þýðir að húsið er alfriðað að utan en í raun ekki að innan .
Þó eru allar breytingar á húsinu háðar lögum um húsafriðun vegna aldurs .
Líkt og friðunin segir til um mun húsið halda upprunalegu útliti sínu að utan og er áætlað að hefja umfangsmiklar endurbætur á ytra byrði í sumar .
Að innan eru þónokkrar breytingar áætlaðar .
Veggpanell og málaður strigi og súlur verða til að mynda lagfærðar en áður hafa svipaðar breytingar verið gerðar .
Öll loft verða hins vegar óhreyfð og verður slökkvikerfi í húsinu ekki sýnilegt .
Með slíkum útfærslum verður reynt að hrófla sem minnst við upprunalegu útliti hússins .
Helsta breytingin sem áætluð er er sú að flytja stiga af fyrstu hæð húsins niður í kjallara .
Þetta segja arkitektarnir Ásgeir Ásgeirsson og Halldór Eiríksson bestu lausnina til að nýta húsið sem skyldi og loka á milli íbúðarhúsnæðis og annarar aðstöðu í húsinu .
Um þetta atriði hefur sátt ekki náðst en Ásgeir segir upplifunina af því að koma inn í húsið verða þá sömu nema að hún færist einfaldlega til .
Þá sé breytingin afturkræf ef til þess kæmi síðar meir .
Hluti af menningararfinum " Við viljum gera breytingar í sátt hér og það er sorglegt ef menn sjá ekki kosti þess .
Þetta hús sem er hluti af menningararfi okkar Íslendinga getur með þessum breytingum opnast almenningi og öðlast líf á nýjan leik , " segir Ásgeir .
Þá nefna arkitektarnir að húsið hafi verið friðað á sama tíma og Höfði sem þegar hafi verið breytt á ýmsan hátt .
Hið sama eigi við Þjóðleikhúsið þar sem aðgengi var bætt í aðalsal án þess að það kæmi niður á heildarútliti hans .
Eigandi hússins hefur sent erindi til Húsafriðunarnefndar þar sem hann lýsir sig reiðubúinn til að setja þá kvöð á húsið , að stiginn verði færður til fyrra horfs ef til sölu þess kemur síðar .
Haft var samband við Pál V. Bjarnason arkitekt og formann Húsafriðunarnefndar sem sagði að litlu væri við að bæta á þessu stigi málsins .
Málið væri í ferli og Húsafriðunarnefnd hafi óskað eftir því að húsið verði friðað að innan til að nefndin geti haft meira um breytingarnar að segja .
