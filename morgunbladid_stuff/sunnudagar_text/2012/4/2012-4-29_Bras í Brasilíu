Vöflur komu á Leon Panetta , varnarmálaráðherra Bandaríkjanna , þegar hann var spurður á blaðamannafundi í Brasilíu í vikunni hvað hefði í raun og veru gerst þegar fimm sjóliðar í Bandaríkjaher óku yfir og slösuðu vændiskonu í höfuðborg landsins laust fyrir síðustu áramót .
Til að bæta gráu ofan á svart munu þeir hafa verið á bíl merktum sendiráði Bandaríkjanna í Brasilíu .
Panetta svaraði því til að mönnunum hefði verið " refsað harðlega " og þeir sendir úr landi .
" Hátterni af þessu tagi verður ekki liðið , " sagði ráðherrann .
Málið vakti litla sem enga athygli á sínum tíma en eftir svar Panetta hafa fjölmiðlar víða um heim tekið það upp og viðtöl verið birt við vændiskonuna , Romildu Aparecida Ferreira , sem raunar hefur vent kvæði sínu í kross í millitíðinni , látið af vændinu og opnað gæludýraverslun .
Ferreira hefur áform um að sækja sjóliðana fimm og bandaríska sendiráðið til saka en hún varð fyrir nokkrum áverkum þegar hún féll út úr bifreiðinni sem síðan ók yfir hana liggjandi í götunni , meðal annars brotnaði viðbein og lunga féll saman .
Þurfti hún á aðgerð að halda og lá í tæpar tvær vikur á spítala .
Forsaga málsins er sú , að sögn Ferreira , að hún hitti sjóliðana á strípibúllu ásamt fleiri stöllum sínum .
Vel fór á með þeim í fyrstu og komust þau að " samkomulagi um greiðslu og hvert skyldi halda " .
Þegar komið var upp í sendiferðabifreið sendiráðsins kastaðist hins vegar af einhverjum ástæðum í kekki með Ferreira og sjóliðunum með þeim afleiðingum að henni var hrint út úr bifreiðinni .
Féll hún , að eigin sögn , á höfuðið í götuna og missti meðvitund .
Lögmaður Ferreira heldur því fram að styggð hafi komið að sjóliðunum við þetta og í stað þess að koma konunni til bjargar hafi þeir gefið í – og annað afturhjól bifreiðarinnar í leiðinni ekið yfir hana þar sem hún lá í götunni .
Telur lögmaðurinn það raunar hafa verið óviljaverk , bílstjórinn hafi ekki gert sér grein fyrir því að hún lægi í götunni .
Lögmaðurinn segir bifreiðina hafa numið staðar stundarkorn eftir að hún ók yfir Ferreira en síðan brunað á braut .
Talsmaður Bandaríkjastjórnar staðfesti síðastliðinn miðvikudag að ekið hefði verið yfir Ferreira en lýsti atburðinum á eilítið annan veg .
Bifreiðin hefði verið komin af stað þegar Ferreira hefði opnað skyndilega dyrnar og fallið út .
Henni hefði með öðrum orðum ekki verið hrint .
Annað hneykslið Ferreira-málið er annað hneykslið sem skekur bandarísku utanríkisþjónustuna á skömmum tíma en fyrr í þessum mánuði voru starfsmenn leyniþjónustunnar staðnir að veisluhaldi með vændiskonum í Kólumbíu .
Hafnaði tilboði um bætur Romilda Aparecida Ferreira segir starfsmenn bandaríska sendiráðsins hafa sótt sig heim þegar búið var að útskrifa hana af spítala til að heyra hennar hlið á málinu .
Ferreira segir þá hafa boðið sér rúma 2 þúsund Bandaríkjadali ( 260 þúsund ísl. krónur ) í skaðabætur en því hafi hún samstundis hafnað .
Í kjölfarið hafði lögmaður Ferreira samband við sendiráðið en ekki náðist samkomulag um bætur fyrir þær sakir að sendiráðið mun hafa viljað að hún skrifaði undir yfirlýsingu þess efnis að hún myndi aldrei gera málið opinbert .
Talsmaður Bandaríkjastjórnar staðfesti í vikunni að viðræður um bætur Ferreira til handa hefðu farið fram en kvaðst ekki vita nákvæmlega út á hvað þær hefðu gengið .
Ferreira bíður þess nú hvort saksóknari í Brasilíuborg hyggist ákæra sjóliðana en það flækir málið að þeir eru farnir úr landi .
Ef ekki hyggst hún sjálf lögsækja þá .
Að sögn lögmanns hennar myndu ásættanlegar bætur verða prýðilegt smyrsl á sárin .
