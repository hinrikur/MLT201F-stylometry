Úrslit Músíktilrauna fara fram í kvöld í Austurbæ og er þetta í þrítugasta sinn sem þessi gagnmerka keppni er haldin .
Ég hef notið þeirrar lukku að fá að sitja í dómnefnd allt frá árinu 1999 , nokkuð sem hefur gefið mér alveg ótrúlega mikið svo ég segi það bara hreint út .
Að minni hyggju er þetta sá viðburður í tónlistardagatali landsins sem hefur hvað mest vægi og gildi þegar allt er saman tekið .
Þýðing Músíktilrauna fyrir grasrótina í íslensku tónlistarlífi verður aldrei ofmetin og merkilegt til þess að hugsa að flestallir tónlistarmenn sem eitthvað hefur kveðið að hérlendis á undanförnum áratugum hafa runnið í gegnum þessa keppni á einhverjum forsendum .
Ekki er hægt að keppa í tónlist eðlilega en við vitum það að einhver þarf gulrótin að vera fyrir okkur mannfólkið til að fá okkur til að dratthalast af stað með það veganesti sem við fengum í vöggugjöf .
Og þarf svosem ekki mikið að reyna á þær gráu til að sjá að hliðarverkanir keppninnar eru það sem skiptir máli fyrst og síðast .
Á Tilraununum fá ungar sveitir kost á því að spila tónlist sína , sýna sig bæði og sanna í fyrsta flokks hljóðkerfi , í alvörutónleikasal og fyrir framan fjölda áhorfenda .
Í salnum situr svo málsmetandi dómnefnd og leggur mat á framvinduna .
Fjölmiðlaumfjöllun í kringum keppni og eftir hana er þá dýrmæt og varpar ljósi á það sem er að gerast hjá arftökunum hverju sinni .
Utanumhald keppninnar hefur þá orðið traustara og alúðlegra með hverju árinu og er sigursveitum fylgt eftir með ráðgjöf og allra handa aðstoð , hvort heldur sem er við hljóðversvinnu eða kynningarstarfsemi .
Það er ómetanlegt fyrir hvern tónlistaráhugamann að anda að sér því fjöri og þeim anda sem er í kringum Tilraunirnar ár hvert .
Þetta er nánast eins og að taka inn yngingarlyf .
Svipurinn á krökkunum sem koma þarna inn með hljóðfærin sín , rétt skriðin á táningsaldurinn , fær mann næstum því til að vikna .
Maður skynjar kvíðahnútinn en þó enn frekar þessi spennubundnu fiðrildi sem flögra um í maganum þegar maður stendur frammi fyrir einhverri áskorun sem maður er klár í , þrátt fyrir stressið .
Litlir , feimnir og taugaóstyrkir krakkar en þegar horft er í augun á þeim brennur þar eldur .
Í þeim má sjá ákveðni og einbeitingu , það er ekkert minna en um líf eða dauða að tefla .
Ekkert skiptir máli nema þessir tónleikar um kvöldið , ástríðan fyrir tónlistinni eins hrein og tær og hún getur orðið .
Það er nákvæmlega þetta sem dregur mig ár eftir ár á Músíktilraunir .
Þar snúast hlutirnir nefnilega um tónlistina sem slíka , og öll þau viðhengi og allur sá óþarfi sem dregst að henni síðar meir er víðs fjarri .
Þarna er eitthvað satt , hreint og tært í gangi .
Þegar þetta var skrifað var ekki ljóst hver færi með sigur af hólmi en ljóst að sigur í Tilraununum getur verið ómetanleg vítamínsprauta fyrir hljómsveitirnar .
Nægir að líta til Of Monsters and Men sem sigruðu með glæsibrag árið 2010 en sveitin sú er nú stödd í Ameríku og hefur náð lofsverðum árangri með tónlist sinni .
En sigurinn er ekki allt , þátttakan er það sem skiptir meira máli , það að hafa sig af stað og láta reyna á drauminn .
Kýla á það , taka þátt – gera eitthvað – burtséð frá því hvernig fer .
Arnar Eggert Thoroddsen arnart@mbl.is 