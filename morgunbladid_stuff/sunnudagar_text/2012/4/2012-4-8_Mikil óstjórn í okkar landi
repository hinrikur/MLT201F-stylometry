Á undanförnum árum hefur ríkt mikil óstjórn í okkar landi , ekki bara óstjórn á vettvangi ríkisins heldur einnig víða í atvinnulífinu , hjá fyrirtækjunum og forstjórunum , reyndar hjá öllum þeim sem eytt hafa stórlega um efni fram .
Erlendar skuldir okkar Íslendinga hafa vaxið um marga milljarða á hverju ári og senn stefna þær í svo háar upphæðir að erlendir lánardrottnar gætu náð heljartökum á efnahagslegu sjálfstæði okkar .
Síðustu ríkisstjórnir hafa á engan hátt ráðið við vandann .
Þær hafa ár eftir ár skotið sér hjá erfiðum ákvörðunum , verið haldnar hugarfari sjúklingsins sem finnur dag frá degi að honum þverr þróttur en hefur ekki kjark til að horfast í augu við veruleikann , " sagði Ólafur Ragnar Grímsson fjármálaráðherra í umræðum um stefnuræðu forsætisráðherra á Alþingi haustið 1988 .
Margir gætu ætlað sem svo að þessi ummæli væru sögð í dag en ekki fyrir 24 árum .
Að minnsta kosti eru þessa lýsingar á málum líðandi stundar býsna svipaðar nú og var fyrir tæpum aldarfjórðungi .
Orðfærið er nánast það sama .
Ólafur Ragnar Grímsson var þaulreyndur stjórnmálamaður og átti að baki áralangan feril í þremur flokkum þegar hann , þá nýlega orðinn formaður Alþýðubandalagsins , leiddi flokk sinn til stjórnarþátttöku haustið 1988 eftir langa eyðimerkurgöngu í stjórnarandstöðu .
Forystumenn Framsóknar- og Alþýðuflokks ákváðu að slíta stjórnarsamstarfi við Sjálfstæðisflokkinn – en Þorsteinn Pálsson , formaður þess flokks , var í forsæti ríkisstjórnarinnar .
Var þá tekið höndum saman við Alþýðubandalagið og skipuðust mál svo að Alþýðubandalagið fékk fjármálaráðuneytið í sinn hlut .
Atli Rúnar Halldórsson var í áraraðir þingfréttamaður Útvarpsins og var eðli máls skv. í miklum samskiptum við stjórnmálamenn .
" Sem stjórnmálamaður bjó Ólafur Ragnar að því að hafa verið kennari , enda var framsetning hans á málum yfirleitt skýr og skilmerkileg .
Á sínum tíma sat ég hjá honum í fyrirlestrum í stjórnmálafræði við Háskóla Íslands og stundum fannst mér ég vera kominn aftur þangað þegar ég fylgdist með honum á Alþingi .
Bresk stjórnmál höfðu greinilega haft áhrif á Ólaf Ragnar .
Hann fór oft bratt í hluti , var óvæginn og jafnvel ófyrirleitinn en kveinkaði sér ekki undan óvægnum árásum mótherjanna .
Hitt má þó segja að stundum í ágreiningsmálum líðandi stundar , þegar Ólafur var kominn með menn " á krókinn " , gekk hann stundum skrefi lengra en ástæða var til og galt þess .
Hann gat ekki látið kyrrt liggja að höggva , " segir Atli Rúnar um fjármálaráðherrann sem lengi skoraði hátt þegar spurt var um óvinsælasta stjórnmálamanninn .
Það varaði hins vegar ekki lengi og sumarið 1996 , þegar þjóðin valdi sér nýjan forseta , var Ólafur Ragnar kjörinn og þótti vel að því kominn .
Sigurður Bogi Sævarsson sbs@mbl.is 