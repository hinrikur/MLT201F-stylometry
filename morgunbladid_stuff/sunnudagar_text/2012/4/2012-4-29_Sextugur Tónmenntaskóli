Tónmenntaskóli Reykjavíkur fagnar sextíu ára afmæli á árinu , en hann var stofnaður sem Barnamúsíkskólinn haustið 1952 .
Frumkvæði að stofnun skólans átti Heinz Edelstein sem ráðinn hafði verið til Tónlistarskólans í Reykjavík sem sellókennari og kennari í kammermúsík haustið 1938 , auk þess að vera ráðinn sellóleikari við Hljómsveit Reykjavíkur .
Heinz Edelstein var þeirrar skoðunar að tónlistarnám ætti að vera fyrir sem flesta og lagði til að stofnaður yrði " alþýðlegur músíkskóli " og var síðan skólastjóri Barnamúsíkskólans frá stofnun hans til vorsins 1956 .
Nokkrir aðrir stjórnendur komu við sögu á árunum 1956-62 en frá haustinu 1962 hefur Stefán Edelstein stýrt skólanum .
Skólinn hóf starfsemi í Valsheimilinu við Hlíðarenda og var svo á ýmsum stöðum þar til hann flutti í húsnæðið sem hann er í núna á Lindargötunni og heitir síðan Tónmenntaskóli Reykjavíkur .
Stefán Edelstein segir að þó að á ýmsu hafi gengið í svo langri sögu hafi reksturinn sjaldan eða aldrei verið eins erfiður og nú .
Þó fjárhagshrunið haustið 2008 skipti þar miklu megi rekja erfiðleikana mun lengra aftur í tímann .
" Það má segja að erfiðleikar í samskiptum við borgina hafi byrjað fyrir alvöru þegar R-listinn tók við stjórn borgarinnar 1994 .
Þá var kerfinu breytt og í stað þess að við skiluðum mánaðarlegum vinnuskýrslum voru gerðir svokallaðir þjónustusamningar til þriggja ára .
Það var í lagi í sjálfu sér þrátt fyrir ýmsa óvissu og áhættuþætti , en verra þegar þeir voru bara gerðir til eins árs í senn , enda vita allir að það er ekki hægt að skipuleggja skólastarf aðeins eitt ár fram í tímann , " segir Stefán .
Stefán segir að eftir hrunið 2008 hafi síðan harkalegur niðurskurður bæst við og svo komið að niðurskurðurinn er 18% frá 2008 .
" Framlög á nemanda hafa dregist saman um næstum helming frá því þau voru hæst árið 2005 , en á verðlagi ársins 2011 eru þau núna orðin minni en þau voru 1995 .
Þetta er allt ein sorgarsaga .
" Samdrátturinn kemur fram á ýmsa vegu , að sögn Stefáns .
Í Tónmenntaskólanum hafa kennanar tekið á sig launaskerðingu til að ekki þurfi að koma til uppsagna , en hann segir að víða taki skólarnir hluta af skólagjöldum sínum til að ná endum saman hvað varðar kennslukostnað , sem ekki sé leyfilegt í sjálfu sér , en þrýstingurinn sé mikill að taka inn nýja nemendur enda biðlistar langir í tónlistarskólunum .
" Skólar hafa líka hagrætt á þann hátt að það hefur komið niður á gæðunum .
Samkvæmt núverandi lögum eiga tveir hálftímar á viku að fara í einkakennslu á hljóðfæri .
Sumir skólar hafa stytt einkatíma yngri nemenda í tvisvar 20 mínútur á viku .
Aðrir skólar hafa farið þá leið að setja tvo eða þrjá nemendur saman í það sem ætti að vera einkatímar .
Það sparar peninga , gerir reksturinn ódýrari og á pappírnum eru fleiri nemendur í skólunum , en það gerir kennsluna mun lakari .
Það er eins og það sé enginn áhugi á þessari starfsemi hjá meirihlutanum í borgarstjórn og eins og menn geri sér ekki grein fyrir því að tónlistarskólarnir eru grasrótin og sá grundvöllur sem t.d. Sinfóníuhljómsveit Íslands byggir á sem og allt tónlistarlífið í landinu .
Þar sem vekur athygli og staðfestir grasrótarkenninguna er sú staðreynd að upp undir 30 hljóðfæraleikarar sem stunduðu nám við Tónmenntaskólann eru nú fastráðnir við Sinfóníuhljómsveit Íslands , sem er tæplega þriðjungur hljóðfæraleikaranna , " segir Stefán og nefnir að auki nokkra fyrrum nemendur sem stundað hafa nám við skólann , t.d. Björk Guðmundsdóttur , Sigrúnu Eðvaldsdóttur , Sigurð Flosason , Víking Heiðar Ólafsson og marga fleiri .
Eins og getið er í upphafi greinarinnar þá er Tónmenntaskóli Reykjavíkur sextugur á árinu og Stefán segir að menn hafi gert sé dagamun á ýmsan hátt af því tilefni .
" Svo erum við með hátíðartónleika í Kaldalónssal Hörpu laugardaginn 5. maí , þar sem spila núverandi nemendur skólans og fyrrverandi nemendur sem eru allir atvinnutónlistarmenn .
Það eru allir velkomnir á þá tónleika og vonandi sjáum við þar sem flesta .
" 