Önnum kafnir stjórnmálamenn samtímans , ekki síst þeir sem standa á alþjóðlegu sviði , mega hafa sig alla við .
Þeir eru fluttir á milli á mikilli ferð .
Drepa niður fæti í mörgum löndum á fáeinum dögum , fara víða og heilsa mörgum .
Það er erfitt að henda reiður á því öllu saman á meðan á því stendur , þótt margar hjálparhellur styðji við .
Og hætt er við að þegar frá líður fari allt í graut .
Það er alkunnur fréttamannaleikur í Bandaríkjunum að spyrja forsetaframbjóðanda þar óvænt út í hvað forsætisráðherra í fjarlægu landi heiti , rétt eins og frambjóðandinn sé í undanúrslitum í Útsvari .
Örþreyttur frambjóðandinn , sem varla man lengur hvað tengdamóðir hans heitir , stendur auðvitað á gati og bætir ekki úr þegar hann fer að giska á eitthvað út í loftið .
Þegar í ljós er komið að frambjóðandinn veit ekki svarið , er það tekið sem óyggjandi dæmi um hve viðkomandi sé mikill bjálfi .
Og í heimalandi þess sem spurt er um , kanski í Bangladess eða Búrúndí , er þekkingarleysið sagt annað hvort árás á viðkomandi land og þjóð eða merki um hve leiðtoginn heima fyrir er lítils metinn utan lands .
Og þegar stjórnmálamaðurinn flækist í löngu liðinni fjölbreyttri dagskrá sinni tekur ekki betra við .
Það er sagt augljóst dæmi um að hann sé annað hvort lygalaupur eða uppskafningur .
Þó sýna þau dæmin kannski ekki annað en að stjórnmálaleiðtoginn sé ekki ofurmannleg vera , þótt hann vilji helst láta líta út fyrir það .
Á valdi ímyndunar Þannig hefur Sarkozy forseta orðið nokkrum sinnum á upp á síðkastið .
Hann minnti að hann hefði heimsótt kjarnorkuverið í Fukushima , sem varð illa úti eftir jarðskjálftann mikla í Japan , og einnig var honum með öllu ógleymanlegt að hafa verið viðstaddur fall Berlínarmúrsins , vendipunkt sjálfrar heimsögunnar .
Nú eru andstæðingarnir búnir að gúgla og fullyrða að Sarkozy rugli saman hótelsvítunni sinni í Tókýó og hálfhrundu kjarnorkuverinu , sem hann hélt sig hafa heimsótt .
Og einnig sé komið á daginn að hann hafi alls ekki verið viðstaddur fall Berlínarmúrsins , en hafi á hinn bóginn farið í fylgd ljósmyndara til að skoða hann mánuði eftir að múrinn féll .
Spunameistarar forseta Frakklands hafa ekki undan að finna góðar skýringar .
Sá merki forseti Bandaríkjanna , sem flestir frambjóðendur úr báðum flokkum þar vestra virðast helst vilja láta líkja sér við , Ronald Reagan , hitti eitt sinn fréttamenn og sagðist eiga góðar minningar frá veru sinni á tilteknum stað í Þýskalandi .
Þá var ekki hægt að gúgla eins og núna , en nokkurra vikna vinna rannsóknarblaðamanna leiddi helst til þeirrar niðurstöðu að Reagan hefði nokkuð til síns máls , en ekki þó allt .
Hann hefði vissulega komið á hinn nafngreinda stað í Evrópu , en það hefði verið í bíómynd , þar sem hann lék soldáta , en myndin var tekin upp í stúdíói í Kaliforníu .
Hin þykka " teflonhúð " forsetans kom í veg fyrir að Reagan hlyti nokkurn skaða af þessari slysalegu upprifjun .
Sá knái kvenmaður , Hillary Clinton , lýsti því í kosningabaráttu innan Demókrataflokksins að hún hefði lent í háskalegri skothríð í uppnámslöndum fyrrverandi Júgóslavíu .
Athugun fréttamanna sýndi að ímyndunaraflið hafði hlaupið með frambjóðandann í gönur .
Og af því að frú Clinton vantaði teflonhúð Reagans skaðaði þetta ímynd hennar sem yfirvegaðs og jarðbundins stjórnmálamanns .
En í rauninni segja öll þessi dæmi og önnur ámóta lítið um stjórnmálamennina sem í hlut áttu .
Þeir voru ekki að tala gegn betri vitund .
Þvert á móti þá stóðu þessi atvik sem veruleiki í þeirra höfði .
Þekkingarleysið Fullyrðingar Geralds Fords , forseta Bandaríkjanna , í sjónvarpskappræðum við Carter , um að Pólland væri ekki handan járntjalds sovétsins og að hann myndi koma í veg fyrir að landið lenti þar yrði hann endurkjörinn sem forseti , voru annars eðlis .
Forsetinn var ekki " að ljúga " í hefðbundinni merkingu þess orðs .
Hann var bara að fara með fleipur .
Slíkt getur alla hent en þetta var um mikilvægt atriði og meirihluti sjónvarpsáhorfenda vissi sjálfur að fullyrðingar forsetans voru tóm vitleysa .
Þetta atvik skaðaði þann ágæta mann Ford , eins og það átti að gera .
Kjósendur hugsuðu sem svo , að fyrst forsetinn væri svo úti að aka varðandi almenn og þekkt grundvallaratriði , hvernig væri hann þá staddur á öðrum sviðum .
Þessi klaufagangur og hins vegar það drengskaparbragð Fords að náða Nixon eru iðulega talin þau tvö atriði sem réðu mestu um að kjósendur bundu enda á forsetatíð hans .
Hitt er svo annað mál að Jimmy Carter , sem las allar skýrslur út í hörgul og gerði athugasemdir við smáa letrið í þeim á blaðsíðu 170 , reyndist afleitur forseti .
Hann hefði örugglega komist langt í Útsvarinu , en sá eiginleiki dugði honum skammt í mesta valdasæti veraldar .
Þvert á móti .
Það varð honum ekki síst að fótakefli að geta ekki gert skýran greinarmun á aukaatriðum og því sem öllu skipti .
Ósannindin En svo er þriðja tegundin af missögnum og hún er verst .
Þá eru valdamenn ekki að ruglast á gömlum ferðadagskrám sínum eða ýkja afrek sín og þess háttar né að afhjúpa þekkingarleysi sitt fyrir framan alþjóð .
Þeir eru hreinlega og beinlínis að segja ósatt aftur og aftur um mál , bæði stór og smá .
Og ekki er nauðsynlegt að leita langt yfir skammt að dæmum í þessum flokki .
Stórmál eins og Icesave , ESB , samningar við vinnumarkaðsmenn , vinnubrögð um sjávarútvegsmál , ráðningarmál seðlabankastjóra og baktjaldamakk um launakjör þess sama og óteljandi dæmi slíkrar gerðar hrúgast upp frá skömmum ferli núverandi ríkisstjórnar .
Jóhanna Sigurðardóttir , Steingrímur J. Sigfússon og Össur Skarphéðinsson eru auðvitað í sérflokki ósannindamanna í íslenskri pólitík .
Sumir aðrir í ríkisstjórninni eru einnig drjúgir .
Stæðu þeir einir og sér þættu þeir miklir sniðgöngumenn sannleikans , en í skugga hinna þriggja fer minna fyrir þeim .
Þessi hirðuleysislega umgengni við sannleika og staðreyndir er , ásamt ótrúlegum svikum við helstu stefnumál , örugglega meginskýringin á því að álit á íslenskum stjórnmálamönnum og á ríkisstjórn landsins sérstaklega hefur aldrei staðið jafnlágt og það gerir núna .
Forystumennirnir þrír hafa auðvitað aðra skýringu á sínum ógöngum og óvinsældum .
Þeir segja að ástæðan sé sú að óendanlegur dugnaður þeirra við að gera óvinsæl en óhjákvæmileg góðverk fyrir þjóðina hafi umfram allt annað leitt til þeirrar fyrirlitningar sem á þeim er .
Sú skýring sýnir að þeir falla ekki aðeins undir þriðju skilgreininguna hér að framan , heldur hafa ímyndunarveikina einnig í farteskinu .
Það er afleit blanda .
