Allt byrjaði þetta á veitingastað úti í bæ .
Veitingastað sem sérhæfir sig í heilsufæði , til að bæta gráu ofan á svart .
Betri helmingurinn hafði sumsé dregið mig þangað inn til að snæða kvöldverð með þeim orðum að maturinn væri sérstaklega ljúffengur .
Það má vel vera .
Ég er alltaf svolítið skeptískur þegar heilsufæði er annars vegar , gengur bölvanlega að verða saddur af grasi .
Leist þó hreint ekki illa á réttinn sem ég pantaði við afgreiðsluborðið enda kom kjúklingur með grasinu .
Engin bið var heldur eftir matnum .
Sem er gott .
Því næst lagði ég leið mína inn í salinn og kom auga á laust borð í honum miðjum .
Setinn var Svarfaðardalur á veitingastaðnum þetta kvöld .
Eftir að hafa lagt kjúklinginn og grasið á borðið hugðist ég setjast niður – eins og lög gera ráð fyrir .
Skipti þá engum togum að stóllinn gaf sig um leið með þeim afleiðingum að ég skall með látum í gólfið og rúllaði þar um .
Viðstaddir ráku upp stór augu .
Einhverjir spruttu á fætur og buðust til að hjálpa , aðrir glottu við tönn .
Eða það fannst mér alltént .
Ég staulaðist af eigin rammleik á fætur , tiltölulega ólaskaður , og starði í forundran á stólinn , eða það sem var eftir af honum .
Starfsfólk staðarins baðst auðmjúklega afsökunar þegar ég skilaði stólnum fram og fullyrti að þetta hefði aldrei komið fyrir áður .
Það var hughreystandi .
Maturinn smakkaðist ágætlega .
Ég velti þessu svo sem ekkert mikið fyrir mér í framhaldinu .
Þetta var plaststóll með visnum járnfótum og mátti augljóslega ekki við miklu .
Hann hlaut að vera verksmiðjugallaður .
Fáeinum dögum síðar runnu hins vegar á mig tvær grímur .
Ég sat þá við tölvuna mína í Hádegismóum , þar sem þessi orð eru skrifuð , og átti mér einskis ills von þegar skrifstofustóllinn minn , réttnefnd völundarsmíð , fór skyndilega að skjálfa undir mér .
Á mig kom slagsíða .
Skilrúmið kom í veg fyrir að ég steyptist á hliðina að þessu sinni en tilfinningin var vond eigi að síður .
Þegar ég stóð upp hrundi járndrjóli einn mikill niður úr stólnum .
Hann var mölbrotinn og stóllinn hafði augljóslega sungið sitt síðasta .
Eins og jafnan þegar eitthvað fer úrskeiðis hér í Móunum hringdi ég í Arnar Unnarsson lagermeistara .
Sagði farir mínar ekki sléttar .
" Nú já , brotnaði stóllinn undan þér .
Hvað segir það þér , vinur ? " voru viðbrögð Arnars .
Það var föðurlegur tónn í röddinni .
Síðan kom hann upp og úrskurðaði stólinn þegar í stað látinn .
" Það verður ekki setið á þessum framar .
" Það var með trega sem ég kvaddi þennan dygga stuðningsaðila minn til bráðum átján ára og þegar Arnar leiddi hann í burtu sór ég þess eið að huga betur að mataræðinu strax eftir páskana – eða aldrei seinna en eftir jólin .
Gras skal það vera , heillin .
Og meira gras .
Í millitíðinni stóla ég ekki á neina stóla .
Orri Páll Ormarsson orri@mbl.is 