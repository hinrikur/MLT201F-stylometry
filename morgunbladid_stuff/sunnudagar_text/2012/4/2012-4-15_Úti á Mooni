Bretar leggja mikinn metnað í Ólympíuleikana sem haldnir verða í Lundúnum síðar á þessu ári .
Öllu verður til tjaldað .
Ýmsum þykir þeir þó hafa farið fram úr sér þegar þeir rituðu umboðsmanni hinnar gamalreyndu rokkhljómsveitar The Who bréf og spurðu hvort trymbill sveitarinnar , Keith Moon , hefði tök á því að koma fram á hátíðardagskrá í tengslum við leikana .
Umboðsmaðurinn svaraði kurteislega að sjálfsagt væri að láta á þetta reyna og lét heimilisfang Moons fylgja með : Kirkjugarð nokkurn í Lundúnum .
Þannig er nefnilega mál með vexti að Keith Moon bar beinin fyrir 34 árum .
Ekki fer alltaf saman áhugi á íþróttum og rokki .
