Er David Cameron , forsætisráðherra Breta , fúskari í stjórnmálum ? Því heldur Anthony King , prófessor við Háskólann í Essex , fram í grein í Financial Times sl. mánudag .
Greinarhöfundur notar orðið " dilettante " yfir forsætisráðherrann , sem skv. ensk-íslenzkri orðabók er hægt að þýða á íslenzku með orðinu fúskari eða viðvaningur .
Hið fyrrnefnda verður notað hér .
Anthony King segir að slíkur fúskari hafi ekki setið í embætti forsætisráðherra Bretlands í hundrað ár eða frá því að Herbert Asquith gegndi því á árunum 1908 til 1916 .
Það er athyglisvert að sjá hver rökstuðningur Anthonys Kings er fyrir þessum harða dómi .
Í hnotskurn er hann að segja að Cameron telji að yfirborðið skipti meira máli en efnið .
Sagt er að Wallenbergarnir sænsku hafi viljað vera en ekki sjást .
Þeir hafi viljað láta verkin tala en persónur þeirra skipt minna máli .
" Séð-og-heyrt-væðing " samtímans átti ekki upp á pallborðið hjá þeim .
Rökin fyrir þessari skoðun prófessorsins verða ekki rakin hér að ráði .
Hann vísar til nýliðinna atburða í brezkum stjórnmálum , meintrar sölu Íhaldsflokksins á aðgengi að ráðamönnum , vandræðagangsins í kringum Liam Fox , fyrrverandi varnarmálaráðherra , en þó sérstaklega til meðferðar Camerons á breytingum á heilbrigðiskerfinu .
Það sem hins vegar veldur því að þessi grein hins brezka prófessors er svo áhugaverð er spurningin um það , hvort fúskarar kunni að vera víðar á ferð í stjórnmálum samtímans en í Downingstræti 10 ( hvort sem menn eru sammála því mati eða ekki ) .
Er stjórnmálabarátta okkar tíma komin í þann farveg í lýðræðisríkjum , að fúskarar og viðvaningar eigi jafnvel meiri möguleika en þeir sem frekar vilja láta verkin tala , vegna þess að samfélagsumræðurnar snúast svo mikið um yfirborð ? Hvort kemur þessi vel eða illa út í sjónvarpi ? Var þetta " pr-trikk " snjallt eða ekki ? Í árdaga prófkjöra í Sjálfstæðisflokknum fyrir bráðum hálfri öld sat merkur maður á Alþingi fyrir flokkinn , Ólafur heitinn Björnsson , prófessor .
Hann átti ekki auðvelt með að flytja ræður en talaði þrátt fyrir það um efnahagsmál á þann veg , að ungir menn , sem sátu á þingpöllum , ekki bara hrifust heldur heilluðust af ótrúlegri yfirsýn og skýrri og skarpri framsetningu Ólafs , þegar hann ræddi um vandamál þjóðarinnar á erfiðum tíma undir lok Viðreisnaráranna .
Svo kom að prófkjöri fyrir alþingiskosningarnar 1971 og þá kom í ljós að kjósendur í því höfðu ekki skilning á mikilvægi þess fyrir Sjálfstæðisflokkinn ( og reyndar þjóðina alla ) að hafa slíkan mann á þingi .
Hann féll og þau úrslit voru Sjálfstæðisflokknum ekki til sóma .
Trú og traust þjóðarinnar á og til Alþingis er í algeru lágmarki skv. skoðanakönnunum , raunar svo mjög að það er orðið alvarlegt umhugsunarefni .
Er það vegna þess , að á tímum , þegar yfirborðið ræður ríkjum og efni máls hverfur í skuggann , hafi fúskararnir tekið völdin ? Er kannski fullt af fúskurum á Alþingi ? Hefur þjóðin ekki verið nógu kröfuhörð í vali á fulltrúum sínum ? Hefur hún látið blekkjast af daglegum " pr-trikkum " , sem eru í gangi á vettvangi stjórnmálanna ? Kannski finnst einhverum þetta ósanngjarnt í garð almennings í landinu .
En er það svo ? Létum við ekki öll blekkjast af útrásaræðinu ? Og erum við kannski enn að láta blekkjast ? Leiksýningin , sem staðið hefur yfir á Bessastöðum frá nýársdag , á sér marga áhangendur ! Og við , almenningur , megum ekki gleyma því að það vorum við sjálf sem kusum þetta fólk á þing .
Ábyrgðin er að lokum hjá okkur , hverju og einu .
Er vandræðagangurinn í kringum stjórnarskrármálið nokkuð annað en pólitískt fúsk ? Á undanförnum áratugum hafa margar stjórnarskrárnefndir verið settar á stofn , sem ekki hafa skilað árangri .
Þess vegna gat það verið góð hugmynd að kjósa fulltrúa á stjórnlagaþing og sjá hvort betur tækist til .
En stjórnarflokkarnir eyðilögðu þá hugmynd með viðbrögðum sínum við ógildingu Hæstaréttar á þeirri kosningu .
Þegar lýðræðið er annars vegar dugar ekki að stytta sér leið .
Og eru vinnubrögð þingsins undir lokin á því máli nokkuð annað en fúsk ? Þegar fyrstu vísbendingar komu fram um að ESB-ríkin tengdu saman aðildarumsókn Íslands og makrílveiðar okkar fullyrtu allir helztu ráðherrar ríkisstjórnarinnar , að þetta væru algerlega óskyld mál .
Svo komu nokkrir þingmenn frá Evrópuþinginu og einn þeirra upplýsti , að það væri ekki bara svo að málin væru skyld heldur væri sjávarútvegsnefnd Evrópuþingsins að íhuga að setja löndunarbann á íslenzkan fisk í evrópskum höfnum ! Hvernig á að skilja þetta ? Eru ráðherrar okkar , sem svona töluðu , fúskarar eða viðvaningar í samskiptum við aðrar þjóðir ? Eða eru þeir kannski að reyna að nota " pr-trikk " á eigin þjóð ? Ekki tók betra við , þegar sjálf framkvæmdastjórn Evrópusambandsins ákvað að taka þátt í málarekstri á hendur okkur vegna Icesave-málsins .
Enn kom utanríkisráðherrann fram og sagði að þetta væru " óskyld " mál , afstaða framkvæmdastjórnarinnar og aðildarumsókn Íslands .
Hvað er Össur Skarphéðinsson að segja með svona málflutningi ? Að það sé hægt að mata íslenzku þjóðin á hvaða bulli sem er ? Það er kominn tími til að þjóðin sjái í gegnum leiktjöldin .
Þau eru gegnsæ .
Það gæti verið gott að byrja í forsetakosningunum .
