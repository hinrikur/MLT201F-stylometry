07.00 Vakna við vekjaraklukkuna .
Fyrsta hugsun dagsins eins og ég eigi að vera að gera eitthvað en átta mig svo á að RFF lauk í gær og að ég á afmæli í dag .
8.00 Fæ mér einn kaffibolla , næ í planbókina og renni yfir hvað dagurinn ber í skauti sér .
Er svo þakklát fyrir allan þann stuðning sem bæði styrktaraðilar og einstaklingar hafa sýnt Reykjavík Fashion Festival ( RFF ) enda hefði hátíðin án þeirra aldrei orðið að veruleika .
Horfi út og sé að sólin er komin og það gerir sjálfkrafa daginn dásamlegan .
9.00 Halli Hansen snillingur hringir í mig til að láta mig vita að næstsíðasti blaðamannahópurinn sé kominn upp í rútu á leið í Bláa lónið og fari síðan beint út á völl .
Það er mikil gleði að heyra það að hátíðin hafi almennt gengið vel og að blaðamenn og erlendir gestir hlakki til að koma að ári liðnu .
Það er gott að öll þessi vinna sem hið frábæra RFF-teymi hefur fært fram síðustu vikur og mánuði sé að skila sér .
10.00 Naiara sem hefur staðið sig eins og hetja með 30 + erlenda blaðamenn síðustu fjóra daga , hringir til að láta vita að bandarískir blaðamenn vilji ólmir fara að heimsækja stúdíóið hjá Ellu og taka viðtal enda sýningin hennar tilkomumikil síðasta laugardag .
11.00 Heyri í Eddu Guðmundsdóttur stílista , en hún og Erez Sagbag ljósmyndari eru að gera 10 blaðsíðna myndaþátt um RFF-hönnuðina fyrir Big Magazine : Birna , Ella , Kormákur & Skjöldur , Kron by KronKron , Ziska , Kalda , Hildur Yeoman , Milla Snorrason , Rey , Ýr og Mundi .
13.00 Keyri Salman Khohkar út á flugvöll .
Ég vil nýta tímann og taka stöðufund með honum varðandi RFF .
Salman er ánægður með hátíðina , sterkar sýningar , miklir hæfileikar .
15.00 Heyri í Sirry Sæmundsdóttur , verkefnastjóra sviðmyndar RFF .
Tek stöðuna á því hvenær við eigum að fara upp í Ístex en þökk sé þeirra stuðningi þá var hægt að hanna og útbúa sviðsmynd úr íslenskri ull sem vakti mikla athygli og gaf tóninn fyrir seinni dag RFF í Hörpunni .
17.00 Leggjum af stað út úr bænum : Ég , betri helmingurinn minn Gunni Palli , Sirry Sæmundsdóttir og Sora Golob , amerísk vinkona mín sem er í heimsókn , sem einnig hefur unnið hörðum höndum að skipulagi RFF ; einhvern veginn hefur mér tekist að fá alla í mínu nánasta umhverfi með einum eða öðru hætti til að leggja RFF lið ! Sólin skín ennþá , við á leið okkar til Stokkseyrar , mikið er Ísland fallegt .
18.00 - 22.00 Yndisleg stund með frábærum einstaklingum , gæðum okkur á dásamlegri humarsúpu og humri í fjöruborðinu .
Skemmtilegar samræður um lífið og tilveruna , mikið er gaman að vera til .
23.00 Rennum heim í hlað .
