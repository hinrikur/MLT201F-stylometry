Fyrir áhugamenn um gamlar bækur eru fáir staðir jafn spennandi , og jafn hættulegir , og Góði hirðirinn .
Spenna og hætta eru kannski ekki hugtök sem flestir setja í samhengi við nytjamarkað fyrir gamla hluti , en ef maður hefur yndi af bókum getur verið æði spennandi að gramsa þar í gegnum þann aragrúa sem þangað ratar .
Oft geta þá ratað uppí hendurnar á bókhneigðum litlir fjársjóðir , skrýtnar og skemmtilegar bækur , eða annað sem kveikir í lesandanum áhuga á hinum furðulegustu málum .
Og það getur verið hættulegt fyrir þá sem hafa , ég segi ekki söfnunaráráttu , en a.m.k. sjá varðveislugildi í því sem sést ekki mikið af í hversdagslífinu .
Sérstaklega ef efnið virðist við fyrstu sýn áhugavert og maður hugsar með sjálfum sér : , , Já , þetta væri gaman að lesa einhvern tímann við tækifæri .
" En síðan áttar maður sig á því að það sé nú ólíklegt að þessi bók rati aftur upp í hendur manns svo á endanum verður niðurstaðan að grípa hana með , þetta er nú eftir allt saman svo svakalega ódýrt .
Og þá meina ég ódýrt , heill poki af bókum kannski á 500 kall .
Þannig atvikaðist það að bókakostur minn fór að aukast mikið fljótlega eftir að svo vildi til að ég fluttist í næsta nágrenni við þessa kostabúð , og var þó veglegur fyrir .
Nokkur söfn voru fullkomnuð , það sem vantaði inní uppáhaldsbókaflokkana úr æsku , tímalaust gæðaefni eins og Lukku Láki , Tinni o.s.frv. voru fljót að koma .
Síðan fóru að rata heim bækur um þjóðmál og fræðiefni ásamt aragrúa af skáldsögum sem fóru að taka aðeins of mikið pláss á heimilinu .
Og í því lá hættan , bækur taka mikið pláss og ef þetta héldi svona áfram gæti ég aldrei komist yfir að lesa allt , hvað þá að koma því fyrir .
