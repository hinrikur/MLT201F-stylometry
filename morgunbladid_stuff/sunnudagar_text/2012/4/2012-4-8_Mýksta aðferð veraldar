Ég spurði menntaskólanema um daginn : Hvað merkir orðasambandið ár og síð ? Hann stóð á gati .
Þetta merkir snemma og seint , þ.e. alltaf .
Atviksorðið ár merkir snemma , sbr. orðin árla og morguns-ár ( ekki : morgun-sár ! ) .
Ég bætti svo við spurningunni : Hvert er frumstig atviksorðsins síðast ? Svarið er : síð , sbr. t.d. síð sumars .
Sama nemanda spurði ég : Hvað er athugavert við þessa málsgrein í mannkynssögubókinni þinni : " Frjálsbornir menn klæddust skikkjum ( toga ) sem þeir ófu um sig eftir ákveðnum reglum " ? Nemandinn hugsaði sig lengi um og sagði síðan : Hér er líklega ruglað saman sögnunum vefja – vafði – vafið og vefa – óf – ófum – ofið .
Höfundurinn hefur ætlað að skrifa : " Þeir vöfðu skikkjunum um sig .
" Um daginn skrifaði mér kennari og sagði m.a. : " Ég hef áhyggjur af talsmáta starfsfólks í skólanum mínum , eiginlega fæ ég stundum á tilfinninguna að aðrir vinni á móti því sem maður er að basla við að kenna .
Ég tala mikið um málið við nemendur , það sé ekki sama hvernig við tölum .
Ég vil að þau segi : " Ég skil þetta ekki , " og hjálpa þeim ekki strax þegar sagt er : " Ég er ekki að skilja þetta .
" Mér finnst líka óþolandi þegar sagt er henni hlakkar , honum langar o.s.frv. Flestir starfsmenn skólans , og þá undanskil ég ekki kennara , tala svona .
Meira að segja hef ég hert upp hugann og fundið að pistlum á heimasíðu skólans míns og það finnst mér ekki auðvelt ...
Gaman væri að fá þitt álit á þessum hugrenningum .
Á ég bara að láta þetta afskiptalaust ? " Við eigum að ræða þessi atriði og mæla með því sem telst viðurkennt í formlegu máli .
Ég vil reyndar ekki fara fram með neinni hörku , heldur skýra þessi fyrirbæri og beita málfræðihugtökum .
Jákvæð umræða um móðurmálið getur verið bráðskemmtileg .
Ég bið nemendur mína um að flytja slíka umræðu heim til sín og inn í vinahópinn .
Um texta bréfritarans hér að ofan hafði ég nokkur orð í kennslu minni nú í vikunni og beitti þá hugtökunum persónuleg sögn ( hlakka ) , nefnifallsfrumlag ( ég hlakka ) , ópersónuleg sögn ( langa ) , þolfallsfrumlag ( mig langar ) , þágufallsfrumlag ( mér finnst ) o.s.frv. Ég sagði líka að mér þætti ískyggilegt ef " ég er ekki að skilja " / " hún var að standa sig " o.s.frv. ætla að útrýma " ég skil ekki " / " hún stóð sig vel " ; og ég reyndi að rökstyðja þá skoðun með því að segja að vart auðgaði það tungu okkar ef við hættum að beygja sagnirnar og notuðumst einungis við nafnhátt þeirra .
Síðar í fyrrnefndu bréfi segir : " Þegar ég var barn leiðrétti mamma mig alltaf þegar ég sagði " ég þori því ekki " .
Ég átti að segja " ég þori það ekki " og síðan ég loks lærði það hef ég haldið mig við það .
Nú segja flestir þori því ekki , maður tekur eftir ef einhver segir þorir það .
Hvað segir þú um þetta ? " Ég var líka leiðréttur svona og mig minnir að sú leiðrétting hafi verið í samræmi við gömlu málfræðibókina .
En ef flett er upp í Íslenskri orðabók sést að þora það og þora því ( og meira að segja þora þess ) teljast jafngild orðasambönd .
Mér hefur verið sagt að þora því tíðkist mjög á Vestfjörðum .
Í sinni ágætu skáldsögu , Hjarta mannsins , sem gerist þar vestra , segir Jón Kalman : " ...
hann þorir ekki öðru en að taka við ...
" Hér stýrir sögnin þora semsagt þágufalli .
Niðurstaðan er þá sú að við þurfum að fara varlega í leiðréttingar , fletta upp , ræða leyndardóma málsins og helst að beita málfræðihugtökum .
Í þessu tilviki mætti segja börnunum að sögnin þora virðist geta stýrt þolfalli , þágufalli og jafnvel eignarfalli ; ég gæti trúað að slíkt væri einsdæmi um áhrifssögn .
Jón Kalman er sannur töframaður í stílbrögðum og málbeitingu .
Í fyrrnefndri sögu , Hjarta mannsins , þar sem rætt er um hina leyndardómsfullu Geirþrúði og ástmann hennar , enska skipstjórann ( sem fór að tala um börnin sín á Englandi ) , segir m.a. : " Geirþrúður sagði ekkert , horfði bara upp í himininn , fingurnir gældu við hár hans , stoppaði hann ekki , þaggaði ekki niður í honum með kossi sem er mýksta aðferð veraldar til að segja einhverjum að þegja , ég loka vörum þínum með kossi vegna þess að orð þín kvelja mig .
" Með mjúkum aðferðum höldum við baráttunni áfram .
