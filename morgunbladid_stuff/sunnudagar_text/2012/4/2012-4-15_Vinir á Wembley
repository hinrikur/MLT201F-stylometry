Það er merkilegt , eins mikið og talað er um ríg og hatur í fótboltaheiminum nú til dags , að hafa upplifað þá sönnu vináttu sem raunverulega ríkti á árum áður á milli stuðningsmanna stóru liðanna tveggja í Bítlaborginni við Mersey-ána í Englandi ; Everton og Liverpool .
Um helgina mætast félögin enn einu sinni í mikilvægum leik , þegar undanúrslit ensku bikarkeppninnar , FA Cup , fara fram á Wembley .
Svo skemmtilega vill til að í hinni rimmu undanúrslitanna mætast tvö Lundúnalið , Chelsea og Tottenham .
Á milli þeirra ríkir vitaskuld rígur , en andrúmsloftið á milli félaganna úr höfuborginni er annað en norðanliðanna .
Öðruvísi en það var í það minnsta , því mér skilst að stemningin hafi breyst nokkuð við Mersey-ána .
Undirritaður var svo heppinn að vera á meðal rúmlega 98.000 áhorfenda þegar Everton og Liverpool mættust í fyrsta skipti á Wembley , í úrslitaleik þessarar elstu bikarkeppni heims , vorið 1986 .
Þannig vill til að í ótrúlega mörgum fjölskyldum í Bítlaborginni er að finna stuðningsmenn beggja liða ; systkini halda jafnvel hvort með sínu , feðgar , mæðgin , hjón .
Enda flykktust vinahópar á völlinn , bláir og rauðir saman .
Við vorum tveir félagarnir frá Íslandi , tókum nokkra vini tali fyrir utan völlinn , þrjá bláa og tvo rauða , og þannig fór að við urðum að aðstoða þessa nýju vini okkar við að klára úr pokanum ; mjöð í áldósum sem þá var enn á bannlista á Íslandi og mátti heldur ekki fara með inn á áhorfendapallana .
Urðum auðvitað mátar .
Og þeir voru allir vinir , á leiðinni að Wembley .
Meðan á leiknum stóð fauk vináttan út í veður og vind , hver og einn hvatti sitt lið og söng háð eða jafnvel níð um hitt ! Að leik loknum voru þeir ákveðnir í að hittast á ný , verða samferða heim og skemmta sér allir sem einn , hvernig sem færi .
Ég hef lesið um vinahóp sem hugðist safnast saman á ný eftir leik , en sumir þeirra bláu voru svo miður sín að tekin var sú skynsamlega ákvörðun að hver héldi sína leið .
Svona er lífið .
Stundum súrt og stundum sætt .
Spennandi verður að sjá hvorir fagna í dag .
