Í flestum löndum Evrópu stríða þjóðir við sömu vandamál .
Opinberar skuldir eru of miklar .
Skuldir fyrirtækja eru of miklar .
Skuldir heimila eru of miklar .
Þótt tölurnar séu mismunandi frá einu landi til annars er meginvandinn sá sami með örfáum undantekningum , sem eru einna helzt Þýzkaland og Finnland og kannski örfá önnur lönd .
Þessi skuldakreppa er að einhverju leyti afleiðing af lífsstíl , sem til hefur orðið á Vesturlöndum og hefur orðið ríkjandi á síðustu áratugum .
Hann hefur byggzt á því að lifa um efni fram með aðstoð kreditkorta og annarrar lánafyrirgreiðslu og " nútímalegrar fjármálatækni " , sem er hugtak , sem ungur athafnamaður notaði einu sinni , þegar hann var að skýra öran vöxt umsvifa sinna .
Um þennan lífsstíl sagði Angela Merkel , kanslari Þýzkalands , í ræðu í Berlín fyrir nokkrum dögum : " Við erum ekki að segja , að sparnaður leysi öll vandamál .
En það er ekki hægt að eyða meiru en aflað er .
Það er ekki hægt að lifa lífinu þannig .
Það vita allir .
" Og nokkuð til í því ! Umræður í öllum þessum löndum fara að meginefni til í sama farveg : Að fenginni reynslu vinna opinberir aðilar , fyrirtæki og heimili nú að því að lækka skuldir .
Það mun taka mörg ár .
Og meiri líkur en minni á því , að sá lífsstíll , sem náði hámarki síðustu árin fyrir hina alþjóðlegu fjármálakreppu , verði ekki tekinn upp aftur , alla vega ekki í nálægri framtíð .
Þetta þýðir að það er ekki tilefni til að búast við hagvexti á næstum árum , sem verði drifinn áfram af einkaneyzlu .
Fólk mun halda að sér höndum og hvorki kaupa heimilistæki né bíla með afborgunum og fara sér hægt í fasteignakaupum .
Fyrir nokkrum dögum sat ég á spjalli með nokkrum lífsreyndum stjórnendum í íslenzku atvinnulífi , sem hafa komið víða við sögu og spurði þá hvort þeir teldu að ofangreind lýsing mundi eiga við um Ísland á næstu árum .
Þeir töldu svo vera .
Að vísu voru þeir mjög með hugann við agaskort í íslenzku samfélagi , sem þeir töldu alvarlegri veikleika en fram hefur komið í opinberum umræðum en þeir voru sammála um , að fengin reynzla mundi leiða til þess að næstu árin mundu bæði fyrirtæki og heimili halda að sér höndum og leggja áherzlu á að lækka skuldir .
Þeir voru líka þeirrar skoðunar að lífsreynsla fólks í hruninu mundi verða til þess að lífsstíllinn breyttist .
Nýr bíll yrði ekki keyptur nema eiga fyrir honum .
Þótt flugvélar séu fullar til og frá landinu eru þær ekki fullar af Íslendingum .
Landsmenn halda að sér höndum í ferðalögum .
Sem vafalaust á eftir að koma fram í sumar .
Ferðalög innanlands eru varla valkostur lengur vegna hins háa benzínverðs .
Það er ekki vond þróun , að sá lífsstíll síðustu áratuga að lifa um efni fram leggist af og að gömul gildi gangi í endurnýjun lífdaga .
En um leið er mikilvægt að samfélagið átti sig á að í því felst að nýr vöxtur í umsvifum þjóðarbúsins mun hvorki byggjast á aukinni neyzlu almennings né aukinni samneyzlu .
Hann getur bara byggzt á nýrri uppbyggingu í sjávarútvegi , í orkuframleiðslu og sölu raforku til nýrrar iðnaðaruppbyggingar og í frekari umsvifum ferðaþjónustu .
Þar er okkur vandi á höndum .
Sjávarútvegurinn er í uppnámi vegna áformaðra breytinga á fiskveiðistjórnarkerfinu .
Þótt ég hafi lengi verið þeirrar skoðunar að veiðigjaldið hafi verið ákvarðað of lágt í upphafi og ítrekað lýst því sjónarmiði er mér líka ljóst að núverandi ríkisstjórn gengur alltof langt í áformuðum breytingum .
Hér þurfa vísir menn að koma til og ná skynsamlegri niðurstöðu .
Það er alveg ljóst að innan núverandi stjórnarflokka er engin samstaða um frekari uppbyggingu orkufreks iðnaðar .
Helguvík er enn stopp .
Á meðan sjávarútvegurinn er í uppnámi og orkufrekur iðnaður í stöðvun munu þessar grundvallaratvinnugreinar ekki leiða þjóðina til bættra lífskjara .
Þótt ferðaþjónustan sé í vexti dregur hún vagninn ekki langt ein .
Niðurstaðan að óbreyttu verður því stöðnun næstu árin og sennilega versnandi lífskjör .
Þá koma Evrópusinnar að vísu og segja að aðild að Evrópusambandinu og upptaka evru muni breyta þessari stöðu .
Ekki er það reynsla Íra , sem hafa síðustu misseri gengið í gegnum eins konar innri gengisfellingu með lækkun launa .
Ekki er það reynsla Portúgala , þar sem lánaeftirspurn hefur hrunið um 70% .
Ekki er það reynsla Spánverja , Ítala og Grikkja .
Og nú er að koma í ljós að það er heldur ekki reynsla Hollendinga , Belga og Dana en öll þessi þrjú ríki standa nú frammi fyrir áþekkum vandamálum og Suður-Evrópuþjóðirnar .
Og Tékkar ganga um götur Prag og mótmæla .
Það er tímabært að þjóðin horfi fram á veg á meðan réttarkerfið er að hreinsa til eftir hrunið .
En lykillinn að því hljóta að verða umræður um þau álitamál , sem hér hefur verið fjallað um .
Getur reynslan af hruninu , sem brennur mjög á fólki og mun gera næstu árin , orðið til þess að þjóðin taki upp agaðri lífshætti ? Geta stjórnmálamennirnir tekið nokkrar ákvarðanir sem máli skipta , hvort sem um er að ræða fiskveiðistjórnarkerfi eða uppbyggingu orkufreks iðnaðar ? Við skulum ekki gleyma því að það er til önnur leið til að taka þær ákvarðanir og það er leið hins beina lýðræðis , að þjóðin taki af skarið í þjóðaratkvæðagreiðslum .
Og kannski er það líka eina færa leiðin til að ná fram þeim niðurskurði , sem máli skiptir og þarf að fara fram á alltof mikilli yfirbyggingu þjóðarbúsins heima og erlendis .
Sennilega munu stjórnmálamenn í öllum flokkum standa saman um að skerða ekki hár á höfði hennar .
Eða hvað segja þeir um það , sem einu sinni boðuðu Báknið burt og fengu svo tækifæri til að koma því í burt ? ! En með hvaða árangri ? 