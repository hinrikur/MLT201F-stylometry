Lýst er eftir hjarta sem tapaðist einhversstaðar á leiðinni frá Delhi til Íslands .
Eigandanum fannst hann fljúga fiðruðum vængjum þar sem hann mókti í löngu flugi yfir höf og lönd .
Vissi ei hvað var þessa heims eða annars .
Frá því hann rifaði augun og komst til undarlegrar tegundar af meðvitund rétt fyrir lendingu í Keflavík , hefur hann saknað sláttar í brjósti .
Ekki nóg með að týnt sé hjarta , heldur er líka erfitt að henda reiður á hugsunum sem fara ókunnar slóðir í höfuðkúpunni og þeysa með heilaeigandann langt út í buskann .
Það er svolítið skrýtið þegar heilinn og hjartað eru ekki á sama stað og líkaminn sem þau tilheyra .
Þannig er það svolítið hjá mér þessa dagana .
Eftir að ég kom frá Indlandi þá hafa fætur mínir ekki stigið neitt sérstaklega fast niður til jarðar .
Jú , ég kemst ekki hjá því að gangast við því að líkami minn hefur viðveru hér í vinnunni og ég geri það sem mér ber að gera , en hugurinn og hjartans sláttur hafa verið þó nokkuð víðs fjarri , þarna í fjarskanum í yndislandinu , Indlandi .
Eitt af því góða sem gerist við að ferðast til framandi landa er að hjartað og heilinn umbreytast .
Hjartað galopnast fyrir undrum veraldar og lífinu , verður eitthvað svo viðkvæmt .
Allt fer á fullt í heilanum og allskonar hugsanir sem hafa legið í dvala koma upp á yfirborðið .
Kafað er í djúpin og stórra spurninga spurt .
Það er gömul saga og ný að ferðalög eiga það til að vera ekki aðeins ferð frá einum stað til annars heldur líka óvænt ferðalag inn á við .
Við það að hoppa inn í aðra veröld og alls ólíka þeirri sem tilheyrir hversdeginum heima , þá skoðar ferðalangurinn sjálfan sig upp á nýtt , speglar sig í því sem hann mætir og margt öðlast nýja merkingu .
Vinur minn orðaði þetta svo fallega : Að koma til Indlands er eins og að koma til jarðarinnar .
Og það er ekki laust við að hégóminn , áherslan á efnisleg gæði og skefjalaus neysluhyggja okkar Vesturlandabúa verði hláleg þegar farið er um sveitir Indlands og litið við í heimsókn hjá fólkinu sem þar býr .
Ég hálf-skammaðist mín .
Ekki svo að skilja að ég þrái að lifa í fátækt , það er ekki á neinn hátt eftirsóknarvert , heldur þrái ég að við hin , sem höfum það svona fjandi gott , týnum okkur ekki í velmeguninni .
Okkur sem höfum allt til alls hættir jú til að gleyma að taka á móti lífinu með opnu hjarta .
Við nennum ekki einu sinni að sýna náunganum í amstri dagsins kærleika .
Vorið er komið og grundirnar gróa og lífið er dásamlegt .
Syngjum lag Bítlanna á hverjum degi okkur til áminningar : All you need is love .
