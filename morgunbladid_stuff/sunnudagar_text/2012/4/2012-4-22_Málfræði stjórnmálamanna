Samræða fólks fer yfirleitt fram í friði og um góða samræðu gilda nokkur lögmál sem öllu venjulegu fólki eru svo inngróin og ómeðvituð að við gerum sjálfkrafa ráð fyrir að viðmælandi okkar virði þessi lögmál .
Nefna má lögmálin um sanngirni , heiðarleika og um að halda sig við efnið .
Þegar viðmælandi okkar brýtur eitthvert þessara lögmála er flestum svo farið að þeir taka viðmælandann samt sem áður alvarlega og talið leiðist að öðru .
Það er til dæmis brot á lögmálum um góða samræðu þegar foreldri leiðréttir málfarsvillu hjá barni sínu í stað þess að svara því sem barnið spyr um .
Leiðrétting á málfarsvillu verður til þess að samræðan beygir af upphaflegri braut og fer að snúast um málfar , en upphaflegt umræðuefni týnist .
Stjórnmálaumræða hefur á sér yfirbragð heiðarlegrar og málefnalegrar samræðu en svo er ekki .
Hún er eins og hver önnur bardagaíþrótt þar sem máli skiptir að koma andstæðingnum á kné , slá hann út af laginu og beita brögðum sem hann þekkir ekki eða kann engin svör við .
Umræðan snýst ekki um málefni , heldur um sigur í stríði , og eins og allir vita er sannleikurinn þá fyrsta fórnarlambið .
Sumir stjórnmálamenn hafa bersýnilega lært ýmsar brellur til að komast hjá að svara spurningum fréttamanna og stinga upp í andstæðinga sína , allt til að ganga í augun á kjósendum .
Þetta er þeirra starf , þeirra fagmennska og fleytir þeim til valda og á þing .
Slíkar brellur hafa tilætluð áhrif ef viðmælandinn er óviðbúinn , er fastur í lögmálum heiðarlegrar samræðu og áttar sig ekki á að hann þarf að bregðast við samkvæmt allt öðrum leikreglum .
Það furðulega er að aðrir stjórnmálamenn og margir fréttamenn virðast næsta fákunnandi um þessar brellur , gera sér að góðu innihaldslaust orðagjálfur úr brellubankanum eða láta það fipa sig .
Hér komast menn átölulaust upp með útúrsnúninga og vaðal sem í rauninni er ekkert annað en ósvífni við áheyrendur .
Og svo furða menn sig á að þjóðin skuli ekki treysta alþingismönnum .
Í sjónvarpsviðtali fyrir nokkrum árum svipti Davíð Oddson hulunni af einu skæðasta leynivopni sínu á stjórnmálaferlinum , smjörklípuaðferðinni .
Skyndilega áttuðu menn sig á að þessi ástsæli borgarstjóri og forsætisráðherra í áratugi hafði haldið andstæðingum sínum í gólfinu allan tímann með einfaldri brellu sem fellur undir orðhengilshátt þrætubókarlistarinnar og er alls óskyld röklegri umræðu .
Þessi uppljóstrun Davíðs varð til að opna augu margra fyrir því hve bellibrögð umræðunnar og tungutaksins geta verið áhrifamikil og síðan hefur smjörklípuaðferðin svolítið misst máttinn .
Eitt markverðasta frumsamið rit á íslensku um þrætubókarlist er Handbók frambjóðandans eftir Geithafur gamla , sem út kom árið 1989 .
Höfundurinn , Vetus Caper , útskýrir þar ýmislegt í hegðun og málflutningi sem ungur frambjóðandi þarf að temja sér til að ná vinsældum og áhrifum og um leið er þetta rit nauðsynlegt þeim sem vilja sjá í gegnum blekkingar þrætubókarlistarinnar .
Nýlega rak á fjörur mínar lítið kver með yfirskriftinni Málfræði handa stjórnmálamönnum , lýðskrumurum og öðrum áhugamönnum um þrætubókarlist , þar sem fjallað er um hagnýtt tungutak á svipuðum nótum .
Ég gríp hér niður í kaflanum um nafnorðastílinn : " Nafnorð eru aðalsmerki stjórnmálamannsins , embættismannsins , möppudýrsins og þrætubókarmannsins .
Nafnorðastíll er stundum kallaður stofnanastíll og er afar þarfur öllum þeim sem vilja sýna í máli sínu að þeir hafi þekkingu og völd og beri meiri ábyrgð en aðrir .
Stjórnmálamenn nota nafnorðastíl markvisst til að sýnast vitrari en þeir eru og illkvittinn almenningur hefur stundum sagt að hann sé einkenni þeirra sem sitja við of stór skrifborð .
Galdurinn við nafnorðastílinn er að segja alla hugsun hverrar setningar með nafnorðum .
Um leið og nafnorð eru hafin til vegs verða sagnir og aðrir orðflokkar að mestu óþarfir nema sem hækjur til þess að búa til málfræðilega réttar setningar .
Hækjusagnir eru nokkrar og misábúðarmiklar .
Hinar einföldustu eru hafa , vera og gera , en áhrifameira er að nota sagnir á borð við framkvæma .
Góður embættismaður gætir þess að gera ekki hreint , heldur framkvæma hreingerningu , í stað þess að draga saman seglin framkvæmir hann aðhaldsaðgerðir .
Ef stjórnmálamaður þarf að rökstyðja fjárveitingar til framkvæmda í kjördæminu er mikilvægt að tala ekki um að mála , stjórna umferð eða ráða fólki heilt .
Miklu áhrifameira er að framkvæma málun , umferðarstjórnun og veita ýmsum aðilum ráðgjöf .
" Meira af þessari tegund málfræði síðar .
Lifið heil ! 