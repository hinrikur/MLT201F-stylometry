Hér hefur verið bent á , að kvæði Steins Steinars , " Gras , " sem birtist í Alþýðublaðinu 7 .
júní 1936 , var nánast lausleg þýðing á samnefndu kvæði bandaríska ljóðskáldsins og sagnfræðingsins Carls Sandburg , þótt Steinn bætti nokkru við frá eigin brjósti .
Þess var ekki getið í Alþýðublaðinu , en það var tekið fram í bókinni Ljóð , sem kom út eftir Stein 1937 .
Leifur Haraldsson orti af þessu tilefni : Um hirðusemi er hneyksli næst að fjasa , sú höfuðdygð af Guði er mönnum veitt , hjá Carli Sandburg kennir margra grasa , menn komast varla hjá að taka eitt .
Þótt Steinn væri manna stríðnastur , þoldi hann illa stríðni annarra .
Eftir að vísan komst á kreik , rak hann Leif með þjósti burt af borði því , sem hann var fastagestur á í Ingólfskaffi í Alþýðuhúsinu við Ingólfsstræti ( en það kaffihús var í kjallaranum , þar sem gistihúsið 101 er nú ) .
Vinur þeirra Steins og Leifs , Dósóþeus Tímóteusson ( hann hét þessu nafni í raun og veru ) , orti vísu til sátta : Steinn , sem stolið hefur mest , stolið mest af annars grasi , Hann mun , þegar sól er sest , sitja borð með Matthíasi .
Ekki er víst , að þessi vísa hafi friðað Stein .
Hermt er , að Steinn hafi hefnt sín á Leifi með vísunni alkunnu , sem hann hafi ort í orðastað hans og oft er sungin á mannamótum : Kvenmannslaus í kulda og trekki kúri ég volandi , þetta er ekki , ekki , ekki , ekki þolandi .
Leifur var enginn kvennaljómi , lágvaxinn og óásjálegur og stamaði .
Athugasemdir og leiðréttingar vel þegnar Hannes H. Gissurarson hannesgi@hi.is 