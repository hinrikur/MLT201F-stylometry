Alveg er það makalaust hvað það virðist enn koma fólki á óvart að konur séu kynverur .
Sérstaklega ef kynhegðun þeirra er á einhvern hátt á skjön við normið .
Hún ætlar að vera lífseig þessi krafa samfélagsins um að konur eigi að vera þægar og góðar , sérstaklega þegar þær eru orðnar ráðsettar mæður .
Nýjasta dæmið um histeríu vegna kynóra kvenna er almenn hneykslan um víða veröld vegna þess að bandarískar húsmæður falla nú í hrönnum fyrir rafbókinni Fifty Shades of Gray .
Í henni Ameríku hefur bókin fengið á sig stimpilinn mömmuklám ( Mommy Porn ) .
Bók þessa skrifar bresk miðaldra kona , E.L .
James , gift tveggja barna móðir .
Í sögunni segir frá eldheitu BDSM-sambandi ungrar konu og auðjöfurs .
BDSM-sambönd ganga út á hlutverkaleiki þar sem annar aðilinn deilir og drottnar en hinn er algerlega undirgefinn .
Bönd , límband og fleiri hjálpargræjur koma við sögu í kynlífi þessa ágæta fólks sem eru aðalsöguhetjur bókarinnar .
Bandarísku konurnar sem eru svo sólgnar í þessa bók sem raun ber vitni eru á milli þrítugs og fertugs , eða á þeim aldri þegar mestur tími fer í að lifa fjölskyldulífi , ala upp börn og vera ráðsettar .
Og tilfellið er að það truflar ímynd fólks af ráðsettum mæðrum þegar í ljós kemur að þær liggja slefandi yfir bókum þar sem óhefðbundið kynlíf kemur verulega við sögu .
Þær mega nefnilega ekki vera " dörtí mænded " ( nema þegar það hentar ) .
Það er alltaf verið að setja konur í hólf og flokka .
Fólk virðist eiga erfitt með að átta sig á að það eru alveg jafnmiklar líkur á að hel-tattúveraðar , gataðar og járni skreyttar konur vilji blíðlegt kynlíf og að " venjulegar " konur vilji " kínkí " kynlíf .
Það er náttúrlega draugfúlt að konur þurfi enn á tuttugustu og fyrstu öldinni að pukrast með sína kynóra eða kynhegðun , af því hún fellur ekki að einhverjum fyrirfram ákveðnum hugmyndum um þær sem manneksjur .
Sumar konur verða til dæmis svo yfirkomnar af löngun til kynlífs þegar þær eru kasóléttar , að þær þora ekki að segja neinum frá því .
Af því það samræmist ekki viðurkenndri ímynd að barnshafandi kona með kúluna út í loftið sé iðandi í klofinu , þurfi að fá hana fyllta , oft .
Margar konur eru ragar við að sýna sína réttu hlið í bólinu ef sú hlið er flokkuð undir " afbrigðilegt " , af því karlar hrökkva gjarnan í kút , verða jafnvel skíthræddir .
Ekki gott að segja hvað þeir óttast .
Kannski er það óttinn við eigin kenndir .
Eða óttinn við að vera yfirbugaðir .
Kona spyr sig .
