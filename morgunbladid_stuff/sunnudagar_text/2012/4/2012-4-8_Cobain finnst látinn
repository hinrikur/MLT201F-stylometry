Í byrjun mars árið 1994 var Kurt Cobain , forsprakki einnar vinsælustu rokkhljómsveitar heims , Nirvana , fluttur í skyndi á spítala í Rómaborg eftir að hafa ætlað sér um of í neyslu áfengis og lyfja .
Eiginkona hans , söngkonan Courtney Love , hafði komið að honum meðvitundarlausum .
Cobain rankaði fljótlega við sér en var áfram á spítalanum næstu fimm daga undir eftirliti lækna en hann þjáðist einnig af lungnakvefi og barkabólgu .
Að því búnu var hann útskrifaður og flaug heim til Seattle í Bandaríkjunum .
Síðar lýsti Love því yfir að þetta hefði verið fyrsta tilraun bónda síns til að svipta sig lífi en hann glímdi á þessum tíma við geðraskanir , auk þess sem hann var fram úr hófi sólginn í fíkniefni .
Love hafði miklar áhyggjur af Cobain og 18. mars 1994 hringdi hún í lögreglu og tilkynnti að hann hefði læst sig inni í herbergi á heimili sínu með haglabyssu .
Lögregla kom á vettvang og gerði einhverjar byssur og lyf upptæk .
Þokkalega lá hins vegar á Cobain sem tjáði lögreglu að hann væri aðeins að fela sig fyrir Love .
Undir lok mánaðarins reyndu Love og nokkrir af nánustu vinum Cobains að fá hann til að rita sig inn í áfengis- og fíkniefnameðferð .
Tók hann þeirri umleitan illa í fyrstu en samþykkti á endanum að láta slag standa .
Þegar Cobain kom á meðferðarstofnunina í Los Angeles 30. mars virkaði hann í prýðilegu formi , ræddi vanda sinn fjálglega við starfsfólk og lék við eins og hálfs árs gamla dóttur sína , Frances Bean .
Það reyndist hinsti fundur þeirra feðgina .
Kvöldið eftir skrapp Cobain út í garð til að fá sér sígarettu .
Þar með var meðferðinni lokið en söngvarinn notaði tækifærið til að klifra yfir girðingu við stofnunina og láta sig hverfa .
Hann tók leigubíl út á flugvöll og flaug aftur heim til Seattle .
Á leiðinni sat hann við hliðina á Duff McKagan , bassaleikara Guns N ' Roses , og enda þótt ágætlega færi á með þeim skynjaði McKagan að ekki var allt með felldu .
Það upplýsti hann síðar .
Næstu daga sást Cobain hér og þar í Seattle en hvorki Love né nánustu vinir hans vissu hvar hann hélt til .
3. apríl sá Love sig tilneydda að ráða einkaspæjara til að freista þess að hafa uppi á eiginmanni sínum .
Nirvana átti að koma fram á Lollapalooza-tónlistarhátíðinni 7. apríl en afboðaði , þar sem enginn var söngvarinn .
Degi síðar , 8. apríl 1994 , knúði rafvirki dyra á húsi Cobains í Lake Washington .
Hann var þangað kominn til að setja upp öryggiskerfi .
Enginn svaraði en þar sem rafvirkinn sá mann liggja hreyfingarlausan á gólfinu með haglabyssu í fanginu gerði hann lögreglu viðvart .
Maðurinn , sem reyndist vera Kurt Cobain , var látinn og komst réttardómstjóri að þeirri niðurstöðu að hann hefði dáið þremur dögum áður .
Rannsókn á andlátinu leiddi í ljós að um sjálfsvíg hefði verið að ræða .
Í blóði Cobains fundust leifar af heróíni og diezepam og í grennd við líkið nokkuð langt bréf sem túlkað var sem sjálfsvígsorðsending .
Í bréfinu , sem stílað var á ímyndaðan vin Cobains , " Boddah " , segir meðal annars : " Ég hef ekki notið þess að hlusta á og skapa tónlist ...
í of mörg ár núna .
" Love las hluta bréfsins við minningarathöfn sem haldin var um Cobain tveimur dögum síðar .
Þar dreifði hún einnig hluta af klæðum hans .
Ýmsar samsæriskenningar hafa verið um dauða Kurts Cobains , eins og jafnan þegar frægt fólk fellur frá í Bandaríkjunum , en ekki hefur tekist að hrekja þá niðurstöðu að hann hafi fallið fyrir eigin hendi .
Cobain var aðeins 27 ára er hann lést .
Hann var rokkelskum harmdauði enda einn áhrifamesti tónlistarmaður sinnar kynslóðar .
Líf hans , einkum seinni árin , einkenndist á hinn bóginn af vanlíðan og sennilega hefur fósturfaðir Cobains , Dave Reed , hitt naglann á höfuðið : " Það skipti engu máli þótt annað fólk elskaði hann ; hann unni sjálfum sér einfaldlega ekki nóg .
" orri@mbl.is 