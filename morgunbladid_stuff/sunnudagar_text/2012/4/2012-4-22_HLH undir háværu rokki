Í fylgd tveggja vélhjólalögreglumanna ók HLH-flokkurinn ásamt fríðu fylgdarliði um götur Reykjavíkur á föstudaginn , veifandi og kallandi undir háværri rokktónlist .
Við Háskólabíó var numið staðar og þust inn í bíóið , þar sem sýnd var myndband , er gert hefur verið til að kynna fyrstu plötu HLH-flokksins , en hún kom út fyrir skömmu , " segir í frétt Morgunblaðsins í apríl 1979 .
HLH-flokkurinn var stofnaður árið 1978 og var skipaður bræðrunum og skemmtiparinu Halla , Ladda og Björgvin Helga Halldórssyni .
Sumarið áður hafði hljómsveitin Brimkló ásamt Halla og Ladda farð hljómleikaferðalag um landið og meðal atriða í þeirri ferð var HLH-flokkurinn , sem vakti mikla hrifningu .
Af því spratt þetta þríeyki sem söng allskonar rokk og ról í briljantínstíl .
Amerísk áhrif voru yfir og allt um kring og landinn lét sér vel líka .
Og stundum voru haldin dansiböll með sveitinni ; eitt slíkt var auglýst í Morgunblaðinu í júní 1978 og þá sérstaklega tiltekið að þau Didda og lögregluþjóninn ljúflyndi , Sæmi rokk , myndu mæta og dansa fyrir gesti .
Mynd Ólafs K. Magnússonar af HLH -lokknum í opnum amerískum bíl í Lækjargötunni í Reykjavík hefur sérstakt svipmót ; minnir kannski öðrum þræði á uppákomuna í Dallas í Texas árið 1963 þar sem John F. Kennedy forseti sat í opnum bíl þegar hann var skotinn til bana .
Betur tókst hins vegar til hjá HLH-flokknum ; allir sluppu lifandi úr ökuferðinni og komust í áfangastað .
" Ég man vel eftir þessu atriði .
Þarna standa ég , Halli , sem verður sjötugur eftir nokkrar vikur , og Laddi aftur í bílnum og undir stýri situr Smári heitinn Traustason , " segir Björgvin Halldórsson .
Hann nefnir að á þessum tíma hafi myndbönd með einstaka lögum alla jafna ekki verið sýnd í sjónvarpi .
Því hafi Háskólabíó verið leigt til þess að sýna myndband lagsins Riddari götunnar – sem í dag má nálgast undir titli lagsins á myndbandavefnum Youtube.com .
" Við störfuðum í nokkur ár með hléum .
Plöturnar okkar urðu alls fimm .
Fyrst kom Í góðu lagi og þar var meðal annarra góðra lagið um Riddara götunnar .
Svo komu plötunar Á rokkbuxum og strigaskóm , Heima er best og Jól í góðu lagi .
Undir 1989 gáfum við svo út safnplötuna Í útvarpinu heyrði ég lag með nokkrum af okkar bestu og vinsælustu bestu lögum .
Þar er titillagið Í útvarpinu heyrði ég lag .
Það hefur elst býsna vel og það má raunar segja um fleiri laga söngflokksins , svo sem Vertu ekki að plata mig og svo auðvitað Riddari götunnar sem fyrir margt löngu er orðið sígilt , " segir Björgvin Halldórsson sem á að baki langan og farsælan feril og má með sanni kalla stórsöngvara .
Hefur sungið með mörgum vinsælum hljómsveitum og gert mikinn fjölda hljómplatna með lögum sem mörg hafa náð miklum vinsældum .
Sigurður Bogi Sævarsson sbs@mbl.is 