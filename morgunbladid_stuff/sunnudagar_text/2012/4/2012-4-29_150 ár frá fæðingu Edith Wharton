Hinn 24. janúar síðastliðinn voru 150 ár liðin frá því að bandaríski rithöfundurinn Edith Wharton fæddist í New York .
Wharton var fædd Edith Newbold Jones , yngst þriggja systkina en bæði faðir hennar , George Fredric Jones , og móðir , Lucretia Stevens Rhinelander Jones , tilheyrðu yfirstétt New York-borgar en meðal hennar var ætterni ekki síður mikilvægt en auður .
Eftir að bandaríska borgarastríðinu lauk ferðaðist fjölskylda Wharton til Evrópu þar sem Edith bjó í sex ár og lærði m.a. frönsku og ítölsku .
Hún hafði frá unga aldri áhuga á bókmenntum og skáldaði upp sögur áður en hún lærði að lesa en frumraunir sínar , nokkur ljóð , fékk hún birtar í dagblaði í New York og hinu virta Atlantic Monthly þegar hún var unglingur .
Wharton hélt aftur til Ítalíu með fjölskyldu sinni árið 1881 , þar sem faðir hennar lést , en þegar hún sneri aftur til Bandaríkjanna 1883 byrjaði hún að hitta Edward Wharton og tveimur árum síðar gengu þau í hjónaband .
Á tímabilinu 1890 til 1990 gaf Wharton m.a. út sitt fyrsta smásagnasafn og bók um innanhússhönnun , The Decoration of Houses , en hana skrifaði hún í samvinnu við arkitektinn Ogden Codman yngri , sem aðstoðaði hana einnig við hönnun glæsihýsisins The Mount í Lenox í Massachusetts en þangað fluttist hún með eiginmanni sínum árið 1902 .
Garðana umhverfis húsið hannaði Wharton sjálf en hún hafði ákveðnar skoðanir á hönnun og var til að mynda lítt hrifin af viktoríska stílnum , þar sem mikil og þung húsgögn og gluggatjöld voru í hávegi höfð .
Edith og Edward , Teddy eins og hann var kallaður , höfðu bæði gaman af því að ferðast en áttu fátt annað sameiginlegt og hjónabandið var ekki hamingjuríkt .
Teddy var ekki vitsmunalegur jafningi Wharton , var óstöðugur á geði og ástarsambönd beggja utan hjónabands leiddu loks til skilnaðar 1913 , þrátt fyrir alla þá fordóma sem skilnuðum fylgdu meðal yfirstéttarinnar sem parið tilheyrði .
Sjö árum áður hafði Wharton gefið út eitt sitt þekktasta verk , skáldsöguna The House of Mirth , sem naut mikilla vinsælda og seldist vel , þrátt fyrir að ekki væru allir sáttir við þá ófögru mynd sem Wharton málaði af yfirstétt New York-borgar í verkinu .
Efniviðurinn var henni hugleikinn og endurspeglaði að sumu leyti hennar eigið líf : fangelsun einstaklingsins í yfirborðskenndu , tilfinninga- og sköpunarsnauðu regluverki , en þemað má finna í mörgum verka hennar .
Afkastamikil og fjölhæf Wharton fluttst búferlum til Frakklands eftir skilnaðinn , þar sem hún átti m.a. frumkvæðið að ýmsum úrræðum fyrir flóttamenn í fyrri heimstyrjöldinni og var verðlaunuð fyrir með heiðursorðu árið 1916 .
Eftir að hafa upplifað óhugnað styrjaldarinnar leitaði hugur hennar aftur heim og árið 1920 gaf hún út The Age of Innocence , aðra skáldsögu sem hún staðsetti í New York æsku sinnar og tryggði henni Pulitzer-bókmenntaverðlaunin , fyrstri kvenna .
Þá varð hún fyrst kvenna til að hljóta heiðursdoktorsnafnbót við Yale-háskóla árið 1923 en hún lést árið 1937 í París á heimili sínu við götu sem nú er kennd við hana .
Wharton skrifaði fleiri en 40 verk á 40 árum , skáldsögur , smásögur og bækur um hönnun og ferðalög .
Í henni toguðust á íhaldssöm gildin sem hún ólst upp við og frjálslyndið sem hún kynntist í Evrópu .
Samtímamönnum hennar ofbauð mörgum sú háðslega mynd sem hún dró upp af yfirstéttarsamfélagi New York-borgar en í gegnum árin hefur bakgrunnur hennar einnig verið notaður gegn henni og er víða í skrifum um hana minnst á það hvernig hún sat í rúmi sínu og skrifaði og lét síðan fullar síðurnar falla á gólfið þangað sem ritari hennar sótti þær og gekk frá .
Þá hefur hún ýmist verið kölluð femínisti fyrir að hafa skrifað persónur á borð við hina óhefðbundnu greifynju Ellen Olenska í The Age of Innocence eða verið sökuð um að hafa verið illa við konur og stillt þeim upp hverri á móti annarri , líkt og þegar hún lætur Berthu Dorset svipta Lily Bart ærunni í The House of Mirth .
" Vegna kyns hennar , stöðu og heimilisfangs ( í Frakklandi ) hefur henni verið neitað um réttmæta stöðu sína í nær tómri frægðarhöll bandarískra bókmennta , " sagði rithöfundurinn og aðgerðasinninn Gore Vidal í inngangi að þriggja skáldsagna safni Wharton sem kom út 1978 .
Verk hennar hafa þó notið nokkuð stöðugra vinsælda sem hafa vaxið þegar hún hefur komist í sviðsljósið , t.d. þegar R.W.B .
Lewis vann til Pulitzer-verðlaunanna 1976 fyrir ævisögu hennar og þegar Martin Scorsese leikstýrði Daniel Day-Lewis og Michelle Pfeiffer í kvikmyndaaðlögun The Age of Innocence árið 1993 .
Þá hefur Wharton orðið svo fræg á síðustu árum að fá varalit frá Lancome nefndan eftir sér , Rose Edith , auk þess sem hinir gríðarvinsælu sjónvarpsþættir Downton Abbey sækja innblástur í verk hennar , þá ekki síst frásagnir hennar af gagnkvæmum hagkvæmnishjónaböndum bandarískra erfðaprinsessa og evrópskra aðalsmanna , þar sem annað hafði fjármuni fram að færa en hitt aðalstitil .
