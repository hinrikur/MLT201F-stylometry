Búast má við tímamótum þegar haldnar verða kosningar í Búrma í dag , sunnudag .
Aung San Suu Kyi , friðarverðlaunahafi Nóbels , sem að mestu leyti hefur verið í stofufangelsi undanfarin 22 ár , er í framboði fyrir lýðræðissinna og bendir allt til þess að hún muni vinna öruggan sigur og setjast á þing í fyrsta skipti .
Hún sló þó varnagla á blaðamannafundi á föstudag þegar hún sagði að kosningarnar yrðu ekki " frjálsar og sanngjarnar í raun " .
Suu Kyi sagði að ýmis vandamál hefðu komið upp í aðdraganda kosninganna .
Kjósendum hefði í mjög mörgum tilfellum verið hótað og kosningaskilti verið eyðilögð .
Kosið verður um 45 sæti á þinginu af 664 og er því ljóst að stjórnarflokkurinn mun halda sínum meirihluta .
" Við áttum okkur á að jafnvel í rótgrónum lýðræðisríkjum finnst misferli og smábrot þegar haldnar eru kosningar , en það sem hefur verið að gerast í þessu landi er handan þess , sem telst viðunandi í lýðræðislegum kosningum , " sagði Suu Kyi .
" Við erum þó staðráðin í að láta ekki deigan síga því að við teljum að það sé vilji þjóðar okkar .
" Suu Kyi er leiðtogi Þjóðarbandalags um lýðræði , NLD .
Flokkurinn hefur kvartað undan því að hafa ekki fengið að halda kosningafundi á stöðum við hæfi og í kjördæmi hennar fundust mörg hundruð látinna manna á kjörskrám .
Hún segir hins vegar að pólitískur áhugi fari vaxandi í landinu .
" Við lítum á vaxandi pólitíska vitund sem okkar helsta sigur , " sagði hún .
" Við sjáum ekki eftir að taka þátt .
" Handbendi herforingjanna í Búrma sigruðu í kosningunum 2010 .
Þá var Suu Kyi útilokuð frá þátttöku og mikið kvartað undan svindli og hótunum og þeir sem fylgdust með töluðu um farsa .
NLD hunsaði kosningarnar 2010 vegna þess að Suu Kyi var í haldi og út af því að kosningalögin voru sniðin til að tryggja herforingjastjórninni áframhaldandi völd .
Miklar vonir eru bundnar við Suu Kyi og hvar sem hún kemur fram safnast saman mikill mannfjöldi .
Stjórn Búrma eða Mjanmars eins og núverandi valdhafar kalla landið linaði tökin í fyrra eftir að hafa haldið landinu í einangrun frá umheiminum í 20 ár , eða alla tíð frá því að Suu Kyi var svikin um sigurinn , sem hún vann í kosningunum 1990 .
Búrma var útskúfað land .
Suu Kyi hvatti ferðamenn til að sitja heima fremur en að treysta valdhafana í sessi með peningum sínum .
Nú boða stjórnvöld breytingar .
Suu Kyi var látin laus nokkrum dögum eftir kosningarnar 2010 .
Ríkisblöðin gagnrýna stjórnina og stjórnin er hætt að vera leiðitöm kínverskum ráðamönnum eins og kom fram þegar hætt var við að reisa foldgnáa stíflu , sem Kínverjum hafði verið mjög í mun að risi .
Um allt eru myndir af Suu Kyi .
Áður var Suu Kyi táknmynd áþjánarinnar undir oki herforingjastjórnarinnar .
Skömmu áður en hún var látin laus var frumsýnd kvikmynd um hana , The Lady , og er hún ávallt kölluð frúin .
Suu Kyi er dóttir Aung San , herforingja og sjálfstæðishetju í Búrma .
Hún lærði við Oxford-háskóla , giftist breskum fræðimanni , Michael Aris , og átti með honum tvo syni .
Líf á Bretlandi virtist blasa við henni .
Árið 1988 sneri hún til Rangoon til að hjúkra sjúkri móður sinni .
Um það leyti spruttu fram mikil mótmæli , sem herforingjastjórnin kvað niður með valdi .
Að minnsta kosti þrjú þúsund manns lágu í valnum .
Hún reyndist mikill ræðuskörungur og mörg hundruð þúsund manns söfnuðust saman þegar hún tók til máls .
Stuðningurinn við hana skaut herforingjunum slíkan skelk í bringu að hún var sett í stofufangelsi 1989 .
Þrátt fyrir það var hún áfram ímynd NLD , sem vann stórsigur í kosningunum 1990 en var aldrei hleypt til valda .
Ári síðar hlaut hún friðarverðlaun Nóbels .
Suu Kyi hefur fært miklar fórnir .
Eiginmaður hennar lést árið 1999 .
Þegar barátta hans við krabbamein nálgaðist endalokin neitaði herforingjastjórnin honum um vegabréfsáritun .
Suu Kyi neitaði að yfirgefa Búrma til að hitta hann vegna þess að hún var þess fullviss að henni yrði ekki hleypt aftur inn í landið .
Nú hefur heilsa Suu Kyi verið til umræðu .
Hún er orðin 66 ára gömul og fyrir viku varð hún að aflýsa kosningafundum vegna veikinda eftir mikið álag í kosningabaráttunni .
Læknar sögðu að hún þyrfti að hvílast .
Suu Kyi kveðst nú bjartsýn um framtíðina .
" Nú er þörf á byltingu andans , " sagði hún í samtali við fréttastofuna AFP í haust .
Orðuð við stjórnina Sérfræðingar telja að stjórn Búrma vilji að Aung San Suu Kyi komist á þing til þess að veita umbótastefnu sinni gæðastimpil og ýta undir að viðskiptaþvingunum gegn landinu verði hætt .
Hún hefur verið orðuð við ráðherrastól , en þá yrði hún að hætta á þingi og hún kveðst ekki hafa í hyggju að afsala sér þingsæti , sem hana hefur svo lengi dreymt um .
Fjöldi flóttamanna og átök við skæruliða í norðri Bjartsýni hefur haldið innreið sína víðast hvar í Búrma og dregið hefur úr ágreiningi milli þjóðarbrota , en þó ekki alls staðar .
Í bænum Laiza skammt frá landamærum Kína ríkir stríðshugur .
Þar eru skæruliðasveitir sjálfstæðishers kachina , sem hefur 20 þúsund manns undir vopnum .
Þau vopn eru þó einföld og sprengjurnar eru heimatilbúnar .
Þess vegna beitir herinn hernaðaraðferðum skæruliðans , ræðast að stjórnarhernum úr launsátri og dregur sig til baka .
Víglínan er í 20 km fjarlægð .
Þjóðarbroti kachina var heitið frelsi 1948 .
Það loforð hefur enn ekki verið efnt .
Í júní í fyrra rauf stjórnin 17 ára vopnahlé .
Tugþúsundir manna eru á flótta vegna átakanna og þeir greina frá voðaverkum stjórnarhersins .
" Herinn rekur stríð gegn þjóð okkar , " sagði Shun Maw , herforingi skæruliðanna , í viðtali við Der Spiegel .
Á skrifstofu hans á hóteli í Laiza hangir mynd af Aung San Suu Kyi .
" Auðvitað bindum við vonir við hana , " segir hann .
" Samt verðum við að leysa okkar hernaðarlegu vandamál sjálf .
" Búrma er land margra þjóðarbrota .
Brimanar , sem eru búddatrúar , eru um 60% íbúanna .
Svo koma 135 þjóðarbrot til viðbótar og hafa mörg þeirra átt í löngu stríði við stjórnvöld um rétt sinn .
Valdhöfum landsins hefur þó iðulega tekist að etja hópum í landinu hverjum gegn öðrum .
Einnig hafa þeir iðulega samið um vopnahlé , en þá hafa uppreisnarhóparnir getað haldið vopnum sínum og völdum á sínu svæði .
Á slíkum svæðum er mikil framleiðsla á ópíum og metamfetamíni .
Við landamæri Kína eru stunduð fjárhættuspil og viðskipti með sjaldgæfar dýrategundir og hitabeltisvið .
