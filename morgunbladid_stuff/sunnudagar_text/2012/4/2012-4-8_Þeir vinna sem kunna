Synd væri að segja að óvænt staða væri komin upp í ensku úrvalsdeildinni í knattspyrnu .
Nú þegar páskaleikirnir fara í hönd hefur gamall kunningi , Manchester United , komið sér makindalega fyrir á toppnum – og sýnir ekki á sér neitt fararsnið .
Í allan vetur hefur " háværi nágranninn " , Manchester City , farið mikinn og eftir að hann kjöldró Rauðu djöflana á þeirra eigin heimavelli fyrr í vetur , 6:1 , héldu sumir að tími hins nýríka félags , sem lengi hefur bærst í skugga " stóra bróður " , væri loksins kominn .
City hampaði Englandsbikarnum síðast árið 1968 .
Jafnt og þétt hefur dregið af þeim heiðbláu á umliðnum vikum en þar til í síðustu umferð hafði City örlögin eigi að síður enn í hendi sér .
Eftir óvænt jafntefli gegn endurlífguðu liði Sunderland , þar sem City skoraði í tvígang á lokamínútunum , er United hins vegar formlega komið með frumkvæðið .
Toppliðin eiga að vísu eftir að kljást innbyrðis en þar sem fimm stigum munar nú á þeim nægir City ekki að vinna þann leik .
United þarf að misstíga sig í fleiri leikjum .
Ekki strembið prógramm Erfitt er að sjá það gerast , hinir sex leikirnir sem meistararnir eiga eftir eru gegn QPR ( h ) , Wigan ( ú ) , Aston Villa ( h ) , Everton ( h ) , Swansea ( h ) og Sunderland ( ú ) .
Þetta er ekki strembið prógramm , nema þá helst síðasti leikurinn .
Mögulega verður bikarinn þá þegar kominn í hús .
Við skulum heldur ekki útiloka að Gylfi Sigurðsson komi til með að vilja sýna " tilvonandi félögum sínum " hvar Davíð keypti ölið ! Manchester United steinlá fyrir Newcastle United í fyrsta leik ársins 2012 en síðan hefur liðið fengið 31 af 33 stigum sem hafa verið í boði .
Eina jafnteflið kom gegn Chelsea á Brúnni , þar sem þeir Fergusynir lentu 3:0 undir .
Sumsé ígildi sigurs .
Það er gömul saga og ný að United-liðið sé aldrei sterkara en á lokasprettinum og það ætlar að koma á daginn enn eitt árið .
Leikmennirnir þekkja , flestir hverjir , toppbaráttuna eins og lófann á sér meðan City-menn eru , þrátt fyrir alla sína hæfileika , nýgræðingar á því sviði .
Það hefur sýnt sig í síðustu leikjum , pressan hefur náð í skottið á þeim – og rígheldur í það .
Svona til að taka glímuskjálftann úr nýliðum eins og Ashley Young , Phil Jones og David de Gea kallaði Sir Alex Ferguson á Paul gamla Scholes , sem var hvort eð er með annan fótinn á æfingasvæðinu .
Við það rann fyrrgreint æði á liðið .
Hvort það hefur endilega eitthvað með Scholes að gera er önnur saga en ljóst má vera að gamli maðurinn hefur örugglega ekki skemmt fyrir .
Oft hafa línur í ensku knattspyrnunni skýrst yfir páskana og úr því sem komið er þarf City nær örugglega að vinna alla leiki sína sjö .
Það verkefni hefst á Emirates-leikvanginum í Lundúnum á páskadag , þar sem Arsenal tekur á móti þeim heiðbláu .
Lúti City í gras þar og vinni United QPR í dag , laugardag , er óhætt að fullyrða að glímunni sé lokið með klofbragði .
Það hefur Roberto Mancini , knattspyrnustjóri City , sjálfur viðurkennt .
Þá yrði munurinn orðinn átta stig .
Gyrði City sig á hinn bóginn í brók og vinni Arsenal gæti það orðið upphafið að æsilegum endaspretti í ensku úrvalsdeildinni Lundúnaliðin kljást um meistaradeildarsæti Langur vegur er niður í næstu lið í úrvalsdeildinni , Arsenal og Tottenham Hotspur hafa 58 stig ( átján stigum minna en United og 13 stigum minna en City ) og Chelsea og Newcastle United 53 stig ( leik Swansea og Newcastle var ekki lokið á föstudeginum langa þegar Sunnudagsmogginn fór í prentun ) .
Aðeins tvö af þessum liðum koma til með að tryggja sér þátttökurétt í Meistaradeild Evrópu á næstu leiktíð og því verður allt lagt í sölurnar í lokaumferðunum .
Baráttan um meistaradeildarsæti hefur sett skemmtilegan svip á hinar stærri deildir álfunnar undanfarin ár og barið félög áfram enda þótt sjálfur meistaratitilinn sé úr augsýn .
Á botninum er útlitið svart hjá Úlfunum en Wigan Athletic , Blackburn Rovers , QPR og Bolton Wanderers eru einnig í bullandi fallhættu .
Þrjú félög hafa borist á banaspjót á toppi b-deildarinnar í Englandi að undanförnu og eins og staðan er nú eru Southampton og Reading líklegust til að fara beint upp .
West Ham bíður líklega það hlutskipti að fara í umspil .
Fimm félög berjast um hin umspilssætin þrjú , Birmingham , Blackpool , Brighton , Middlesbrough og Cardiff .
Fellur stigametið ? Manchester United hefur nú 76 stig á toppi úrvalsdeildarinnar .
21 stig er ennþá í pottinum , þannig að liðið gæti mest náð 97 stigum .
Það yrði nýtt stigamet í Englandi en Chelsea á það frá árinu 2005 , 95 stig .
United hefur mest fengið 92 stig , 1993-94 , en þá voru leikirnir 42 en ekki 38 eins og nú .
