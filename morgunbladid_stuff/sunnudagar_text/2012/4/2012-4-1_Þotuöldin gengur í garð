Þeir menn sem lengst hafa staðið vaktina sem sagnaritarar samtíðarinnar nefna stundum þau hamskipti sem heimurinn hafði á árunum milli 1960 og 1970 .
Áður hafi þjóðfélagið þróast í býsna lygnum farvegi en nú tók nýrra við .
Höfuðskepnur náttúrunnar voru í ham og ýmsar þær breytingar á leikreglum samfélagsins sem viðreisnarstjórnin gerði höfðu í för með sér fjárfestingar og nýtt lífsmynstur .
Já , og svo var líka að koma til sögunnar það sem Íslendingar sáu fljótt að myndi gagnast þeim .
Hin afskekkta þjóð í norðrinu hefur alltaf verið háð flugsamgöngum og árið 1966 gengu stjórnendur Flugfélags Íslands frá samningum um kaup á þotu af gerðinni Boeing .
Hingað til lands kom Gullfaxi , en svo var þotan nefnd , hinn 25. júní 1967 .
Var tekið á móti flugvélinni við hátíðlega athöfn á Reykjavíkurflugvelli enda gerðu allir sér ljóst að nýir og spennandi tímar væru að ganga í garð .
" Ég er yfir mig hrifinn af flugeiginleikum þotunnar og öllum útbúnaði .
Þessi gerð er líklega einhver fullkomnasta þota í heimi og í fylkingarbrjósti , " sagði Jóhannes R. Snorrason flugstjóri í samtali við Morgunblaðið – en hann tók við vélinni í verksmiðjum Boeing á Kyrrahafsströnd Bandaríkjanna og flaug heim .
Hann sagði gerólíkt að fljúga þotu miðað við þær vélar sem hann hafði áður kynnst .
" Tilfinningin þegar maður tekur á loft er líkust því að vera dreginn upp í svifflugu .
Hávaði er svo til enginn og krafturinn svo gífurlegur og hún rís svo hratt að maður horfir til himins , " sagði flugstjórinn .
Í júlíbyrjun 1967 var hófst farþegaflug Gullfaxa en viðkomustaðirnir voru helstu nágrannaborgir okkar ; Kaupmannahöfn , Ósló , Glasgow , London .
Innan ekki margra ára bættist svo önnur þota sömu gerðar í flotann og þar með viku Sexurnar svonefndu , DC-CB , sem lengi höfðu verið í lykilhlutverki í millilandaflugi Flugfélagsins .
Átti Gullfaxi eftir að þjóna Íslendingum í nærri átján ár en vélin var seld til bandarísks félags og var notuð til ýmissa fraktflutninga þar vestra .
Var vélin notuð í áraraðir þar vestra en svo rifin í Roswell í Nýju-Mexíkó í Bandaríkjunum snemma árs 2008 .
Stóð upphaflega til að vélin með öllu tilheyrandi færi í brotajárn .
Íslenskum flugáhugamönnum undir forystu Hafþórs heitins Hafsteinssonar , stjórnarformanns Avion Aircraft Trading ( Atlanta ) , tókst hins vegar að afstýra mesta skaðanum og keyptu stjórnklefa vélarinnar sem seint á því sama ári var komið fyrir í Flugsafni Íslands á Akureyri .
" Fyrir flugsögu okkar er ómetanlegt að eiga til hluta þessarar vélar .
Menn sem flugu henni gefa henni frábæra umsögn og þúsundir Íslendinga fóru með henni í sína fyrstu utanlandsferð og ég er í þeim hópi .
Ég á góðar minningar um Gullfaxa , " segir Gestur Einar Jónasson , fyrrv .
forstöðumaður Flugsafns Íslands á Akureyri .
Sigurður Bogi Sævarsson sbs@mbl.is 