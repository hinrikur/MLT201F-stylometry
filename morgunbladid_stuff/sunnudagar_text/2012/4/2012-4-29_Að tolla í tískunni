Tískan lætur ekki að sér hæða .
Fólk úti í bæ ákveður hverju mér ber að klæðast til þess að teljast maður með mönnum .
Og sumir gegna .
Liverpool á Englandi í síðustu viku : Það er satt að segja skítakuldi í þessarri góðu borg , sumir heimamanna og gestir klæða sig í samræmi við aðstæður , hinir fljóta með tískustraumnum .
Þegar ég sé í fjarska risavaxna stúlku á stuttum , grænum kjól arka eftir götunni læðist að mér sá grunur að franskt tískuhús reyni að telja heimamönnum trú um að þetta sé það sem koma skal : stuttir , grænir kjólar það er að segja , ekki konur í stærðinni XXXXXXXXXL .
Fjöldinn horfir lotningarfullur á .
Tek svo eftir því að nokkru á undan stúlkunni fer enn stærri maður í kafarabúningi .
Hlýtur að vera frá tískuhúsi Gaultiers , dressið er svo sérkennilegt ! Þegar ég byrja að blóta , á máli innfæddra vitaskuld með hinum óviðjafnanlega hreim borgarbúa , en kurteislega þó , yfir þessari nýjustu útfærslu á tískunni , laumar konan olnboganum snöggt en undurmjúkt í þriðja rifbein að ofan hægra megin .
– Láttu ekki eins og bjáni , a.m.k. á meðan ég er nálægt .
Manstu ekki eftir Risessunni sem arkaði um miðborg Reykjavíkur fyrir nokkrum árum ? Auðvitað man ég það , bara búinn að gleyma því .
Franska götuleikhúsið Royal de Lux er sem sagt í bænum og þrjá daga í röð , ganga stúlkan og frændinn í Gaultier-búningnum ( eða ekki ) um stræti og torg Bítlaborgarinnar .
Lýðurinn fylgist með hverju fótmáli , þúsundum saman , og vissulega er skemmtilegt að verða vitni að ævintýrinu .
Fjöldi manns kófsveittur í kuldanum við að stjórna ferðinni .
Menn henda sér í kaðla og síga niður að malbikinu til þess að gestirnir hávöxnu hreyfi hönd eða fót , aðrir bera ábyrgð á því að risarnir depli auga .
Enn aðrir slá á gítar , hljómborð og sveifla trommukjuðum svo ekki fer framhjá nokkrum manni .
Tilefnið er að 100 ár eru liðin frá því glæsiskipið Titanic fórst í jómfrúarferðinni , en skipið var skráð í Liverpool og hluti áhafnar var þaðan , m.a. skipstjórinn .
Ýmislegt er gert til að heiðra minningu þessa fólks á þriggja daga hátíð , til að mynda er sérstök sýning tileinkuð atburðinum á einu safni borgarinnar .
Allt um það .
Um kvöldið ganga Íslendingarnir enn um í úlpu , með trefil um hálsinn og vettlinga á höndum .
Hugsanlega í síðbrók .
Rappari er sagður troða upp í tónlistar- og ráðstefnuhöllinni við Mersey-ána .
Einn öryggisvarðanna hélt það , en hafði aldrei heyrt á manninn minnst frekar en ég .
En unga kynslóðin var með á nótunum og kom askvaðandi að húsinu .
Stúlkurnar – hver og ein einasta , það get ég svarið – á þunnum kjól eða í stuttermabol .
Á svo þykkbotna skóm að í fyrstu virtist Risessan á ferð .
Skjálfandi úr kulda .
En fylgja ber tískunni .
Auðvitað .
Líklega best að Gaultier taki sig til og komi kafarabúningnum í tísku til að afstýra lungnabólgufaraldri meðal tískuljóna í næsta hreti .
Skapti Hallgrímsson skapti@mbl.is 