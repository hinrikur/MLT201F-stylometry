Einn helsti kostur lestölvunnar er líka stundum talsverður ókostur .
Í Kindle þeirrar gerðar sem hægt er að kaupa hér á landi kemur maður fyrir vel á annað þúsund bóka og þegar maður síðan les einhverja af þeim bókum öllum skiptir ekki máli hve bókin er löng eða stutt , upplifunin er sú sama nema hvað maður þarf að fletta mis-oft .
Það er líka munur á flettingum eftir þvi hvort maður er að lesa þúsund blaðsíðna bók eða lítið kver á pappír en í því tilviki bætist við tilfinningin af að hafa þykkan vöndul af pappír í höndunum sem getur óneitanlega verið þægileg upplifun – ef bókin er góð .
Um páskana greip mig skyndileg löngun í pappír eftir að hafa fátt lesið nema á rafrænu sniði frá áramótum .
Ég fann í hillu í kjallaranum bækur tvær eftir enska rithöfundinn John Buchan , annarsvegar Adventures of Dickson McCunn og hinsvegar The Complete Richard Hannay , fyrri bókin ríflega 700 blaðsíður og sú seinni tæpar 1.200 .
Hér héldust í hendur bækur sem gerðu litlar kröfur til lesandans , hann þarf bara að trúa , þægileg framvinda , hæfileg spenna og hnausþykkar – hver bók loforð um ævintýri og dugði býsna vel í páskafrínu með smá-rafbókakryddi í bland .
Sú upplifun að sökkva sér niður í hnausþykka bók er ánægjuleg , ekki síst þegar maður veit hvað er framundan , en erfitt að skapa slíka stemningu á lestölvu .
Víst er textinn sá sami , en ekkert gefur tilfinninguna fyrir því sem framundan er annað en tölur á stöðulínu – það að ég sé búinn að lesa 6% af bók segir mér í raun ekki mikið um hvað hún er löng yfirleitt – já , það eru 94% eftir og ef ég er búinn að vera mjög lengi að lesa þá á ég mjöööööög mikið eftir .
Ekki mjög gagnlegt , eða hvað ? ( Það er svo annað mál að ævintýrið var ekki eins ánægjulegt og ég átti von á því kynþáttahatrið og þjóðernishrokinn í Buchan fóru óvenjumikið í taugarnar á mér að þessu sinni , en það er önnur saga .
) 