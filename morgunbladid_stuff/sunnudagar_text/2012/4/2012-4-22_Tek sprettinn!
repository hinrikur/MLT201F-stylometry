Sigríður Stefánsdóttir er fyrrverandi bæjarfulltrúi Alþýðubandalagsins og gegndi á sínum tíma bæði embætti forseta bæjarstjórnar og formanns bæjarráðs .
Hún er nú verkefnisstjóri samskipta hjá Akureyrarbæ og framkvæmdastjóri afmælisárs bæjarins , 150 ára kaupstaðarafmæli bæjarins er fagnað í ár .
7.00 Vakna við Rás 1 , ligg áfram í nokkrar mínútur .
Fyrsti morgunn eftir páskafrí svolítið erfiður .
Svo er það sturtan og snöggur morgunmatur .
8.03 Stimpla mig inn í Ráðhúsinu .
Byrja á að skrifa minnispunkta fyrir daginn og kíkja á tölvupóst .
Hitti og býð velkominn nýjan starfsmann , sem kominn er til að vinna tímabundið að nokkrum afmælisverkefnum .
9.00 Stutt morgunleikfimi á 2. hæðinni og svo morgunkaffi með samstarfsfólki .
Fer í kynningarferð um húsið með nýja starfsmanninn , Gest Einar , sem þekkir marga og margir þekkja .
Svara í leiðinni spurningum og gef upplýsingar og frétti líka af gangi nokkurra verkefna .
T.d. er verið að vinna að undirbúningi þess að koma upp upplýsingaskiltum og söguvörðum í tilefni afmælisins .
10.30 Fer yfir og vinn að nokkrum verkefnum tengdum afmælisárinu t.d. dönsku sunnudagskaffi í innbænum , sem stefnt er að 1. júlí og gönguferðum um bæinn sem boðið verður upp á öll fimmtudagskvöld í sumar 12.00 Nota hluta af matartímanum til að heyra í stjórnarkonum í Parkinsonsfélagi Akureyrar og fara yfir bréf sem við erum að senda út vegna aðalfundar .
Næ , sem betur fer líka að skjótast í mat hjá Tony í mötuneytinu okkar .
Gott eins og alltaf .
13.45 Uppgötva að ég á að vera mætt á fund .
Fannst vera mánudagur en ekki þriðjudagur .
Tek sprettinn og hleyp út í Hof , þar sem ég hitti gott samstarfsfólk á Akureyrarstofu og Gunnu Þórs , verkefnastjóra Akureyrarvöku .
Förum saman yfir kynningaráætlun ársins og aðalhátíðarhaldanna í lok ágúst , bæði aðferðir og kostnað , sem verður að rúmast innan fjárhagsáætlunar .
15.30 Sinni málum vegna ýmissa erlendra samskipta bæjarins .
Að þessu sinni eru erindi frá Västerås í Svíþjóð , aðalskrifstofu Northern Forum í Alaska , um væntanlega heimsókn kínverskra vísindamanna til Akureyrar , heimsókn frá Denver og fleira .
16.45 Komin heim og hitti eiginmann og hund .
Við Erlingur skoðum saman árangur hans af að skanna inn nokkrar myndskyggnur frá ferðalagi Blásarasveitar Tónlistarskólans árið 1989 .
Vorum beðin að skrifa smágrein um sveitina , sem þarf að myndskreyta .
Skoðuðum fyrir vikið fullt af gömlum myndum í páskafríinu t.d. af krökkunum okkar og ferðalögum .
17.30 Erlingur og Lappi fara í hesthús , en ég skelli í þvottavél , vökva blóm og kryddjurtir í ræktun og undirbý kvöldmatinn , sem verður einfaldur í þetta sinn .
Fínt að nota fiskbollur sem ég keypti af ungum handboltakonum .
Bjallan hringir tvisvar , í bæði skiptin íþróttafólk að safna drykkjarumbúðum .
18.30 Góð vinkona hringir .
Förum oft saman í gönguferðir , en ég ákveð nú að taka tillit til hráslagans úti og kvefsins í mér .
Berum okkur saman um fréttir og forsetakosningar .
Ætlum báðar að styðja Þóru .
19.30 Þeir félagar komnir úr hesthúsi .
Við Erlingur höldum þeim sið , sem alltaf hefur verið á heimilinu , að setjast saman niður við kvöldmatarborðið .
Handboltabollurnar bragðast ágætlega .
20.30 Tek rúnt á fréttamiðlum og fasbók .
Set frétt inn á afmælissíðu Akureyrar www.facebook.com / Akureyri150 um skemmtilega síðu " Þorparanna " .
Fleiri hverfi hafa fylgt í kjölfarið og setja inn myndir , fróðleik og skemmtileg samskipti .
22.45 Tekst að standa við fyrirheit frá morgni um að fara ekki mjög seint í rúmið .
Get því með góðri samvisku lesið um stund .
Fer með Sigurði Pálssyni austur í Axarfjörð í Bernskubók hans .
Góð og róandi lesning eftir erilsaman dag .
