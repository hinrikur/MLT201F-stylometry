Sigríður Arnardóttir , Sirrý , hefur sent frá sér fyrstu bók sína , Laðaðu til þín það góða .
Sirrý , sem hefur langa reynslu í fjölmiðlum , er félags- og fjölmiðlafræðingur að mennt og heldur fyrirlestra og námskeið bæði um samskiptafærni og örugga tjáningu , auk þess sem hún kennir við Háskólann á Bifröst og sér um vikulegan þátt á Rás 2 á sunnudagsmorgnum .
Sirrý segist hafa verið í yfir tólf ár að safna efni í bókina .
En af hverju tók sú vinna þetta langan tíma og af hverju kom ekki út bók eftir hana fyrr ? Hún svarar því : " Fyrir mörgum árum var ég kölluð á fund hjá bókaforlagi .
Þar var sagt við mig : Við erum handvissir um að þú átt eftir að skrifa bók og við viljum að þú skrifir hana fyrir okkur .
Ég man að ég seig niður í stólnum undir myndum á veggjunum af Halldóri Laxness og öðrum andans jöfrum .
Mig langaði til að skrifa bók en grimmur gagnrýnandi á öxlinni á mér dró stöðugt úr mér kjarkinn .
Mér fannst ég ekki geta skrifað bók .
Svo liðu árin og námskeið mín urðu vinsæl .
Mín fasta vinna er að þjálfa háskólanema á Bifröst í framsækni og öruggri tjáningu .
Svo er ég pöntuð hingað og þangað til að halda námskeið í samskiptafærni , sjálfsöryggi , jákvæðu hugarfari og jákvæðri tjáningu .
Ég er góð í því að kenna þetta og hef fengið fína hvatningu og jákvæð viðbrögð frá fólkinu sem ég tala við á námskeiðunum .
Svo kom að því að ég hugsaði : Af hverju ekki bara að skrifa bók ! Til þess þurfti ég að rífa þennan grimma gagnrýnanda af öxlinni og losa mig við eigin vanmáttarkennd .
Og þvílíkur léttir þegar mér tókst það .
Manni líður svo vel andlega þegar maður losar sig við hræðsluna við gagnrýni .
Ég gekk svo lengi með þessa bók í kollinum og safnaði efninu að ég man varla eftir að hafa sest niður til að skrifa hana .
Ég sagði við manninn minn : Manstu eftir að hafa séð mig sitja við að skrifa þessa bók ? Hann mundi alveg eftir því og minnti mig á að ég hef líka lifað samkvæmt efni bókarinnar árum saman .
En bókin skrifaði sig eiginlega sjálf þegar rétta stundin var runnin upp .
Þessi bók heitir Blómstraðu í einkalífi og starfi – laðaðu til þín það góða , og er byrjun á bókaflokki sem ég er að vinna að og Veröld gefur út .
Næsta bók heitir Blómstraðu í samskiptum – tjáðu þig af öryggi , en ég vinn einmitt við að þjálfa fólk í öruggri tjáningu .
Það geta allir tjáð sig af öryggi ef þeir fá hvatningu og tækifæri til að æfa sig .
Mér finnst ég reyndar hafa þjálfað mig markvissst í því sjálf frá átta ára aldri .
Ég bjó á Ísafirði og var fengin til að standa uppi á kassa á pólitískum fundi og lesa sögu eftir Elísabetu Þorgeirsdóttur .
Ég man hvað ég æfði mig vandlega fyrir upplesturinn og ég fann að þessi undirbúningur skipti máli .
Um kvöldið stóð ég uppi á þessum kassa og las fyrir fullum sal af fullorðnu fólki og skynjaði að þetta lá vel fyrir mér .
" Að hvíla í jarðvegi þakklætis Ertu algjörlega ófeimin ? " Ég er sviðsvön , búin að vera í beinni útsendingu í fjölmiðlum árum saman .
Það hefur mikið gerst síðan ég byrjaði sem sjónvarpsþula í gamla daga .
Í fjölmiðlum gerist margt á bak við tjöldin og með tímanum losnar maður við óttann um að eitthvað mistakist .
Svo kemur að því að maður lærir að jafnvel mistök geta hjálpað manni því þau gera mann mannlegan .
Maður finnur fyrir miklu frelsi þegar maður sættir sig við að vera manneskja en ekki vélmenni .
Því manneskjur mega gera mistök .
Ég bý að mikilli reynslu í fjölmiðlum sem nýtist mér í kennslu og námskeiðahaldi .
Kveikjan að því að ég fór að hanna námskeið eru þakklætisgöngur sem ég fann upp fyrir tilviljun .
Ég nota þær markvisst og meðvitað til að breyta hugarfari mínu , líðan og auka þannig sjálfstraustið .
" Hvað eru þakklætisgöngur ? " Fyrir tólf árum var ég heima í fæðingarorlofi með drenginn minn .
Einn daginn í grámyglulegu og leiðinlegu veðri var ég úti að ganga með barnavagninn .
Ég var svolítið döpur en hafði enga ástæðu til þess því barnið var yndislegt og allt var gott .
Það býr í mér ákveðin depurð og ég hef alltaf verið í leit að leiðum til að sigrast á henni .
Allt í einu þarna á Ægisíðunni fékk ég þá hugmynd að þakka fyrir meðan ég gengi út þessa löngu götu .
Hvað á ég að þakka fyrir í þessu roki ? hugsaði ég og svarið var : Jú , ég þakka fyrir rokið því það tryggir hreint andrúmsloft .
Ég fann ilminn af hafinu og þakkaði fyrir að búa nálægt sjónum .
Ég þakkaði fyrir að búa á eyju , á Íslandi sem er lýðræðisríki .
Ég þaut út Ægisíðuna og fann alltaf eitthvað til að þakka fyrir .
Síðan hef ég stundað þakklætisgöngur .
Ég tek líka reglulega þakklætishring .
Þá sný ég mér í hring á opnu svæði og finn eitthvað til að þakka fyrir hvað sem fyrir augu ber .
Þakklætisgöngur eru ágætt mótvægi við þessi stöðugu skilaboð um að við séum ekki nóg ; eigum ekki nóg , séum ekki nógu falleg , nógu vel menntuð , nógu vel vaxin og svo framvegis .
Vestrænt samfélag þrífst á því að við skilgreinum okkur út frá skorti , fáum stöðugt áreiti um hvað okkur skorti .
Við erum aldrei nóg .
Og þegar maður snýr þessu við og horfir markvisst á það góða sem maður býr yfir og hefur að þakka fyrir þá stuðlar maður að betri líðan og nægjusemi .
Skilti sem voru við Ægisíðuna eftir Sólveigu Eggertsdóttur myndlistarkonu höfðu á sínum tíma djúp áhrif á mig .
Þar voru staðhæfingar eins og : Sjálfur leið þú sjálfan þig .
Jafnan er dimmast undir dögun .
Segðu það steininum heldur en engum .
Ég settist niður og hugsaði um þessar jákvæðu staðhæfingar og ákvað að breyta eftir þeim .
Ég hugsaði um það hvernig ég vildi hafa líf mitt .
Ég var ritstjóri Vikunnar og var farin að kvíða því að fara aftur að vinna eftir fæðingarorlof , þannig að ég sagði upp vinnu minni .
Ég treysti því að eitthvað betra biði mín .
Ég lét hjartað ráð för .
Svo fór ég að lesa mér til og semja efni og búa til námskeið .
Þannig að þakklætisgöngurnar gáfu mér ekki bara mikla orku heldur gerbreyttu lífi mínu .
Það er svo margt sem gerist þegar maður hvílir í jarðvegi þakklætis , til dæmis getur maður þá laðað til sín það góða .
Þegar ég horfi til baka sé ég að ævintýrin hafa jafnan gerst í mínu lífi og draumar orðið að veruleika þegar ég hef tekið það alvarlega að sinna mér andlega og líkamlega .
Þegar ég hef þakkað markvisst fyrir , beðið , hugleitt , hreyft mig reglulega og sótt uppbyggilega fundi hef ég sent frá mér góða strauma sem hafa leitt til nýrra tækifæra .
Ég laðaði það til dæmis til mín að bandarískur milljarðamæringur bauð mér í starfsnám á bandarískum útvarps- og sjónvarpsstöðvum .
Á þeim tíma var ég að vinna á útvarpinu og dag einn sendum við út þátt frá Hveragerði .
Þar sem ég sat á Hótel Örk og horfði yfir Suðurlandið hugsaði ég með mér að ef maður trúir því og treystir að veröldin sé björt og fögur þá á maður að senda óskir sínar út í loftið í trausti þess að ótrúlegir hlutir gerast og óskir rætast .
Ég sagði upphátt : Mig langar svo að komast í starfsnám á fjölmiðlum í útlöndum .
Skömmu seinna var hringt í mig og mér var boðið í starfsnám hjá bandarískurm milljarðamæringi sem er Vestur-Íslendingur og á 46 útvarps- og sjónvarpsstöðvar víðs vegar um Bandaríkin .
Einn minn dýrmætasti skóli er þetta starfsnám því þar lærði ég svo ótal margt .
Það má segja ýmislegt um Bandaríkjamenn en þeir eru samskiptasnillingar , kunna að tjá sig munnlega , blanda geði og kynna sig á mannamótum .
" Stundum döpur Byggist þín lífsspeki , það er að segja að trúa á það góða og laða það til sín , að einhverjum hluta til á trú á æðri mátt ? " Já .
En ég er alin upp af róttæku fólki og fékk ekki sérstakt trúarlegt uppeldi , var til dæmis hvorki skírð né fermd en lét skíra mig þegar ég var tvítug .
Það var meira rætt um stjórnmál en trúmál í kringum mig .
Sem dæmi má nefna að þegar ég var lítil fannst mér stundum ansi flókið að átta mig á hvaða flokki þetta róttæka fólk sem ég sá í kringum mig tilheyrði : Er þessi maóisti ? Nei , hann er trotskýisti .
Er þessi ekki lenínisti ? Æ , nei , nú man ég , hann er í Kúbuvinafélaginu og þessi þarna er í Fylkingunni .
Mér finnst skemmtilegt að rifja upp þessa tíma .
En ég sjálf passa ekki vel inn í fylkingar eða flokka .
Og hef verið leitandi andlega .
Fyrir einhverjum árum var ég í göngutúr og var að hugsa um bók sem Karl Sigurbjörnsson biskup tók saman og heitir Orð í gleði .
Upp í hugann kom setning úr bókinni : Ef þú þráir að þekkja Guð þá áttu þegar trú .
Þá áttaði ég mig á því að ég var trúuð .
Trúin hafði verið innra með mér allan tímann .
Mikið leið mér vel við þessa uppgötvun .
Ég veit af eigin reynslu að lítill kafli í bók , þess vegna ein setning , getur breytt miklu fyrir mann .
Mig langaði til að skrifa bók sem tendrar neista .
Ég veit að ég hef gert það með þessari bók því margir hafa keypt bókina fyrir sig og kaupa svo annað eintak til að gefa einhverjum sem þeim þykir vænt um .
" Þú minnist á depurð fyrr í viðtalinu , margir sjá þig örugglega fyrir sér sem konu sem sé alltaf glöð og ánægð .
" Ég held að margir , og ekki síst skapandi einstaklingar , finni stundum fyrir ákveðinni depurð .
Ef depurð býr í manni þá getur maður valið að vera volæðisfíkill og dvelja bara við vanlíðanina .
Sumir eru hreinlega í keppni um það hver á mest bágt .
En maður getur líka ákveðið að gera eitthvað í málunum .
Þegar ég uppgötvaði að í mér býr ákveðin depurð , sem mun kannski á vissan hátt alltaf vera þarna , þá ákvað ég að vinna með hana .
Hugmyndir eða sköpun geta sprottið upp af depurð .
Ef maður er stundum hræddur og kvíðinn og hefur ekki trú á sjálfum sér þá nær maður hugsanlega betri tengingu við aðra og hefur meira að gefa vegna þess að maður hefur skilning á því að fólki líður ekki alltaf vel .
En maður má ekki láta depurð hefta sig eða draga sig niður .
Á tímabili sá ég um þáttinn Örlagadagurinn á Stöð 2 þar sem ég tók viðtöl við fólk sem hafði upplifað skelfilegar raunir , lifað af hræðileg slys , misst heilsuna eða séð fólk í kringum sig deyja .
En allt þetta fólk átti það sameiginlegt að það dvaldi ekki í skelfingunni og taldi sig eiga skelfilega bágt heldur vann í sínum málum , leitaði sér hjálpar og hafði þegar upp var staðið miklu að miðla .
" Þú hefur verið gift lengi Kristjáni Franklín leikara , hver er lykillinn að góðu hjónabandi ? " Ég trúi því að hver og einn hafi ákveðið hlutverk á jörðinni og til að blómstra þurfi maður að finna þetta hlutverk .
Ég trúi því líka að það sé einhver ætlaður manni en ég segi nú stundum í gamni , þar sem ég er félagsfræðingur og veit allt um skilnaðartíðni , að það hljóti að vera fleiri en einn sálufélagi á hvern einstakling .
Það er mín stóra gæfa að hafa hitt sálufélaga minn þegar ég var ung stúlka , einstakling sem hæfir mér .
Við erum búin að vera saman í 26 ár og giftum okkur fyrir 22 árum .
Við höfum ekki fengið minni skammt af vonbrigðum en hver annar , en við erum samstiga og ef það koma upp vandamál þá leitum við lausna .
Við erum ekki sérlega veraldlega þenkjandi og höfum ekki verið að flækja líf okkar mjög mikið .
Það er okkur mikilvægast að eiga hvort annað og tala saman .
Í mínum huga er það lykillinn að góðu hjónabandi .
" Ertu hamingjusöm manneskja ? " Mér finnst ég vera sólarmegin í lífinu , en það gerist ekki af sjálfu sér heldur er ákvörðun sem snýst um jákvætt hugarfar og kostar vinnu .
Ég er ekki alltaf hamingjusöm , stundum er ég döpur og stundum koma upp vandamál , en ég vinn í því að láta mér líða vel .
Ég leitast við að senda frá mér eitthvað gott og laða þannig til mín það góða .
" 