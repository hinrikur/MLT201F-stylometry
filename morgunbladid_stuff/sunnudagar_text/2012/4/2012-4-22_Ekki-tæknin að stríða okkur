Sjónvarps- og útvarpsfólk grípur annað slagið til setningarinnar : " Tæknin er eitthvað að stríða okkur " , þegar tæknin er eitthvað að stríða því ...
Sömu sögu er ekki að segja af dómurum og aðstoðardómurum í knattspyrnu ; þar er ekki-tæknin vandamálið .
Ekki bara fyrir þá heldur alla : leikmenn , þjálfara og áhorfendur .
Og stundum gjaldkera liðanna sem tapa .
Með reglulegu millibili ræða menn nauðsyn þess að einhvers konar tækni verði notuð til þess að skera úr um vafamál í fóboltaleikjum .
Skiljanlega .
Augljóst mál er að hið mannlega auga er ekki fullkomið .
Spyrjið bara næsta aðstoðardómara ! Er því ekki það eina rétta að nýta mögulega tækni ? Margir hafa efasemdir og auðvitað er ekki sama hvernig farið er að .
Ekki má draga úr hraða leiksins , stöðva flæðið , eins og það er kallað .
Ekki yrði boðlegt ef dómarinn gerði hlé til þess að rýna í skjá og komast þannig að réttri niðurstöðu .
Enda þarf þess alls ekki .
Vissulega er gaman að rökræða ; vafaatriði eru endalaus uppspretta vangaveltna boltafíkla .
Auðvitað er leiðinlegt ef leikmaður í rangstöðu skorar eða ef dómari sér ekki ef leikmaður brýtur gróflega á andstæðingi .
Enn bölvanlegra er þó , beinlínis bjánalegt , ef tugþúsundir manna , jafnvel milljónir , sjá í sjónvarpinu sínu að mark er gert en dómaratríóinu er það ekki ljóst og leikurinn því látinn halda áfram .
Markið ekki talið .
Hver man ekki eftir því þegar Frank Lampard " skoraði " fyrir England gegn Þýskalandi í lokakeppni HM í hitteðfyrra ? Er það ekki fáránlegt að heimsbyggðin öll sá að boltinn var kominn langt inn fyrir línuna en markið samt ekki dæmt gott og gilt ? Dómarar eru í talsambandi við aðstoðarmenn sína á línunni og maður við sjónvarpsskjá utan vallar gæti rætt við hann með sama hætti ; í tilfelli Lampards hefði dómarinn getað fengið staðfestingu á því á sekúndu eða tveimur að leikmaðurinn hefði skorað .
Enginn hefði mótmælt .
Ef maðurinn við skjáinn er ekki viss verður bara svo að vera .
Þá yrði ekki dæmt mark .
Enn er reglulega rifjað upp mark – eða ekki mark – sem Geoff Hurst gerði í úrslitaleik heimsmeistaramótsins 1966 , þegar Englendingar sigruðu Vestur-Þjóðverja á Wembley .
Enn veit enginn með vissu hvort boltinn fór allur yfir línuna .
Þá var ekki fyrir hendi tækni til að skera úr um það með óyggjandi hætti og lítið við því að gera .
Línuvörðurinn taldi Hurst hafa skorað eftir að boltinn small í þverslánni , þó sá svartklæddi væri alls ekki í aðstöðu til að sjá það , sem er reyndar önnur saga .
Gerði Juan Mata mark fyrir Chelsea gegn Tottenham um síðustu helgi ? Flestir voru á því að svo hefði ekki verið , en ég get ekki ímyndað mér að dómari eða aðstoðardómari hafi getað verið vissir .
Dæmdu samt mark .
Og ég fæ ekki betur séð á mynd sem birtist seint og um síðir í sjónvarpi ( og er hér á síðunni ) en boltinn sé allur fyrir innan línuna .
Hins vegar var vafaatriði hvort John Terry braut á einum Tottenham-manninum rétt áður .
Um það má deila , þannig að þótt einhvers konar marklínutækni verði tekin í notkun , örflaga sett í boltann eða dómari settur við sjónvarpsskjá , verður nóg af atriðum til þess að rífast um .
Eingöngu ætti að nýta tækni til að fá úr því skorið hvort mark hafi verið gert .
Næstu kynslóðir ákveða svo hvort lengra verði gengið síðar .
Einhverjir kunna að halda því fram að verði þessar breytingar gerðar verði hið sama yfir alla að ganga .
Sannleikurinn er hins vegar sá að leikir á HM , í Meistaradeildinni eða deildarkeppni " helstu " knattspyrnulanda eru merkilegri en Pepsídeildin á Íslandi , svo dæmi sé tekið .
Það er staðreynd , hvort sem mönnum líkar betur eða verr .
