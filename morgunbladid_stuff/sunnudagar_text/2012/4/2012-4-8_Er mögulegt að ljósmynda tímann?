Þýski ljósmyndarinn Olaf Otto Becker myndaði nokkrum sinnum hér á landi um aldamótin og aftur nú á síðustu árum .
Úrval verkanna er komið út í stórri bók í Þýskalandi .
Eitt helsta viðfangsefni listamannsins er tíminn , eins og hann birtist í íslenskum byggðum og náttúrunni .
Einar Falur Ingólfsson efi@mbl.is Það var sérkennilegt að upplifa sömu sjónarhornin tíu eða tólf árum síðar , í samskonar birtu , og mynda þau aftur með stóru blaðfilmuvélinni , " segir þýski ljósmyndarinn Olaf Otto Becker í hugleiðingum sem birtast í nýrri bók hans , Under the Nordic Light .
Undirtitill hennar er Ferðalag gegnum tímann / Ísland 1999 - 2011 .
Í ljósmyndum þessarar stóru bókar birtist athugul og rannsakandi sýn listamannsins .
Hann rýnir í náttúruna og oftar en ekki inngrip manna í hana hér á landi ; í nýjustu verkunum myndast samtal milli tvennra tíma í athyglisverðum myndapörum sem tekin eru frá sömu sjónarhornum .
Auk þess má sjá ákveðin viðbrögð Beckers við samfélaginu hér á landi eins og það blasir við honum eftir bankahrunið .
Olaf Otto Becker er fæddur árið 1959 og er einn af eftirtektarverðustu ljósmyndurum sinnar kynslóðar í Þýskalandi .
Hann myndaði hér á sína stóru blaðfilmuvél á árunum 1999 , 2000 , 2001 og 2002 og birtist afraksturinn í bókinni Unter dem Lichts des Nordens sem Schaden gat út árið 2005 .
Bókin fékk afar lofsamleg viðbrögð og seldist upp á skömmum tíma .
Sýning á hluta verkanna var sett upp í Ljósmyndasafni Reykjavíkur árið 2007 en þá sýndu Ragnar Axelsson og Páll Stefánsson með Becker .
Um miðjan síðasta áratug fór Becker í leiðangra til Grænlands , sigldi einn með austurströndinni á gúmmíbát og myndaði .
Afrakstur þessara ferða birtist í verðlaunabókunum Broken Line og Above Zero sem Hatje Cantz Verlag gaf út .
Útgefandinn ámálgaði þá við Becker að endurútgefa bók hans með Íslandsmyndunum og lagði til að hann færi aftur hingað til lands og bætti fleiri myndum við .
Becker féllst á það enda langaði hann að sjá hvað hefði breyst frá fyrri heimsóknum .
Því fór svo að hann sneri aftur sumarið 2010 og myndaði – og það sem hann sá þá kallaði á enn eina ferð 2011 .
Úrval gömlu og nýju verkanna birtist í þessari nýju bók um ferðalagið gegnum tímann , alls rúmlega níutíu ljósmyndir .
Ægifegurð og virkjanir Það er formhreinn , hlutlægur og oft kaldhamraður heimur sem birtist í myndum Beckers .
Eða réttara sagt er sýnin oft kaldhömruð , náttúran sem hann sýnir okkur er ýmist mild eða hörð , og í raun allt þar á milli .
Á kápumynd bókarinnar er horft af Kárahnjúkastíflu ofan í nær alveg vatnslaust gljúfrið og blasa ummerkin um brambolt mannanna við á börmum þess og í botninum .
Í fyrstu myndunum milli spjaldanna má síðan tala um ægifegurð , hið súblíma , annars vegar í mynd sem sýnir Lómagnúp og Öræfajökul og annarri þar sem horft er á Gullfoss neðan af gilbarminum .
Margar myndanna eru teknar í rigningu og undir mjólkurhvítum himni , sem varpar jafnri lýsingu á landið sem skráð er í smæstu atriðum á stóra filmuna .
Heiti sumra gefa í skyn hvar þær eru teknar , F35 frá 1999 sýnir þannig brú á ónefndri jökulá og F208 ónefnt lón við þjóðveg .
Canal frá árinu 2000 sýnir fráveituskurð einhvers staðar á Þjórsársvæðinu en mörg verkanna eru frá virkjanasvæðum og uppistöðulónum : þarna er rafstöð við Þórisvatn , Hrauneyjalón , verið er að leggja raflínur í Þóristungum , á sama stað eru gámar og kassahaugur við búðir verkamanna , og nokkrar myndir sýna mannanna verk við Kárahnjúkavirkjun .
Sumar þessara mynda birtast sem pör , af sama sjónarhorni , nánast óbreyttu , en áratugur hefur liðið milli mynda .
Þarna eru komin sömu sjónarhornin sem Becker talar um og þótti heillandi að skapa .
Tíminn í myndapörum " Það hreif mig hvað þessir staðir höfðu breyst lítið á þessum tíu til tólf árum , " segir hann .
" Að sumu leyti hreifst ég af ógreinanlegri breytingu , af því sem er nær óbreytt , frekar en af því sem augljóslega er annað en var .
Gríðarlega mikið getur breyst í lífi manns á einu , tveimur eða tíu árum – en hins vegar er erfitt að greina þennan tíma í ósnortinni náttúru .
Er mögulegt " að ljósmynda tímann " ? Það var ný og heillandi upplifun að glíma við að skilja og skynja tímann á þennan hátt , " segir hann .
Þessi skoðun á tímanum sem hefur liðið birtist á áhugaverðan hátt í mörgum pörum í bókinni .
Oftast hefur Becker fundið sama sjónarhornið og myndar við sömu birtuskilyrðin .
Á bryggju í Neskaupstað hafði árið 2000 verið hrúgað upp nót með gulum netakúlum en tíu árum síðar var annarskonar nót á sama stað og björgunarbúnaður kominn á húsvegginn þar sem ekkert var áður , ef einhver skyldi detta í sjóinn .
Á Siglufirði myndar hann sama sérkennilega hornhúsið , einnig með tíu ára millibili , og við fyrstu sýn hefur fátt breyst en þegar betur er að gáð er það margt : skilti hefur sigið , annað horfið , málning er horfin af gangstéttarkanti og nýtt þak komið á húsið við hliðina .
Sláandi er að sjá í tveimur pörum hvað skriðjöklar hafa hörfað við Öræfajökul og í ljósmyndum af Bjarnarfossi undir Eyjafjöllum líða 12 ár á milli þess að Becker bröltir upp í hlíðina , setur upp vélina og smellir af .
Munurinn er lítill , fyrir utan að vatnsrennslið er minna á seinni myndinni .
Þessi litla breyting finnst honum einmitt heillandi .
" Hlutlægt séð virðist fossinn ekkert hafa breyst á þessum tólf árum , það er eins og seinni myndin gæti hafa verið tekin nokkrum mínútum á eftir þeirri fyrri , " segir hann .
" En huglægt séð þá bætist persónuleg sýn eða upplifun við það sem blasir við .
Minningar mínar um staðinn óma í myndinni .
Að sjá þetta landslag að nýju , í sömu birtu en tólf árum síðar , er eins og að fletta upp á bókamerki sem sett hefur verið í bók minninganna .
Þessi huglæga upplifun er eitthvað sem ég einn sé og skynja , en það að ég bendi á hana getur hjálpað öðrum að upplifa svipaða hluti .
" Margt sýnt , annað gefið í skyn Ekki fer mikið fyrir fólki í íslenskum myndheimi Beckers .
Hann myndar reyndar sömu mótorkrosskappana árin 2001 og 2011 og sjá má fólk við störf , eins og þrjá menn við að rista torf árið 2002 .
Sú sýn sem birtist í mörgum nýjustu myndunum , af húsum sem ekki hefur tekist að ljúka við eftir bankahrun , er þó áhugaverð , því þar má finna fyrir fólkinu sem býr í hálfbyggðum byggingunum þrátt fyrir að aðstæðurnar séu ekki þær sem draumar stefndu að , eða fjarveran í beinagrindum húsanna gefur í skyn hvað átti að vera .
Með hlutlægri nálguninni auðnast listamanningum að sýna aðstæðurnar en einnig að gefa margt í skyn .
Útgefandi bókar Beckers , sem er í stóru broti og glæsilega prentuð og innbundin , er gæðaforlagið Hatje Cantz .
