Á fyrstu árum nýrrar aldar varð atvinnulífið stöðugt umsvifameira í fjármögnun menningarstarfsemi .
Það var ekki af einskærri góðsemi heldur töldu mörg fyrirtæki það sér til framdráttar að verða fjárhagslegur bakhjarl menningarlífsins .
Stundum gengu þau of langt í kröfu um endurgjald svo jaðraði við smekkleysi en í megindráttum var það jákvætt að fyrirtækin sýndu menningunni slíkan áhuga .
Þetta átti auðvitað sérstaklega við um bankana , sem vissu ekki aura sinna tal , eins og þekkt er , en önnur stór fyrirtæki komu hér líka við sögu , skipafélög , símafyrirtæki og fleiri aðilar .
Án þeirra fjármuna , sem þannig runnu frá atvinnulífinu til menningarinnar , hefði menningarstarfsemi á Íslandi verið fábrotnari fyrir og eftir aldamót .
Þess vegna hafði fall bankanna og efnahagshrunið í kjölfarið ekki bara áhrif á lífskjör fólksins í landinu og hag heimila og fyrirtækja .
Hrunið hlýtur að hafa haft mjög afdrifaríkar afleiðingar fyrir menningarlífið og kippt að verulegu leyti grundvellinum undan fjármögnun þess .
Það er hins vegar umhugsunarefni að um þennan hliðarþátt hrunsins hefur lítið sem ekkert verið rætt .
Það hefur ekki komið til umræðu , hvort opinberir aðilar , bæði ríki og sveitarfélög , ættu að hlaupa undir bagga með þessari starfsemi í ríkara mæli en verið hefur .
Kannski er ástæðan fyrir því sú , að öllum er ljóst að í þá sjóði hefur ekkert verið að sækja síðustu þrjú árin .
Fyrir hrun voru listamenn og menningarfrömuðir á stöðugri ferð á milli aðila , sem hugsanlegt var að vildu leggja fé í einstaka menningarviðburði .
Eftir hrunið er þetta sama fólk enn á ferð en munurinn er sá , að nú er þyngra undir fæti og nánast ómögulegt í mörgum tilvikum að finna aðila , sem eru aflögufærir í þessum efnum .
Það er kominn tími til að opinberar umræður fari fram um það hvernig koma á fjármögnun menningarstarfsemi fyrir í framtíðinni .
Það er aðdáunarvert hvað listamenn , sem þurfa helzt að geta helgað sig listsköpun eingöngu , hafa verið duglegir við að afla fjár til að halda hér uppi blómlegu og öflugu menningarlífi .
En það er til mikils mælzt að þeir þurfi að verja jafn miklum tíma og raun ber vitni í fjáröflun .
Fyrst eftir hrun var nærtækast að líta svo á , að ekki væri um annað að ræða en að opinberir aðilar tækju menninguna upp á sína arma að langmestu leyti .
En sennilega er óraunsætt að ætla að það geti gerzt .
Bæði ríkissjóður og sjóðir sveitarfélaga verða mörg ár að vinna sig út úr þeirri stöðu , sem þeir hafa komizt í vegna atburða undanfarinna ára .
Opinber fjárframlög til menningarmála hafa alltaf verið umdeild , eins skrýtið og það nú er .
Það fyrirkomulag , sem hér var orðið til fyrir hrun , að menningarlífið ætti allt undir geðþótta þriggja banka fyrst og fremst og nokkurra annarra fyrirtækja , var ekki endilega eftirsóknarvert eða heilbrigt .
Þó er það svo að um allan heim hafa stór fyrirtæki og / eða eigendur þeirra lagt fram mikla fjármuni til að standa undir menningarstarfsemi .
Stundum gera þeir það af meiri rausnarskap en umsjónarmenn opinbers fjár telja sér heimilt .
Fyrir nokkrum dögum dó í Danmörku 98 ára gamall maður að nafni Arnold Mærsk Mc-Kinney Möller .
Hann gaf dönsku þjóðinni glæsilegt óperuhús fyrir nokkrum árum .
Er til einhver önnur leið en við kynntumst hér fyrir hrun til þess að auðvelda aðkomu atvinnulífsins að fjármögnun menningarstarfsemi ? Spurning er , hvort fyrirtækin í landinu , stór og smá , ættu að sameina krafta sína á þessum vettangi í stað þess að sitja hvert í sínu horni og afgreiða beiðnir sem til þeirra berast með ýmsum hætti m.a. vegna persónulegra tengsla og kunningsskapar eða vegna sérstakra áhugamála stjórnenda sinna á tilteknum sviðum menningarlífsins .
Með sameinuðu átaki gæti atvinnulífið byggt hér upp mjög öflugan menningarsjóð , sem hefði burði til að takast á við mun stærri verkefni en hvert og eitt fyrirtæki fyrir sig hefur bolmagn til .
Og kannski ekki fráleitt að ætla að svonefndir aðilar vinnumarkaðar gætu tekið þar höndum saman .
Verkalýðshreyfingin á sér langa sögu í stuðningi við menningarstarfsemi á sína vísu .
Það var ekki að tilefnislausu að Ragnar Jónsson í Smára gaf Alþýðusambandi Íslands hið mikla málverkasafn sitt .
Okkar bíða gífurleg verkefni í menningarmálum , annars vegar að gefa núverandi kynslóð listamanna tækifæri til að koma listsköpun sinni á framfæri en hins vegar og ekki síður að varðveita menningararf liðinna tíma , ekki bara fyrri alda , heldur líka verk listamanna okkar á 20. öldinni .
Þar þarf samskiptatækni nútímans að koma við sögu eins og áður hefur verið fjallað um hér á þessum vettvangi .
Við ráðumst ekki í stór verkefni á sviði menningar vegna þess , að fjármagnið er ekki til .
Hver á að standa fjárhagslega að baki listdanssýningu , sem byggist á tónlist Atla Heimis Sveinssonar við Tímann og vatnið og endurspeglar þá ástarsögu , sem sumir segja að liggi að baki hinu mikla verki Steins Steinars ? Það gæti öflugur menningarsjóður atvinnulífs og verkalýðsfélaga gert , svo dæmi sé tekið .
Hver á að standa að útgáfu á tónverkum tónskálda okkar á 20. öldinni , bæði á nótum og í flutningi ? Það mun ríkissjóður Íslands aldrei gera og heldur ekki einstök íslenzk fyrirtæki .
Hver á að verða bakhjarl framsóknar Víkings Heiðars í alþjóðlegum tónleikahúsum , þar sem hann á heima ? Það eru verkefni af þessu tagi , sem enginn einn aðili hér ræður við .
En með sameiginlegu átaki er það hægt .
Þetta er sett fram hér forystumönnum atvinnulífs og verkalýðshreyfingar til íhugunar .
