Með tilkomu netsins hefur opnast gríðarstórt rými , algjörlega nýr miðill til að dreifa og skoða skapandi ljósmyndun , " segir Andreas Müller-Pohle .
Þessi kunni þýski ritstjóri og myndlistarmaður var einn gesta Ljósmyndadaga í febrúar síðastliðnum , en Félag íslenskra samtímaljósmyndara og Ljósmyndasafn Reykjavíkur stóðu þá að komu nokkurra virtra sýningarstjóra og ritstjóra á sviði ljósmyndunar til landsins .
Müller-Pohle vinnur sjálfur með ljósmyndun en er ekki síður kunnur sem útgefandi og ritstjóri European Photography .
Það er alþjóðlegt myndlistartímarit sem birtir og fjallar um ljósmyndaverk og verk unnin í nýja miðla .
Müller-Pohle er líka útgefandi European Photography Guide , rits sem fjallar um ljósmyndasýningar í Evrópu .
Þá er hann eftirsóttur rýnir og fyrirlesari .
" Á síðustu árum hefur áherslan í skapandi ljósmyndun í Evrópu færst frá fagurfræðilegum þáttum yfir í innihald verkanna , " segir Müller-Pohle .
" Segja má að á áttunda og níunda áratugnum höfum við náð að endurupgötva listræna ljósmyndun en þá var markmiðið strax að víkka út mörk og skilgreiningar miðilsins ; að tengjast að nýju við hina nýju sýn sem kom fram á þriðja og fjórða áratugnum í Evrópu sem og við hlutlæga nálgun sjötta áratugarins .
Á sjöunda og áttunda áratugnum var áherslan í ljósmyndun mjög mikið á iðnaðar- og tískuljósmyndun , félagslega heimildaljósmyndun og slíkt , en listræn ljósmyndun var enduruppgötvuð fyrir og um 1980 .
Þá voru nokkur átök milli framsækinnar sköpunar og hefðbundinnar heimildaljósmyndunar .
Svo þurfti auðvitað að berjast fyrir því að ljósmyndun væri viðurkennd opinberlega sem skapandi listform .
" Müller-Pohle segist hafa undrast að heyra erindi íslensks listfræðings um að menn væru svo aftarlega á merinni hér á landi að það þyrfti að ræða hvort ljósmyndun hefði hlutverki að gegna innan myndlistarinnar .
" Við eigum að vera löngu komin framhjá þeirri umræðu , " segir hann .
Rannsakandi list í fararbroddi Fyrir aldamótin var áherslan í listænni ljósmyndun orðin of mikil á fagurfræðilega þætti að mati Müller-Pohle sem segir það hafa leitt til endurtekningar og einhæfni .
" Það sem áður var framsækin ljósmyndun breyttist í skreyti , " segir hann .
En þá varð sú merkilega grundvallarbylting í tækninni , að stafræn ljósmyndun tók yfir .
" Áherslan á hlutlæga heimildaskráningu , sem hafði verið svo mikilvæg í marga áratugi , hvarf svo að segja á einni nóttu .
Einfaldlega vegna tæknibreytingarinnar .
Og önnur breyting átti sér stað og sú var hnattræn : heimurinn fór að verða eitt .
Við urðum þá meðvitaðri um efnahagsleg , félagsleg og pólitísk vandamál jarðar og ójafna skiptingu auðs og áhrifa .
Eftir yfirborðskennd hamingjuár níunda áratugarins fór fólk að spyrja sig út í alvarlega hluti að nýju og það birtist í nýrri nálgun í ljósmyndun .
Fólk spurði sig allrahanda spurninga um samfélagið .
Mér finnst góð lýsing á þessari nýju nálgun vera rannsakandi list .
Þetta er listsköpun og alls ekki það sama og rannsóknarblaðamennska , heldur er beitt ákveðnum fagurfræðilegum listrænum aðferðum við að nálgast tilgreind fyrirbæri í umhverfinu .
Listamenn eiga ekki að trúa hverju sem sagt er heldur skyggnast bak við veggina .
Það má sjá í listrænni ljósmyndun í dag .
Mörg framsæknustu öflin má sjá í rannsóknarferlunum .
Ég er einmitt að vinna nýtt hefti European Photography sem fjallar um ljósmyndun sem list og rannsókn .
" Listin fær tækifæri til að móta netið Annað fyrirbæri sem Müller-Pohle hefur rannsakað og kynnt í tímariti sínu er þetta gríðarstóra rými , þessi nýi miðill sem hann kallar netið .
" Þegar nýr miðill kemur fram er hann fyrst tómur en fyllist síðan fljótlega af einhverju .
Þannig var það með netið , " segir hann .
" Þar fylltist allt af einhverskonar vörum , auglýsingum og klámi , en síðan kemur önnur bylgja og hin skapandi öfl taka yfir .
Þá fær listin tækifæri til að móta og nota þetta nýja svæði , en það sjáum við vera að gerast núna í birtingu ljósmyndunar á netinu .
Ég tel að myndlistargallerí eins og við þekkjum þau núna muni breytast í sölumiðstöðvar efnis sem áður hefur verið sýnt á netinu .
Þær hugmyndir að eignast hluti til að njóta breytast líka hratt .
Það byrjaði með tónlistinni ; kaupa menn ennþá geisladiska ? Auðvitað ekki .
Kannski til jólagjafa en annars er tónlistinni hlaðið niður .
Næsta skref er í bókaútgáfunni , skrefið frá pappírsbók til rafbókar .
Nú eru kennslubækur að fara á netið , tímarit líka .
Á meðan ég get birt fimm eða sex síður með verkum listamanns í prentuðu útgáfunni af European Photograpy , get ég birt margfalt það á væntanlegri vefútgáfu þess .
En vitaskuld er mikill munur á útliti og framsetningu prentaðs efnis og efnis á skjá .
Við kunnum öll vel að meta vel gerðar bækur og vel gerð tímarit .
Sjálfur er ég unnandi vandaðs prentefnis en þá geri ég líka kröfur um að auk góðs innihalds sé pappírinn góður , hönnunin , prentunin og bókbandið .
Ef þessir þættir þurfa ekki að vera góðir , ef verkið snýst bara um upplýsingar eða að hægt sé að skoða myndirnar í einhverju formi , þá þarf ekkert að prenta bókina , hún á að fara beint á netið .
" Sprenging í útgáfu ljósmyndabóka Hann segir að í dag sækist neytandinn annaðhvort eftir miklum gæðum eða lágu verði og þannig sé útgáfa ljósmyndabóka líka orðin .
" Nú er mikil sprenging í útgáfu metnaðarfullra ljósmyndabóka og dásamlegar bækur eru víða gefnar út í litlum upplögum , í fimm eintökum eða fimmtíu ; 500 þykir orðið stórt upplag .
Þar fyrir utan eru síðan Taschen og nokkur slík risaforlög sem bjóða upp á stórar bækur fyrir tiltölulega lágt verð .
Fyrir tuttugu til þrjátíu árum var reynt að gera bækur sífellt ódýrari , til að virkja sem flesta í listum og umræðunni , en sú nálgun hefur verið tekin yfir af nýjum miðlum og þá einkum netinu .
Annaðhvort gefa menn því út efni í dag sem kostar ekkert og fer á netið , eða þeir fara alla leið í gæðum og gera afar vandaðar bækur af miklum metnaði , og fyrir þær er greitt eðlilegt verð .
Bækur sem voru gefnar út í 2000 eintökum fyrir nokkrum árum koma nú út í 500 og það er til að fullnægja þörf safnaranna .
Fólk sem kaupir þessar dýru bækur er að safna og þykir ekki verra að vera með fágæti í höndunum .
" 