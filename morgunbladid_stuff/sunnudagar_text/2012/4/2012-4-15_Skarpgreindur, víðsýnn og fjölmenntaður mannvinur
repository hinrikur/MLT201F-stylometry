Hinn 17. maí næstkomandi verða liðin 100 ár frá fæðingu Róberts Abrahams Ottóssonar .
Hann fæddist og ólst upp á menningarheimili í Berlín .
Foreldrarnir , þau Lise Golm listmálari og Otto Abraham , læknir og tónlistarfræðingur , voru af gyðingaættum en fjölskyldan hafði lengi búið í Þýskalandi og tekið kristna trú .
Eftir stúdentspróf 1921 hóf Róbert nám í heimspeki og tónlist .
Í uppvextinum umgekkst hann tónlistarmenn , sem vafalaust höfðu áhrif á unga tónlistarmanninn .
Að loknu námi í Berlín fór hann til Parísar árið 1934 til þess að stunda frekara nám í hljómsveitarstjórn .
Aðstæður urðu til þess að leið Róberts lá skömmu síðar til Kaupmannahafnar þar sem örlög hans réðust .
Til stóð að hann tæki að sér stjórn dönsku útvarpshljómsveitarinnar , sem þó varð ekki af .
Í Kaupmannahöfn kynntist Róbert norrænufræðingum og einn þeirra benti honum á að hefði hann áhuga á norrænum fræðum gæti Ísland verið kjörland til að starfa í .
Þrátt fyrir úrtölur um að á Íslandi væri fýsilegt fyrir menntaðan og reyndan tónlistarmann þar sem engin væri hljómsveitin og tónlistarlíf bágborið sigldi Róbert út til Íslands árið 1935 .
Haft var eftir honum að hann gæti þá orðið til gagns við uppbyggingu tónlistarlífsins , sem kom enda á daginn .
Byggði upp og kenndi Hann lyfti grettistaki hér á landi .
Hann byggði upp , kenndi og bar umhyggju fyrir hverju verkefni sem hann tók sér fyrir hendur .
Fyrstu árin bjó hann og starfaði á Akureyri þar sem hann stofnaði og stjórnaði kórum en árið 1940 fór hann til höfuðborgarinnar .
Þar sinnti hann í fyrstu ýmsum störfum og kenndi tónlist í einkatímum .
Hann stofnaði kóra eins og Söngfélagið Hörpu og Útvarpskórinn svo einhverjir séu nefndir .
Verkefnin uxu hröðum skrefum .
Hann starfaði með nýstofnaðri Sinfóníuhljómsveit Íslands en áhuginn leitaði víðar .
Róbert náði strax afburða færni og þekkingu á íslensku tungumáli bæði í ræðu og riti .
Hann sökkti sér ofan í miðaldahandrit og -fræði .
Rannsakaði tíðasöng Þorláks helga Þórhallssonar á Hólum og varði doktorsritgerð sína um Þorlákstíðir við Háskóla Íslans árið 1959 .
Hann skrifaði greinar um norræna miðaldakirkjutónlist í hið merka yfirlitsrit Kulturhistorisk leksikon for nordisk middelalder sem er grundvallarrit í hvers konar norrænum miðaldafræðum og flutti fyrirlestra í útvarp og við erlenda háskóla .
Eiginkona Róberts , Guðríður Magnúsdóttir ( 1918-1990 ) , var stoð hans og stytta alla tíð .
Söngsveitin Fílharmónía Sama ár og Róbert varði doktorsverk sitt stofnaði hópur áhugafólks félagið Fílharmóníu sem einsetti sér að stofna kór til þess að flytja stór kórverk með hljómsveit .
Þá var Sinfóníuhljómsveit Íslands nærri tíu ára en Róbert stjórnaði fyrstu tónleikum hennar í mars 1950 .
Stofnfélagar Fílharmóníu , samherjar og vinir Róberts , fengu honum stjórnun kórsins , sem fékk heitið Söngsveitin Fílharmónía .
Með Söngsveitinni vann Róbert brautryðjandastarf í flutningi stórra sígildra kórtónverka meðan hann lifði .
Róbert féll skyndilega frá tæpra 63 ára gamall .
Söngsveitin Fílharmónía frumflutti hér á landi undir hans stjórn með Sinfóníuhljómsveit Íslands Carmina Burana , Þýska sálumessu Brahms , Messías eftir Händel , Sálumessur Mozarts og Verdis , Missa Solemnis eftir Beethoven að ógleymdri Níundu sinfóníu Beethovens auk fleiri stórverka eins og Te deum Dvoráks .
Aldarminning Á aðalfundi Söngsveitarinnar Fílharmóníu fyrir tveimur árum var samþykkt tillaga Jóns Ragnars Höskuldssonar , sem þekkti og söng undir stjórn Róberts Abrahams Ottóssonar , að kórinn heiðraði aldarminningu Róberts árið 2012 .
Ákveðið var að tileinka minningu hans tónleika árið 2012 þar sem hans yrði minnst , samið yrði tónverk til flutnings þar og að jafnframt yrðu fluttar raddsetningar hans á sálmalögum og þjóðlögum .
Efnt var til samstarfs við Tónlistarsafn Íslands þar sem unnið er að gerð heimasíðu um Róbert og störf hans .
Safnað verður til þeirrar síðu blaðagreinum , viðtölum , myndefni , upptökum eftir föngum og umfjöllun um tónleika sem hann stjórnaði .
Heimasíðan verður þekkingarbrunnur fyrir þá sem vilja fræðast um manninn , störf hans , þýðingu og mikilvægi í íslensku tónlistarlífi á 20. öld .
Þá var ákveðið að Söngsveitin legði sitt af mörkum til þess að draga fram myndir og minningabrot fólks sem var í " kórnum hans Róberts " eins og söngsveitin var oft nefnd .
Fyrrverandi kórfélagar , lærisveinar og vinir Róberts hafa lagt málinu lið og skrifað niður minningabrot og stutta pistla um kórstjórann , mannvininn , listamanninn og eldhugann Róbert Abraham Ottósson , sem mönnum er tamast að kalla dr. Róbert .
Kórstjórinn Róbert Abraham Ottósson Viðtöl við kórfélaga sem þekktu Róbert sýna virðingu og þakklæti þeirra í hans garð og fyrir að hafa átt þess kost að kynnast þeim undraheimi tónlistarinnar sem hann leiddi fólkið sitt í .
Minningarnar eru ljóslifandi og viðmælendur hafa haft yndi af því að miðla til okkar sem yngri erum upplýsingum um merkan frumkvöðul og eldhuga sem ekkert lét aftra sér við að koma til leiðar háleitum markmiðum um að efla tónlistarlíf á Íslandi .
Margir minnast inntökuprófsins þar sem huglitlum söngvara var sýnd virðing og uppörvun .
Það var á brattann að sækja til að ná í mark .
Almennri tónlistarkunnáttu var áfátt um þetta leyti .
Róbert lagði áherslu á að fólkið nyti leiðsagnar söngkennara og margir minnast söngtíma sem þeir sóttu hjá Göggu Lund , Maríu Markan , Snæbjörgu Snæbjarnar og fleirum .
Félagið Fílharmónía hafði yfir einhverjum aurum að ráða , sem notaðir voru til þess að greiða söngkennurum fyrir raddþjálfun .
Hindranir á veginum voru margvíslegar .
Kórfélagar áttu nokkuð erfitt með að halda takti og þekkt er barátta Róberts við að fá fólk til þess að halda tempói , að ekki sé talað um glímuna við fá kórinn til að standa á fætur samtímis í upphafi kafla og í miðjum verkum .
Til að ná sínu fram beitti hann kænsku , kröfuhörku , réttvísi og manngæsku .
Hann var vandvirkur og einn viðmælenda okkar segir hann hafa haft mikla hæfileika til þess að ná árangri með leikmenn og atvinnufólk í liðinu .
Hann æfði gaumgæflega strembnustu staðina fyrst og festi þá í sessi .
Það var ekki áhlaupaverk að fá lítið æft fólk til að tileinka sér snerpu og hraða í löngum pólifónískum fúgum .
Hann lagði áherslu að rétt væri farið með texta og tón .
" Tónninn er sem þráður og hann myndast í honum miðjum , hvorki í neðri né efri hliðum hans .
" Honum var lagið að mynda stemningu eins og t.d. með því að segja upp úr eins manns hljóði : " Hann Beethoven er hér .
" Eða þegar Guðmundur Jónsson söng barítónhlutverkið í Te Deum Dvoráks og á æfingu sneri Róbert sér að kórnum með glettnisglampa í augum og sagði : " Vinir mínir , þið vitið að Dvorák samdi þetta fyrir hann Guðmund .
" Þá er ótalin áherslan sem hann lagði á framkomu kórsöngvaranna .
Skyldu þeir standa hreyfingarlausir undir flutningnum .
" Hvernig haldið þið að áheyrendum líði að horfa á 120 manns á iði þegar fólk er komið til þess að njóta tónlistar ? " Það er hollt að gera sér grein fyrir hverju skarpgreindur , víðsýnn og fjölmenntaður mannvinur kom til leiðar á seinni hluta síðustu aldar á Íslandi .
Árangurinn í tónlistarlífinu , sem við njótum daglega árið 2012 , er m.a. til kominn fyrir störf manna á borð við dr. Róbert Abraham Ottósson .
Byggt á greinum Aðalgeirs Kristjánssonar og Árna Björnssonar í 25 ára afmælisriti SF 1985 og grein Árna Heimis Ingólfssonar í Morgunblaðinu 21. júlí 2001 .
Viðtöl við fyrrverandi kórfélaga , sem þekktu Róbert vel , styðja við efni samantektarinnar .
Aldarminning Tónleikar Söngsveitarinnar Fílharmóníu Náttsöngur – Aldarminning Róberts Abrahams Ottóssonar verða haldnir í Langholtskirkju fimmtudaginn 19. apríl næstkomandi , sumardaginn fyrsta , kl. 20 og í Skálholtsdómkirkju laugardaginn 21. apríl kl. 16 .
Þar verður frumflutt verkið Náttsöngur eftir Hildigunni Rúnarsdóttur auk raddsetningar Róberts að sálma- og þjóðlögum .
Í prentaðri tónleikaskrá verður birt grein Árna Heimis Ingólfssonar , sem um þessar mundir vinnur að rannsóknum á ævi og störfum lista- og vísindamannsins .
Jafnframt verða birtar í tónleikaskrá tilvitnanir og glefsur úr áður birtum greinum um Róbert .
Valið efni og tilvitnanir í áður birtar greinar verða ýmist birtar í tónleikaskránni eða lesnar upp á tónleikunum og frásagnir munu verða aðgengilegar á heimasíðu Söngsveitarinnar Fílharmóníu og Tónlistarsafns Íslands .
Náttsöngur á minningartónleikum Eins og fram kemur hér til hliðar verður aldarafmælis Róberts A. Ottóssonar minnst á tónleikum í Langholtskirkju sumardaginn fyrsta og í Skálholtsdómkirkju laugardaginn 21. apríl og meðal annars frumfluttur Náttsöngur eftir Hildigunni Rúnarsdóttur .
Hildigunnur segir að í ljósi þess að verkið yrði flutt á minningartónleikum um Róbert Abraham hafi hún reynt að tengja það honum og leitað í doktorsritgerð Róberts um Þorlákstíðir , en hann rannsakaði tíðasöng Þorláks helga Þórhallssonar á Hólum .
" Ég velti því fyrir mér að nota stef úr tíðunum en ákvað síðan að nota bara texta úr þeim , en hann leggur vitanlega ákveðnar línur , " segir Hildigunnur , og bætir við að það sé auðvelt að láta textann leiða sig aðeins áfram í tónsmíðum , enda kalli hann á gleði og depurð eftir inntakinu .
" Mér finnst að maður eigi ekki festa sig of mikið við hann , en það hefur eðlilega áhrif á tónverkið þegar maður lifir sig inn í þennan trúarheim , " en textarnir eru tveir bútar úr Davíðssálmum og andstef sem eru svör við sálmunum .
Hildigunnur hefur áður unnið með trúartexta , samið þrjár messur , og líka unnið með gamla texta , suma hundheiðna eins og hún orðar það .
Aðspurð hvort á verkinu sé miðaldablær segir hún að á því sé hennar eigið tónmál og ekki vafi að hver sá sem þekki til hennar verka heyri undir eins að verkið sé eftir hana .
