Sara Paretsky – Breakdown * * ½ - Þrjátíu ár eða þar um bil eru liðin frá því ég las fyrsta reyfarann um einkaspæjarann Victoriu Iphigeniu Warshawski og í páskafríinu las ég fimmtándu bókina um hana .
Bækurnar um V.I. Warshawski eru misjafnar , eins og gengur .
Þessi er í betri kantinum , þótt framvindan hafi orðið of farsakennd undir það síðasta ; afhjúpun i beinni útsendingu er klisja dauðans .
Vandinn við þessar bækur er þó að Warshawski breytist nánast ekkert .
Hún er til að mynda sífellt að glíma við peningaskort , þó af bókinni megi ráða að hún hafi meira að gera en nokkru sinni , vinahópurinn breytist hægt og gamli maðurinn á neðri hæðinni , Salvatore Contreras , var fjörgamall þegar honum brá fyrir fyrst og er enn á sama aldri þrjátíu árum síðar .
Svo segir það sitt að besti og nánasti vinur Warshawski til þrjátíu ára skuli trúa fláttskap upp á hana eins og kemur í ljós í bókinni .
Michael Kimmel & Michael Kaufman – Guy ' s Guide to Feminism * * * ½ Það er merkilegt hvað femínismi þvælist fyrir mörgum , hvernig svo einföld staðhæfing sem þessi : Allir njóti sömu réttinda , getur orðið bitbein milli manna , eða hvernig er hægt að túlka hana nema á einn hátt ? Umræða um réttindi kvenna hefur verið hávær hér á landi og erlendis á síðustu árum og áratugum og verður eflaust lengi enn .
Vestan hafs eru menn í sömu skotgröfum og þarlendir hægrimenn og allmargir ungir karlmenn ræða gjarnan um " feminasista " .
Þessi bók er ætluð sem handbók fyrir þá karlmenn sem enn eiga eftir að átta sig á hvað femínismi er og af henni eðlilega nokkur amrískur keimur , nema hvað .
Vandinn við handbækur sem þessa er að þeir sem helst lesa þær þurfa yfirleitt ekki á þeim að halda , í þeim er sannleikur sem þeir eru búnir að tileinka sér .
Það má þó hafa nokkurt gagn af að lesa bókina og víða fær maður nýtt og skemmtilegt sjónarhorn á útjöskuð deilumál .
Nefni sem dæmi hvernig þeim er snýtt sem tönnlast á því að aukin réttindi kvenna séu tekin að skerða réttindi karla .
Eins fannst mér mjög forvitnilegt það samhengi að það ofbeldi sem karlmenn á Vesturlöndum beita fyrrverandi eigin- og sambýliskonur sínar er skylt þeim heiðursmorðum og ámóta ofbeldi sem konur verða fyrir í múslímskum löndum .
Árni Matthíasson arnim@mbl.is 