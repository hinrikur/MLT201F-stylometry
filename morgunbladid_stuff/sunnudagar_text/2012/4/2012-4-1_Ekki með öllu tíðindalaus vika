Hætt er við að forystumenn félagshyggjuflokka , að fornu og nýju , yrðu undrandi ef fram kæmi í skoðanakönnun , sem þeir sjálfir létu gera , að yfirgnæfandi meirihluti þeirra eigin félagsmanna hafnaði kennisetningum um að nota skyldi ríkisvaldið til að jafna út kjör og lífsskilyrði í landinu .
Það hlyti að flögra að þeim að illa hefðu þeir haldið á sínum spilum fyrst svona væri komið .
Könnun markar tímamót Nýjar niðurstöður kannana sem Samtök iðnaðarins létu gera um afstöðu félagsmanna sinna til Evrópusambandsins og spurningarinnar um evru vekja slíkar hugrenningar , enda eru þær mikil tíðindi .
Ýmsir ágætir forystumenn þessara merku samtaka og ekki síst starfmenn þeirra hafa gengið harðar fram en flestir aðrir um langa hríð við að tala fyrir því , að Íslandi væri best að færa drjúgan hluta síns unga fullveldis til ESB .
Hafa samtökin lengi varið miklum fjármunum , beint og óbeint , til áróðursstarfs í þágu þessa málstaðar .
Ekki hefur verið auðvelt að skilja hvers vegna einmitt samtök íslenskra iðnrekenda hefðu átt að ganga fram með slíkum hætti .
Samtökin hafa þess á milli haldið að fólkinu í landinu því ágæta slagorði " veljum íslenskt " , á meðan sumir forystumenn og launaðir talsmenn höfðu sjálfir , svo grímulaust , valið eitthvað allt annað .
Það var því gleðiríkt , ekki síst fyrir íslenska iðnrekendur sjálfa , að staðfest var að sífelldur áróður af þessu tagi dugar ekki til .
Þótt staðreyndir málsins hafi ekki fengið mikið vægi á þessum vettvangi eru það þó þær sem á endanum ráða afstöðu manna .
Rétt tæp 60 prósent félagsmanna segjast nú andvíg aðild að ESB en aðeins rétt tæp 30 prósent þeirra eru fylgjandi .
Og svo er komið að helmingur félagsmanna Samtaka iðnaðarins vill að stjórnvöld dragi umsókn um aðild að ESB þegar til baka og það sem merkilegra er að meirihluti þeirra er nú andvígur evrutalinu .
Forystumenn og sumir launaðir starfsmenn Samtaka iðnaðarins hafa lengi verið " mjög hlynntir " inngöngu í ESB .
Þegar skoðað er hversu margir félagar þeirra eru á því rólinu kemur í ljós að það eru aðeins 12,5 prósent .
Talsmenn Samfylkingarinnar hafa lengi hlakkað opinberlega yfir því að Samtök iðnaðarins ættu samleið með þeim í " stærsta máli samtímans " , nú síðast núverandi sætavermir fjármálaráðuneytisins , en hin nýja könnun sýnir hið gagnstæða og undirstrikar sívaxandi einagrun þessa einstæða einsmálsflokks íslenskra stjórnmála .
Og kannanir segja einnig aðra sögu Sjálfsagt er að hafa allan fyrirvara á skoðanakönnunum , sem eru ekki endanlegur dómur .
En fyrst þær eru nefndar til sögunnar er ekki úr vegi að geta nýjustu mælingar á því áliti sem ráðherrar ríkisstjórnarinnar njóta meðal íslensks almennings .
Það er skemmst frá því að segja að aldrei í sögunni hafa sést aðrar eins falleinkunnir í slíkum mælingum .
Þó hafa þessir ráðherrar setið lengst í aðeins þrjú ár í sínum sætum og flestir skemur og fengu raunar óskabyrjun .
Þeir tóku við af ríkisstjórn sem setið hafði í bankahruni miðju og gengið í gegnum hrikalegustu mótmælaöldu sem stofnað hafði verið til í landinu nokkru sinni .
Meginverkunum , sem hrinda þurfti úr vör eftir bankahrunið , var lokið og ber neyðarlögin þar auðvitað hæst .
En núverandi ríkisstjórn hefur eytt tíma sínum og það sem verra er tíma þjóðarinnar í málefni sem ekki voru forgangsverkefni .
Brýnast var að styrkja og styðja við fólk og fyrirtæki í landinu eftir bankaáfallið , en geyma gælumálin .
Gjöf tveggja banka af þremur til erlendra vogunarsjóða í skjóli nætur er einhver skrítnasta órannsakaða pólitíska gjörð í sögu þjóðarinnar .
Það var fyrsta gangan , eftir að gerð hafði verið atlaga að sjálfstæði íslenska Seðlabankans , til að ná fram pólitískum hefndum á gömlum andstæðingi .
Bankinn hefur verið í bandi síðan .
Því næst var ákveðið að draga mesta deiluefni íslenskra stjórnmála , ESB , upp úr ríkisstjórnarhattinum og ýta sem aldrei fyrr undir sundrungu þjóðarinnar , þegar hún þurfti mest alls á samstöðu að halda .
Annar stjórnarflokkurinn varð þar með að éta ofan í sig eitt sitt heilagasta stefnumál og missti þar með á einu augabragði allan sinn trúverðugleika , sem hefur auðvitað hamlað honum við öll verk síðar .
Svo var ráðist á sjálfa stjórnarskrá landsins og látið í veðri vaka að hún hefði haft eitthvað með það að gera að helstu skjólstæðingar Samfylkingarinnar hefðu étið íslenskra bankakerfið upp innan frá .
Engum stoðum hefur verið hægt að skjóta undir þessa skrítnu kenningu .
Óðagotið í atlögunni að stjórnarskránni var svo mikið að Hæstiréttur Íslands neyddist til að nema allsherjarkosningu um málið úr gildi , í fyrsta og eina sinn í íslenskri sögu ! Þá ákvað hin lánlausa ríkisstjórn einfaldlega að gefa Hæstarétti langt nef ! Hópur umboðslauss fólks var kallaður saman og setti hann saman á nokkrum vikum samhengislausan óskalista og taldi sérstakt afrek að hafa í lokin samþykkt alla vitleysuna samhljóða .
Pakkinn , sem þannig var stofnað til , var sendur Alþingi , sem varð svo mikið um það sem það sá , að þingnefnd hefur í heilan starfsvetur ekki tekið afstöðu til einnar einustu efnistillögu úr pakkanum , hvað þá til textans í heild .
Nánast hver einasti maður , með snefil af þekkingu á stjórnlögum landsins , sem fyrir nefndina hefur komið , lýsir furðu sinni á þessari textagerð .
Enginn úr hópi hinna fjölmörgu gesta nefndarinnar hefur talið að textinn geti að óbreyttu orðið grundvöllur að stjórnlögum landsins .
Enginn raunverulegur stuðningur er því við slíkt í þinginu .
En þá er gripið til þess ráðs að búa til samhengislausar spurningar og leggja til að þær verði sendar þjóðinni til umsagnar .
Þannig megi láta eins og texti " stjórnlagaráðs " hafi verið sendur þjóðinni til samþykktar eða synjunar , þótt hin skrítna afurð " stjórnlagaráðs " komi hvergi fram í atkvæðagreiðslunni .
Stjórnarmeirihlutinn virðist þannig hafa enn minna álit á þjóðinni en þjóðin hefur á stjórninni , þótt það ætti naumast að vera hægt .
Þessa plat- " þjóðaratkvæðagreiðslu " átti að keyra meðfram kosningum um forsetaembættið .
Hvers vegna það ? Jú , það blasir við hverjum manni , ríkisstjórninni sem öðrum , að ekki yrði að öðrum kosti hægt að tosa fólk á kjörstað og þátttaka yrði jafnvel miklu minni en í þeirri fámenniskosningu um " stjórnlagaþing " sem Hæstiréttur neyddist til að ógilda .
Og þar með dytti botninn endanlega úr þessu tilræði stjórnarflokkanna við stjórnarskrána .
Og enn skal reitt til höggs Og nú síðast er gerð enn ein atlagan að íslenskum sjávarútvegi og allt í þeirri grein sett í uppnám , rétt einu sinni .
Forsætisráðherrann , sem margoft hefur verið staðinn að því að þekkja hvorki haus né sporð til sjávarútvegsins eða þess umhverfis sem hann býr við , er bersýnilega orðinn mjög órór .
Ótrúleg persónuleg árás Jóhönnu Sigurðardóttur á Jón Bjarnason alþingismann í þingsal í vikulokin er skýrt dæmi um þetta .
Hún hellti óbótum og skömmum yfir þingmanninn og kenndi honum persónulega um allar ófarir sínar og ríkisstjórnar sinnar í þessu stórmáli .
Hin sanna saga í málinu er á hinn bóginn orðin nægjanlega mörgum ljós .
Jón Bjarnason gat því svarað Jóhönnu Sigurðardóttur af þeirri stillingu og umburðarlyndi sem hann gerði .
En þegar horft er til þessara atriða allra og þeim til viðbótar til svika við fjölskyldur í vanda , falls skjaldborgarinnar með dynk og svikanna um hina norrænu velferð , þá þarf engan að undra þótt álit þjóðarinnar á núverandi ríkisstjórn standi í þeim botni sem mælingarnar sýna .
