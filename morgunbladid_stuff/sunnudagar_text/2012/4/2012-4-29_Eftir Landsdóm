Fyrsta Landsdómsmáli er lokið .
Jóhanna Sigurðardóttir og Steingrímur J. Sigfússon settu það af stað í þinginu .
Það var hluti af hreinsununum sem þau sáu fyrir sér að nota mætti andrúmsloftið eftir bankafallið til að réttlæta .
Fulltrúar þeirra í sérstakri þingnefnd þóttust lesa út úr skýrslu rannsóknarnefndar Alþingis að stefna skyldi fjórum fyrrverandi ráðherrum fyrir Landsdóm .
Það var raunar rétt lesið í hina miklu langloku rannsóknarnefndarinnar .
En þingnefndinni bar samt að hafa á henni sjálfstæða skoðun .
Eins og áður hefur verið sagt var þessi nefnd þingsins einhver hin vanmáttugasta af mörgum slíkum og er þá vissulega langt til seilst í samanburði .
Hún notaði skæri og lím í staðinn fyrir heilabúið sem venjulegt heiðarlegt fólk notar þegar það fær þýðingarmikið verkefni og bjó bara til litla rannsóknarskýrslu Alþingis upp úr stóru rannsóknarskýrslu Alþingis , án þeirrar lágmarksgagnrýni sem nefndinni var þó skylt að hafa uppi .
Síðan voru settar saman nokkrar " siðferðistillögur " í takt við tíðarandann , vita gagnslausar allar enda hefur ríkisstjórnin ekkert með þær gert .
Voru nefndin og þingheimur algjörlega sammála um allar þær tillögur .
Fluttar voru margar ræður um hvað það væri sérlega gleðiríkt að nefndin hefði birst eins og samkór í sveit og enn fleiri ræður um hve nefndarmenn höfðu unnið magnþrungið verk og óeigingjarnt starf í þjóðar þágu .
Sjálfsagt hafa nefndarmenn treyst því að ekki myndi nokkur maður lesa þessa skýrslu þeirra .
Félagarnir í þinginu eru auðvitað þekkt stærð í slíkum efnum og enn hefur ekkert bent til að nokkur þeirra hafi lesið skýrsluna í heild .
Líklegt er þó talið að einhver hafi blaðað í henni undir leiðinlegum ræðum ef annað efni hafi ekki verið innan seilingar .
En örfáir menn utan hússins lásu skýrsluna og urðu mjög hissa hvílíkt þunnildi hún var .
Aðdragandi landsdómsákæru Lengi leit út fyrir að allir nefndarmenn ætluðu að sameinast um að láta Alþingi ákæra fjóra ráðherra úr " hrunstjórninni " .
Enda töldu nefnarmenn , sennilega með réttu , að skilaboð stóru rannsóknarnefndar Alþingis yrðu ekki skilin öðruvísi en svo að það skyldi gert .
Fulltrúar Sjálfstæðisflokksins í nefndinni urðu þó fráhverfir slíku er á leið , en sjö nefndarmenn af níu lögðu til að 4 ráðherrar yrðu ákærðir .
Viðbrögð Ingibjargar Sólrúnar Gísladóttur við þessari niðurstöðu urðu mjög hörð og myndarleg .
Ummæli hennar í fjölmiðlum urðu ekki misskilin .
Jóhönnu féll allur ketill í eld .
Kastljósinu yrði óspart beint að henni .
Þótt Jóhanna sé ekki í beinni gáfukeppni við Einstein fór ekki hjá því að hún áttaði sig á að fráleitt væri að ákæra utanríkisráðherrann fyrrverandi , en sleppa sjálfri sér og Össuri Skarphéðinssyni .
Og það sem verra var að Ingibjörg Sólrún hafði ekki skaplyndi til að bugta sig fyrir Jóhönnu eins og Steingrímur fyrir stækkunarstjórum .
Og þá hófst hinn ljóti leikur .
Byrjað var að telja hausa .
Sjálfstæðismenn sendu af einhverjum ástæðum þann fulltrúa sinn , sem flokkurinn taldi helst með annan fótinn í Samfylkingunni , með þau skilaboð að hvernig sem atkvæðagreiðsla færi varðandi Geir H. Haarde , fyrrverandi formann flokksins , þá myndi flokkurinn greiða atkvæði gegn ákærum á alla hina .
Þessi afstaða og hreinskilnislega tilkynning til andstæðinga sem vitað var að nærðust einkum sjúklegu hatri í garð Sjálfstæðisflokksins og helstu forystumanna hans , hefði sjálfsagt þótt til fyrirmyndar í flokki sem Baden Powell stofnaði og í Garðyrkjufélaginu .
Enda stóðst liðið , sem talað var við í barnslegri einfeldni eins og það væri drengskaparfólk , ekki freistinguna .
Í þakklætisskyni fyrir drengskapinn sæmdi Samfylkingin manninn , sem dró hana í fyrsta sinn inn í ríkisstjórn , Svartapétursorðunni .
Og eftirleikinn þekkja allir .
Hvar stendur Landsdómur ? Og nú er þetta sama fólk byrjað að tala um að vinda þurfi bráðan bug að því að eyða lögum um Landsdóm úr lagasafninu .
Það þurfi að hafa snör handtök og verkinu vera lokið næsta haust .
Af hverju ? Hvað hefur Landsdómur gert af sér ? Það orkaði svo sannarlega tvímælis að virkja lög um ráðherraábyrgð og Landsdóm , sem eru að stofni til aldargömul , með þeim hætti sem gert var .
Hafi það verið stórkostleg mistök þá ber því fólki að segja af sér sem fyrir því stóð .
En Landsdómur gerði ekkert af sér .
Þrátt fyrir að ekkert fordæmi hafi verið til um starfsemi Landsdóms verður ekki betur séð en að þeir sem stjórnuðu honum og tóku þátt í dómstörfunum hafi gert það óaðfinnanlega .
Embættislegir saksóknarar og verjendur gerðu sitt með sama hætti , af festu og ábyrgð .
Ákærurnar og ákvörðun um að kalla Landsdóm saman var purkunarlaus pólitísk ákvörðun .
En Landsdómur sem slíkur var það ekki .
Þvert á móti .
Hann rassskellti hina pólitísku ofsækjendur hins ákærða með eftirminnilegum hætti .
Fjöldi vitna var kallaður fyrir Landsdóm og var spurður málefnalegra spurninga og lítill vafi er á að vitnin fundu fyrir því , hvert og eitt , að til þeirra væru vissulega gerðar kröfur , en Landsdómurinn myndi á hinn bóginn sjá til þess , að þessum sögulega atburði yrði ekki breytt í skrípaleik eða pólitíska leiksýningu .
Öll vitnin tóku mið af þessu , nema náttúrlega Steingrímur J. Sigfússon .
Hann var líka eina vitnið sem tók óaðspurður fram að vitnisburði sínum loknum að hann hefði sagt alveg satt í vitnastúkunni ! Ekki hefur það verið kannað sérstaklega , en sé svo , þá hefur þetta svo sannarlega verið tímamótadagur í lífi hans .
Niðurstaðan Ákæruliðirnir sem Alþingi setti saman í því skyni að fá Geir H. Haarde dæmdan í sektir og fangelsi voru 6 .
Fimm þeirra voru hreinir efnisliðir og þeir áttu allir stoð í leiðbeiningum rannsóknarnefndar Alþingis .
Þeir fengu óneitanlega háðulega útreið .
Annaðhvort var þeim hent út af Landsdómi á fyrstu stigum ( 2 ) eða dómkröfum þingsins alfarið hafnað og ákærandi sýknaður ( 3 ) .
Um þetta voru allir 15 dómarar Landsdóms sammála og þarf nú töluvert til að ekki finnist ein rödd eða fleiri með önnur sjónarmið í svo fjölmennum hópi .
Hvað þetta varðar stendur ekki steinn yfir steini hjá rannsóknarnefnd Alþingis og handlöngurum hennar í litlu rannsóknarnefndinni með límið og skærin og þá ekki hjá alþingismönnunum sem ákærðu .
Þeir hafa breyst úr ákærendum í gapastokksmenn .
Þeir sem fengu trakteringar frá rannsóknarnefnd Alþingis sem voru jafnvel enn vitlausari en þessar sem þingið moðaði úr gegn Geir Haarde , geta hvergi fengið leiðréttingu sinna mála .
Því að tveir nefndarmanna í RA fengu að handsauma um sig skotheld , höggheld og vatnsheld vesti , brækur og skó , svo þeir mættu þjóna lund sinni án þess að nokkur lifandi maður , nær eða fjær , mætti endurskoða fáránleikann .
Hinn frægi formliður En meirihluti Landsdóms ákvað að sakfella fyrir formliðinn , sem nefndur var áður , um að vandamál bankakerfisins hefðu ekki svo sannað yrði verið rædd í ríkisstjórn , sem skylt væri um svo mikilvægt mál , samkvæmt stjórnarskránni .
Nú hlyti það að hafa verið skrítnasta ríkisstjórn í heimi sem hefði aldrei rætt aðsteðjandi vanda bankanna frá miðju ári 2007 til haustsins 2008 .
Enda héldu vitni úr ríkisstjórninni því fram að það hefði svo sem verið gert , en bara aldrei bókað .
Og skýringarnar sem gefnar eru á því að aldrei hafi verið bókað eitt eða neitt um bankavandann hafi stafað af ótta um að slíkt kynni að leka út .
Þetta voru ekki nægjanlega góðar skýringar .
Bréfritari getur svo sannarlega vitnað til þess að stundum lekur út af ríkisstjórnarfundum .
Það fer vissulega mjög eftir því hverjir hafa fengið sæti við ríkisstjórnarborðið .
Lekar hafa gert mönnum erfitt fyrir og jafnvel valdið verulegu tjóni .
En það hafa jafnan verið umræðurnar , upplýsingarnar sem komu fram , sem láku , aldrei fundargerðin .
Í ríkisstjórninni sem sat frá miðju ári 2007 sátu vissulega a.m.k. tveir frægir " lekarar " í ráðherrastólum , svo forsætisráðherranum var vorkunn .
Landsdómur , eða meirihluti hans , átti sjálfsagt erfitt með að líta beinlínis framhjá ákærulið sem tengdist 17. grein stjórnarskrárinnar , þótt rök minnihluta dómsins um það efni séu vel grunduð .
Dómurinn ( 9 af 15 ) sakfelldi því ákærða vegna þessarar greinar .
Sú niðurstaða hefur verið blásin út úr öllum hlutföllum , því í dómsorðum sínum og niðurstöðum dregur dómurinn þó um leið mjög úr vægi þeirrar sakfellingar .
Hann tekur beinlínis fram að ákærði hafi verið sýknaður af öllum alvarlegustu ákæruefnunum ! Það er stórmerkileg yfirlýsing , því dómurinn leggur þarna lykkju á leið sína með óvenjulegum hætti .
Hann tekur fram að hefði bókun fundist í fundargerðum ríkisstjórnar þá hefði ekki verið sakfellt samkvæmt þessum lið .
Dómurinn var ekki nauðbeygður til að taka þetta fram .
Og loks sendir dómurinn afgerandi skilaboð og óvenjuleg .
Þrátt fyrir sakfellingu í einum lið af fjórum , sem eftir stóðu , er ákveðið að allur sakarkostnaður skuli lagður óskiptur á ákærandann .
Allir þeir sem eitthvað vita um dómsniðurstöður skilja þýðingu þessara skilaboða Landsdóms .
Þetta eru tíðindin varðandi þennan lið og eins hitt að hann hafi þótt það matskenndur að dómurinn klofnaði 9-6 .
Þegar hafa nokkrir fjölmiðlamenn og einstakir þingmenn gert sig að bjálfum með því að fullyrða að Geir H. Haarde hafi verið sakfelldur af Landsdómi fyrir " alvarlegasta ákæruliðinn " .
Það eru á hinn bóginn ekki tíðindi .
Framhaldið En þetta atriði sem rætt var hér í lokin kallar athyglina að öðru ákvæði , sem stendur nærri hinni nú frægu 17. grein stjórnarskrárinnar .
Það er 20. greinin .
Þar segir : " Engan má skipa embættismann , nema hann hafi íslenskan ríkisborgararétt .
" ( Um setningu gilda sömu skilyrði og um skipun .
) Jóhanna Sigurðardóttir setti norskan flokksbróður sinn seðlabankastjóra á fyrstu dögum sínum í embætti .
Það var skýrt stjórnarskrárbrot .
Þar gleymdist ekki að bóka í ríkisstjórn ( nema það hafi gleymst líka ) , þar var ekkert matskennt .
Það var brot , hreint , klárt og skýrt .
Þegar þau Steingrímur J. og Jóhanna og hugsanlega fleiri ráðherrar verða kölluð fyrir Landsdóm , eins og sjálfsagt er , vegna sölu tveggja banka eða gjafar til óþekktra útlendinga og vegna Icesave-framgöngunnar , Sjóvármálsins , sparisjóðamálsins , Bankasýslumálsins , svo nokkuð sé nefnt , þá hlýtur hið augljósa brot gegn 20. grein stjórnarskrárinnar að vera með á ákærulistanum .
Það var kannski ástæða til þess að hugsa landsdómsfyrirkomulagið upp á nýtt þegar það hafði ekki verið notað í heila öld .
En það er síst af öllu ástæða til að hverfa frá því nú , þegar fyrirkomulagið hefur verið reynt og dómurinn sýndi að hann virkar .
