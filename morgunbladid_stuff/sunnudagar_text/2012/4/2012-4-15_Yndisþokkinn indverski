Hversu mikið er hægt að svitna á einum degi við það eitt að vera til ? Allir þeir vatnslítrar sem svolgraðir eru hverfa jafnharðan út um húðina .
Líkaminn er alltaf þvalur , alls staðar .
Hér á Indlandi er hitinn nálægt fjörutíu gráðum þessa dagana og ekki laust við að hugsunin í heilanum leki líkt og bráðið smjer .
Eiginlega er ekki hægt að hugsa í svona hita , bara vera .
Og hér er gott að vera .
Áreiti skynfæranna er í slíku magni að það flæðir yfir alla bakka .
Lykt í ótal tónum læðist inn um nasir , krydd , hland , útblástur , bruni , bakstur .
Skærir litir skella á augum , indígóblár , appelsínugulur , rauður , bleikur , karrígulur , gull og glimmer .
Hljóðin hljóðna aldrei , hundsins gjamm og konu köll , grátur barns og hlátur karls .
Bragð af birtu , ryki og söltum eigin svita .
Og svo er það fegurð fólksins sem byggir þetta land .
Hún lamar okkur Norðurlandabúana .
Hversu mörgum kolsvörtum undurfögrum augum er hægt að drukkna í á einum degi ? Konur , börn og karlar , vissulega allskonar , en innan um svo sláandi fagurt fólk að sá sem fyrir verður missir andann eitt augnablik og hjartað hættir að slá um stund .
Og hreyfingarnar svo fínlegar , hvernig konurnar snúa úlnliðum , mýktin og átakaleysið í öllu sem gert er .
Fullkominn indverskur yndisþokki .
Og þó svo að stanslaus líkamans þvali í þessum hita geti verið þreytandi , þá er eitthvað nautnalegt við að finna á þennan hátt fyrir húðinni , hún minnir mann stöðugt á tilvist sína með því að límast við allt sem maður snertir .
Hver andardráttur minnir á lífið sem bærist í brjóstinu .
Og þá vaknar löngunin .
Og þegar það er svona heitt þá er ekki hægt að skrifa meira ...
