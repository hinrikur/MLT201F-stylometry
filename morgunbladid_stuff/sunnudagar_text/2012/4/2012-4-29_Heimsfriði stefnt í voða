Nokkrum sekúndum eftir að hafa troðið boltanum í körfuna með tilþrifum reiddi Metta World Peace , leikmaður Los Angeles Lakers , olnbogann á loft og veitti James Harden , andstæðingi sínum í Oklahoma City , slíkt bylmingshögg að höfuðið á honum slengdist til og hann féll í gólfið .
Harden , sem stóð við hlið Peace , sá aldrei hvað var í vændum .
Peace var vikið af velli .
Harden fékk heilahristing og var fluttur á sjúkrahús .
Þegar atvikið er skoðað virðist augljóst að Peace veitti Harden olnbogaskotið viljandi .
Erfitt er að ráða í orð leikmannsins , en hann gengst þó ekki við því , talar um " slæma tímasetningu " fyrir sig og Harden og erfitt sé að " skipuleggja svona nokkuð " og bætir við : " Þetta átti alls ekki að fara í hann .
" Bandaríska körfuknattleikssambandið , NBA , ákvað að dæma Peace í sjö leikja bann fyrir brotið .
Hann var því ekki með í lokaleik venjulega leiktímabilsins og missir af fyrstu leikjunum í úrslitakeppninni , sem hefst nú um helgina .
Peace kvaðst ekki hafa átt von á sjö leikja banni og David Stern , yfirmaður NBA , sagði að fortíð leikmannsins ætti þátt í banninu .
Sumir eru reyndar þeirrar hyggju að Peace hafi sloppið vel , ekki síst í ljósi fortíðar hans .
" Þremur dögum eftir að Metta World Peace veitti olnbogaskot , sem hefði getað drepið James Harden , liggur réttvísin nú á gólfinu , heldur um höfuðið og engist um , " skrifaði Bill Plaschke , dálkahöfundur Los Angeles Times , á miðvikudag .
Plaschke fannst að helmingi lengra bann hefði verið lágmarksrefsing því að enginn vafi léki á um ásetninginn .
Hann segir óhjákvæmilegt að menn velti fyrir sér hvort ætlunin hjá NBA hafi verið að aumka sig yfir Lakers út af því að komið var í veg fyrir að þeir fengju að kaupa bakvörðinn Chris Paul í haust , eða í það minnsta að þeir féllu ekki of snemma úr keppni , því að Peace hefur leikið vel fyrir liðið .
Peace á sér fortíð undir nafninu Ron Artest .
Hann hefur tíu sinnum verið dæmdur í leikbann .
Þyngsta refsingin var þegar hann var í Indiana Pacers og réðst með félögum sínum upp í stúku og fór að fljúgast á við áhorfendur í leik á útivelli við Detroit Pistons .
Artest var dæmdur í bann út tímabilið , 73 leiki á venjulega leiktímabilinu og 13 leiki í úrslitum .
Að auki var hann hýrudreginn , þannig að bannið kostaði hann fimm milljónir dollara .
Peace hefur látið að sér kveða utan vallar með því að leggja málstað fólks með geðraskanir lið .
" Ég hef farið með honum í skóla þar sem hann hefur flutt innblásnar , eflandi ræður um geðheilbrigði , " skrifar Plaschke og kvaðst hafa verið orðinn sannfærður um að hér væri maður , sem stöðugt væri að láta reyna á eigin tilhneigingar til ofbeldis í viðleitni sinni til að breytast .
" Ég var farinn að halda að hann væri Metta World Peace , " skrifar hann .
" Ég hafði rangt fyrir mér ...
Hann er enn Ron Artest .
" Ofbeldi á íþróttavellinum Vinsældir hokkís hafa farið vaxandi í Bandaríkjunum undanfarið og ekki síst vegna hörkunnar .
Oft er meira fagnað þegar sóknarmaður er stöðvaður en þegar skorað er mark .
Eitt dæmi um grófa leikmenn er Raffi Torres hjá Phoenix Coyotes .
Í leik gegn Chicago keyrði hann öxlina í höfuð Marian Hossa hjá Chicago þegar pökkurinn var víðs fjarri .
Torres var dæmdur í 25 leikja bann .
Fyrir rúmum 30 árum óttuðust menn að ofbeldi væri að ríða NBA að fullu .
Þá voru hörkutólin í NBA dásömuð í blöðum á borð við Sports Illustrated sem sagði til dæmis í grein fyrir tímabilið 1977 um hörðustu leikmennina að Kermit Washington væri þekktur fyrir að " skilja stundum höfuð manna að frá bolnum " .
Það tímabil gekk á ýmsu .
Í einum leik braut Kareem Abdul Jabbar , leikmaður LA Lakers , á sér höndina þegar hann kýldi andstæðing og kjálkabraut hann .
Tveimur mánuðum síðar á tímabilinu veitti liðsfélagi hans , áðurnefndur Washington , Rudy Tomjanovich , leikmanni Houston Rockets , slíkt högg í andlitið að hann nefbrotnaði , kjálkbrotnaði og fékk sprungu í andlitsbeinið auk þess að höfuðkúpubrotna þegar hann skall í gólfið þannig að sagt var að hann hefði fundið bragðið af mænuvökvanum þegar hann draup í munninn á honum .
Tomjanovich , sem síðar gerði Rockets tvisvar að meisturum sem þjálfari , var tvær vikur í gjörgæslu og fimm mánuði að jafna sig og Washington fékk 60 daga bann .
Þetta atvik varð þó ekki til að binda enda á ofbeldið .
Lykilmaður hjá LA Lakers Ron Artest , sem nú heitir Metta World Peace , átti stóran þátt í að Lakers urðu meistarar gegn Celtics 2010 og hefur vaxið ásmegin eftir því sem liðið hefur á þetta tímabil .
Hann er hins vegar óútreiknanlegur leikmaður og undir lok leiksins þegar allt var í húfi tók hann sig til , rakti boltann fram og tilbaka , tók að lokum vonlaust langskot með fótinn á þriggja stiga línunni , sem kostaði Lakers leikinn .
" Þetta er einhver undarlegasta atburðarás , sem ég hef orðið vitni að , " sagði Phil Jackson , þjálfari Lakers , eftir leikinn .
