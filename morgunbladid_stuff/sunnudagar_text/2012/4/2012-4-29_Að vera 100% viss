Nei , þetta er mitt sæti .
Þú mátt ekki setjast þar , " segir Inga Jóna Þórðardóttir elskulega .
Þó er ljóst að henni er full alvara .
Hefðirnar eru sterkar í eldhúskróknum .
Geir H. Haarde er þegar sestur á sinn stað við dyrnar .
Hann sat fyrir svörum í Landsdómi daginn áður í átta klukkutíma .
Nú drekkur hann úr gamla bollanum sínum .
" Hér eru allir með sérviskur , " bætir Inga Jóna við .
Og réttir blaðamanni KR-krúsina .
Heimilislífið eins og á hverju öðru heimili í Vesturbænum .
En undanfarin ár hefur það verið allt annað en venjulegt .
Frá því meirihluti Alþingis tók ákvörðun um að draga Geir fyrir Landsdóm í september árið 2010 hefur þessi rúmlega aldargamli draugur varpað skugga á tilveru fjölskyldunnar .
Ég sat réttarhöldin og átti samtöl við Geir meðan á þeim stóð .
Þau birtast ásamt áhrifaríkum ljósmyndum Kristins Ingvarssonar í Sunnudagsmogganum í dag .
Frásögnin hefst daginn áður en réttarhöldin hefjast og henni lýkur með samtali sem fór fram á fimmtudaginn var .
Þá voru þrír dagar frá því dómur var upp kveðinn .
Það er til marks um áhugann á réttarhöldunum að um tuttugu ljósmyndarar sátu fyrir Geir í gamla lestrarsalnum í Þjóðmenningarhúsinu og enn fleiri voru fyrir utan .
Í sætinu við hlið mér var fréttamaður Reuters með tvær tilbúnar fréttir , eina ef Geir yrði sakfelldur og aðra ef hann yrði sýknaður .
Hún var á spjallþræði með fréttastjóranum og fékk skýr skilaboð : " Gakktu úr skugga um að þú sért 100% viss um dóminn áður en þú setur hann inn .
" Skiptar skoðanir eru í samfélaginu um réttarhöldin .
Klukkustund eftir að dómþingi Landsdóms var slitið rakst ég á gildvaxinn mann á strigaskóm með bónuspoka , sem beið á strætóstoppistöð .
" Geturðu skutlað mér ? " spurði hann .
" Ég er að fara í Tryggingastofnun og bankinn lokaði á mig .
" Það varð úr .
" Mér finnst það skelfilegt sem lagt hefur verið á Geir Haarde , " sagði hann .
" Að hann þurfi að standa einn í þessu .
Að vísu stóð fjölskyldan með honum .
" Svo hristi hann höfuðið .
" Þetta er ógurlegt sem maðurinn þarf að borga .
" Hann leit á mig .
" Þú rukkar mig ekkert fyrir þetta ? Ekki eins og sum innheimtufyrirtæki , sem segja við mann að nú sé þetta að verða mjög leiðinlegt – mjög leiðinlegt .
" Heima er Geir með þykkar skjalamöppur af handskrifuðum blöðum frá tveggja vikna setu fyrir Landsdómi .
Í blaðinu í dag kemur fram að hann skrifaði glósur til að halda einbeitingunni ; hann segir það gamalt ráð úr kennslustundum í háskólanum .
Tveggja ára " stofufangelsi " er lokið .
Hann getur staðið fyrir máli sínu í fjölmiðlum á nýjaleik .
Pétur Blöndal pebl@mbl.is 