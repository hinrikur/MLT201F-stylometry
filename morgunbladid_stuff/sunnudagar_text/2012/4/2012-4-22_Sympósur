Gleðikona og viðskiptavinur hennar eru umfjöllunarefni í Sympósum , þeirri næstu í röð stuttmynda sem Mbl Sjónvarp sýnir í samvinnu við Kvikmyndaskóla Íslands á sunnudögum .
Höfundur myndarinnar er Annetta Kristjánsdóttir .
Hún útskrifaðist sem kvikmyndaleikari 2009 og fer með hlutverk gleðikonu , sem fær til sín öðruvísi kúnna en venjulega ; " mann sem kemur henni á óvart , því hann segist geta gert hana ástfangna af sér á 30 mínútum .
Og brýst eiginlega í gegnum skelina hjá henni , ef svo má að orði komast " , segir Annetta .
Elvar Gunnarsson skrifaði handrit myndarinnar .
" Hann kom með þessa hugmynd til mín og mér leist mjög vel á , því mig langaði til þess að gera eitthvað óvenjulegt .
Á þessum tíma voru miklar umræður á Íslandi um Goldfinger og aðra slíka staði og okkur fannst áhugavert að fjalla um þau mál .
Við kynntum okkur vel hvað var í gangi .
" Það er Finnbogi Þorkell Jónsson , sem lærði leiklist í Danmörku , sem fer með hlutverk viðskiptavinarins í myndinni .
Annetta er nýflutt til Berlínar eftir eitt ár í London .
" Kærastinn minn , sem er þýskur , er að fara hér í nám og ég ætla að byrja á því að læra þýskuna .
Svo skoða ég möguleika á framhaldsnámi , " segir hún .
