Hjónin Kristján Eldjárn Jóhannesson og Helga Jóhannsdóttir reka húsgagnaverslunina Örkina hans Nóa í Innbænum á Akureyri og hafa verið í þeim bransa árum saman .
Í versluninni er einnig listgallerí og til þess að lífga enn frekar upp á staðinn ákváðu þau að setja þar jafnframt upp matsölustað ! Jóhann Ingimarsson , Nói , og eiginkona hans heitin , Guðrún Helgadóttir , alltaf kölluð Didda , stofnuðu húsgagnaverslunina á sínum tíma og ráku lengi en seldu og verslunin var lögð niður nokkrum árum síðar .
Helga dóttir þeirra hjóna og Kristján hófu svo starfsemi á ný fyrir liðlega hálfum öðrum áratug .
Þau áttu verslun í Reykjavík um tíma , en eftir að Ísland hrundi , eins og Kristján tekur til orða , var nauðsynlegt að finna rekstrinum annan og fjölbreyttari farveg .
" Það sem vorum að reyna að gera datt í raun alveg út ; við buðum upp á vönduð , dýr húsgögn sem framleidd eru í Evrópu , " segir Kristján .
Helga bætir við að þetta hafi verið mjög góð vara en sumir framleiðendanna hafi farið á hausinn , auk þess sem húsgögn af þessu tagi seljist ekki lengur hér á landi svo nokkru nemi .
" Það er alveg steindautt , " segir Helga .
" Markaðurinn er þannig að við sáu enga möguleika á að halda rekstrinum áfram óbreyttum .
Ég hef stundum grínast með að það eina sem myndi ganga á Íslandi eftir hrun væri Rúmfatalagerinn og IKEA og ég held að það sé að koma í ljós , " segir Kristján .
Enn séu þó til verslanir á borgarhorninu sem selji úrvalsvöru , fólki sem enn á mikla peninga – sem vissulega sé til .
" Aðalmálið fyrir okkur var að finna þessu farveg og eftir að greina aðstæður og velta fyrir sér markaðnum varð niðurstaðan sú að við yrðum að fara út í eitthvað ferðatengt .
Það er líklegast að vöxtur sé á því sviði á Akureyri .
" Verkfræðingurinn Kristján Eldjárn og Helga , ljósmóðir og hjúkrunarfræðingur , létu því slag standa .
" Við helltum okkur út í að setja hér upp kaffihús .
Við höfðum lengi verið með gallerí í búðunum okkar og það gekk til dæmis mjög vel í Reykjavík .
" Í fyrrasumar stigu þau skrefið til fulls og matsölustaður varð að veruleika .
Innbæingurinn Jón Einar Haraldsson , Lambi , sem gert hefur garðinn frægan í Tjöruhúsinu á Ísafirði , tók að sér matseld og naut við það aðstoðar sonar síns , Haraldar Ölvis ( sem lagði til meðfylgjandi uppskrift að bláskel ) .
Fiskur er þeirra sérgrein og hjónin segja viðbrögð hafa verið mjög góð .
" Þetta var gríðarleg vinna ; ég er hálfpartinn með í maganum þegar ég hugsa um næsta sumar ! Við vorum hér frá því snemma á morgnana langt fram yfir miðnætti nánast alla daga , en vitum að við getum ekki verið bara tvö í þessu aftur , " segir Helga .
Næsta törn verður um páskana þegar þau ætla að hafa veitingastaðinn opinn .
Hvorugt veit af öðrum matsölustað í húsgagnaverslun .
" Húsnæðið er mjög sniðugt fyrir starfsemina og staðsetningin er frábær , " segir Kristján , en Örkin er steinsnar frá miðbænum , á svæðinu sem jafnan er kennt við Höepfner kaupmann .
Hann sagði marga hafa notið þess að setjast í góðan stól eða sófa og slaka á eftir matinn .
" Ég kom að einum sofandi hérna ! " segir Kristján og bendi á forláta stól á efri hæðinni ...
" Fólk talaði oft um að það væri eins og að koma í heimahús að borða hér .
Ég trúi vel að fólk hafi fengið þá tilfinningu ; hér er ekkert stress , ekkert okkar er faglært og við vorum stundum eins og álfar ! En enginn kvartaði ; ef við gerðum einhverja vitleysu hafði fólk bara gaman af því , " segir Helga .
Margir gesta veitingastaðarins í fyrrasumar voru útlendingar og Kristján seldi sumum þeirra listaverk af veggjunum .
En hvernig kom það til að verkfræðingurinn Kristján fór að mála ? " Ég byrjaði að fikta við það þegar ég var í menntaskólanum ; fór í myndlist hjá Guðmundi Ármann og hafði mjög gaman af .
Svo lærði ég ljósmyndun að gamni mínu á meðan ég var í verkfræðinámi í Ameríku og fór aftur að fikta við málverkið fyrir nokkrum árum .
Helga tók upp á hengja sum verkin og hengja upp hér og þar , m.a. í verslunum okkar og hlutirnir þróuðust í framhaldi af því .
" Kristján er æskuvinur Arnar , bróður Óla G. Jóhannssonar heitins , myndlistarmanns .
Með þeim Óla tókst góður vinskapur þegar Kristján vann á póstinum sem strákur , en Óli var póstmaður árum saman .
" Hann hvatti mig óspart og á endanum fór ég að vera með honum á vinnustofu .
" Þeir sýndu meira að segja saman .
Helga skellir upp úr : " Óli kom oft hingað í búðina , þar sem Kristján er líka með litla vinnustofu , kíkti á verkin og greip stundum pensilinn .
Sagði að hér vantaði smávegis ! Okkur þótti samt mjög vænt um það .
" Ástríða Kristjáns fyrir málverkinu ágerðist .
" Ég kann ekki að syngja , ekki að spila á hljóðfæri en það er rosalega gott að mála til þess að fá útrás , " segir Kristján .
" Ég hlæ oft að vangaveltum um að þeir sem ekki eru lærðir í myndlist eigi ekki að vera að fikta við þetta .
Ég held þvert á móti að verkfræðinámið sem slíkt sé fínn grunnur ; ef menn hafa áhuga og hæfileika þá geta þeir lært gríðarlega mikið í sambandi við teikningu , form og skipulag í verkfræðinni og mér finnst það hafa hjálpað mér mikið .
" Bláskeljaréttur frá Örkinni hans Nóa 1 kg bláskel 3 hvítlauksrif 1 rauðlaukur 1-2 msk .
smjör 1/2 tsk .
saxað engifer 2 greinar af ferskri steinselju 1 bjór salt og pipar Saxið hvítlauk , engifer og rauðlauk og setjið í djúpan pott .
Steikið upp úr smjörinu þar til laukurinn verður mjúkur og þá skal setja bláskelina út í .
Þegar hún hefur kraumað um stund er bjórinn og steinseljan sett út í .
Rétturinn er svo tilbúinn þegar skelin hefur opnast vel .
Bætið svo við salti og pipar eftir smekk .
