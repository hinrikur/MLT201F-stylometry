Bandaríkjamaðurinn Muhammad Ali var á þessum degi fyrir 45 árum sviptur heimsmeistaratign sinni í þungavigt hnefaleika eftir að hafa neitað að gegna herskyldu .
Daginn áður hafði hann verið boðaður í höfuðstöðvar hersins í Houston til að ganga frá formsatriðum en þegar nafn hans var kallað upp hreyfði Ali hvorki legg né lið – í þrígang .
Hnefaleikameistarinn ansaði heldur engu þegar honum var tjáð að brotið gæti kostað hann fimm ára fangelsisvist .
Fyrir vikið var hann tekinn höndum og færður í fangageymslur .
Í kjölfarið var hnefaleikaleyfi Alis afturkallað og hann sviptur heimsmeistaratitlinum af þar til bærum aðilum .
Ali var bannað að keppa í öllum ríkjum Bandaríkjanna næstu þrjú árin .
Muhammad Ali féll upphaflega á hæfnisprófi sem bandaríski herinn lagði fyrir hann árið 1964 , þegar hnefaleikarinn var 22 ára .
Tveimur árum síðar var farið að nýju yfir niðurstöðurnar úr prófinu og þá reyndist Ali hafa staðist .
Þar með var hann orðinn gjaldgengur í herinn sem háði meðal annars umdeilt stríð í Víetnam á þessum tíma .
Ali , sem gengið hafði íslam á hönd árið 1964 og breytt nafni sínu úr Cassius Clay , gerði strax heyrinkunnugt að hann myndi aldrei þjóna í Bandaríkjaher , hann væri þvert á móti svarinn andstæðingur hans .
" Stríð samræmist ekki kenningum hins heilaga Kórans .
Ég er ekki að reyna að víkja mér undan kvaðningunni en okkur er ekki ætlað að taka þátt í stríði nema Allah eða Spámaðurinn lýsi því yfir .
Við berjumst hvorki með kristnum mönnum né heiðnum , " sagði hann .
Önnur fleyg ummæli Alis frá þessum tíma voru á þennan veg : " Ég á ekkert sökótt við Viet Cong ...
Þeir hafa aldrei kallað mig negra .
" Ali var sérstaklega uppsigað við stríðið í Víetnam og sagði fráleitt að ferðast 10.000 mílur til að drepa og brenna bláókunnugt fólk í þeim tilgangi einum að viðhalda yfirráðum hvítra þrælahaldara yfir hörundsdekkra fólki í heiminum .
" Það er löngu tímabært að slíku óréttlæti ljúki , " sagði Ali og bætti við að galið væri að varpa sprengjum á litað fólk í Víetnam meðan komið væri fram við " svokallaða negra " eins og hunda í Louisville og þeim synjað um sjálfsögð mannréttindi .
Hver segir svo að íþróttamenn tali bara um að taka einn leik fyrir í einu ? Þann 20. júní 1967 tók það kviðdóm í undirrétti aðeins 21 mínútu að finna Ali sekan um að hafa vikið sér undan herskyldu .
Var hann dæmdur í fimm ára fangelsi og gert að greiða 10 þúsund Bandaríkjadali í sekt .
Dómnum var áfrýjað til hæstaréttar og gekk Ali því áfram laus .
Meðan Ali beið þess að mál hans yrði tekið fyrir í hæstarétti breyttist afstaða almennings í Bandaríkjunum til Víetnamstríðsins umtalsvert – ýmsir snerust alfarið gegn því .
Um leið jókst fylgi við málstað hnefaleikarans og ekki spillti fyrir að hann ferðaðist vítt og breitt um landið til að tala gegn stríðsrekstrinum , ekki síst í háskólum , þar sem andstaðan var einna mest .
28. júní 1971 sneri hæstiréttur Bandaríkjanna dómi undirréttar og Ali var sýknaður .
Georgíu-ríki varð fyrst til að afturkalla keppnisbann Alis og sneri hann aftur í hringinn í Atlanta 12. ágúst 1970 .
Andstæðingurinn , Jerry Quarry , laut í gólf eftir aðeins þrjár lotur .
Skömmu síðar komst réttur í New York að þeirri niðurstöðu að ekki hefði verið grundvöllur fyrir því að svipta Ali heimsmeistaratitlinum .
Ferillinn fór aftur á flug .
Ali freistaði þess að endurheimta heimsmeistaratitilinn í mars 1971 en tapaði í fyrsta skipti frá því hann hóf keppni fyrir Joe Frazier , í " bardaga aldarinnar " .
Þremur árum síðar kom Ali fram hefndum gegn Frazier og endurheimti heimsmeistaratitilinn síðar sama ár eftir að hafa lagt George Foreman í " frumskógarbardaganum " fræga .
Muhammad Ali er af mörgum talinn fremsti hnefaleikari sögunnar .
orri@mbl.is 