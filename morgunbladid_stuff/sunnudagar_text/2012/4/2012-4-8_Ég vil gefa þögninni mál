Einar Már Guðmundsson tekur á miðvikudag , 11. apríl , við Norrænu bókmenntaverðlaunum Sænsku akademíunnar .
Verðlaunin , sem í daglegu tali eru stundum kölluð Litli Nóbelinn , hafa verið veitt árlega frá 1986 .
Þau þykja einhver mesti heiður sem norrænum rithöfundi getur hlotnast og eru veitt fyrir höfundarverk .
Einar Már Guðmundsson er þriðji Íslendingurinn sem hlýtur verðlaunin , Thor Vilhjálmsson fékk þau árið 1992 og Guðbergur Bergsson árið 2004 .
Meðal höfunda sem hafa fengið Norrænu bókmenntaverðlaun Sænsku akademíunnar síðustu ár eru Ernst Håkon Jahr , Per Olov Enquist , Kjell Askildsen og Sven-Eric Liedman .
Einar Már hefur hlotið ýmiss konar verðlaun og viðurkenningar fyrir verk sín , þar á meðal Bókmenntaverðlaun Norðurlandaráðs 1995 , norsku Bjørnson-verðlaunin og Karen Blixen-heiðursverðlaunin .
Og nú bætast við þessi mjög svo virtu verðlaun .
" Því verður ekki neitað að þetta er stórbrotinn heiður , " segir Einar Már spurður um viðbrögð við þessari viðurkenningu .
" Verðlaunin setja verk mín í ákveðið samhengi sem þau voru kannski í , en þarna eiga sennilega við hin ágætu orð Laxness að upphefðin kemur að utan , þótt ég hafi reyndar stundum snúið þessu við og sagt að upphefðin komi að innan .
" Þú ert búinn að starfa sem rithöfundur í rúm þrjátíu ár .
Ákvaðstu snemma að leggja það starf fyrir þig ? " Ég man ekki eftir því að ég hafi sem unglingur gengið með sérstaka skáldadrauma .
Ég var ekki að yrkja í skólablöðin , skrifaði frekar um þjóðfélagsmál .
Ég hafði samt gaman af að skrifa , gerði mikið af ritgerðum í skóla og gaf mér þá góðan tíma til að skrifa um Platon eða existensíalisma og önnur málefni sem ég hafði gaman af að sökkva mér ofan í .
Stíll höfðaði alltaf til mín .
Á þeim tíma þegar ég var unglingur var mikið að gerast .
Þar var kvikmyndaklúbburinn , Fjalakötturinn , sem Friðrik Þór Friðriksson stofnaði , og þar horfði maður á bestu kvikmyndir í heimi .
Svo hlustaði maður á fína tónlist , Dylan og Zappa og alla þessa kappa , og svo var bóklesturinn Sigfús Daðason , bæði greinar hans og ljóð .
Unglingsárunum fylgdi mikil leit .
Ég sótti fundi hjá Guðspekifélaginu , heimsótti Bahai-söfnuðinn og endaði svo í Fylkingunni þar sem ég kynnist stórkostlegu fólki sem ætlaði að breyta heiminum .
Sem ungur maður hafði ég mikinn áhuga á heimspeki og sagnfræði og margir héldu að ég myndi leggja sagnfræði fyrir mig , sem ég hef reyndar gert að hluta því hún er alltaf á sveimi í verkum mínum Á menntaskólaárunum sá ég margt fyrir mér skáldlega .
Á unglingsárum las ég Þórberg og Laxness sem áttu þátt í að efla með mér þjóðfélagslega sannfæringu og gera mig róttlækan .
Svo var Guðbergur Bergsson og bækur eins og Anna , Ástir samlyndra hjóna og Tómas Jónsson voru algjör himnasending og opnuðu hugann fyrir svo mörgu .
Atómljóðin og bækur Thors Vilhjálmssonar voru þarna líka á sveimi .
Þær rímuðu við mikið af bíómyndunum sem við sáum í kvikmyndaklúbbnum hjá Friðriki Þór og allt þetta þýddi að löngu seinna þegar við Friðrik Þór fórum að skrifa kvikmyndahandrit þá vissum við svo vel hvað við vorum að meina , skildum hvor annan .
" Eldgos í sálinni Fyrstu verk þín voru ljóðabækur .
Af hverju valdirðu ljóðið ? " Um tvítugt fór ljóðið að leita á mig og þá varð ekki aftur snúið .
Það var eins og eldgos hefði orðið í sálinni .
Ljóðið tók mig heljartökum .
Þá kom tilfinningin um að maður væri að yrkja síðasta ljóð í heimi .
Ég gat setið fyrir framan hið auða blað og lifað mig inn í þjáningar .
En þótt ég tryði á ljóðin sem rötuðu á pappírinn þá bar ég gæfu til að birta þau ekki .
Þegar ég flutti að heiman skildi ég eftir heilan kassa af þessum ljóðum .
Ég hef stundum skoðað þau til að átta mig á því hvað ég var að hugsa á þessum tíma .
Kannski einkenndust þau af vissum vanmætti , mér fannst allt sem aðrir voru að gera svo stórkostlegt að ég drakk það í mig .
Í þessum ljóðum var ég ansi mikið að bergmála það sem aðrir höfðu gert en þarna var líka einhver ógurleg orka , algerlega óbeisluð .
Svo kom að því að ég fann minn eigin tón sem rataði í fyrstu ljóðabækur mínar .
Þessi fyrstu ár var ég að leggja fyrir sjálfan mig alls kyns þrautir sem gátu verið snúnar og erfiðar og ég ætlaði mér að ná utan um ansi stóra heima .
Þá skrifaði ég allt með blýöntum og pennum því ég átti ekki ritvél og tölvan var ekki í augsýn .
Ég er stundum hissa á þessari orku sem ég hafði til að endurskrifa .
Ef það var villa á síðu þá skrifaði ég hana bara aftur upp , þótt villan hafi kannski bara verið ein .
En ég uppgötvaði að við að gera eitthvað aftur opnuðust oft nýjar leiðir .
Þótt ég vinni núna á tölvu þá hef ég alltaf haldið mig við það að prenta textann út og fer síðan vandlega yfir hann með penna .
Ég held að skriffæri eigi eftir að verða ansi lífseig .
Ég hef lesið talsvert um vinnubrögð annarra höfunda og lærði fljótlega vinnubrögð sem hentuðu mér .
Ég lærði til að mynda að gæta mín á því þegar ég lenti í strandi að sitja ekki við heldur fara að gera eitthvað annað , til dæmis að lesa .
Annars gat þetta allt endað í heljarinnar þráhyggju .
Þetta hefur gert það að verkum að skáldsögurnar eru skrifaðar á talsvert löngu tímabili .
Ég skrifa , legg það frá mér , tek það upp seinna .
Stundum líða mörg ár .
Þannig kemur alltaf eitthvað nýtt inn í sögurnar þar til sjálf sagan segir : Nú vil ég ! Og þá fær hún alla athyglina og þá er það harkan sem gildir .
Þegar ég hafði fundið mína leið var ég mjög sannfærður og var tilbúinn að berjast .
Ég ákvað að gera ekkert annað en að skrifa .
Í mínum huga var ekkert annað í stöðunni .
Þá sagði fólk : Heldurðu að þú getir lifað af þessu ? Ég sagði : Það er ekki spurning hvort ég get , ég skal .
Ég ákvað að standa og falla með sjálfum mér .
Það var ekki í stöðunni að gefast upp og detta í sjálfsvorkunn .
Ég gerði allt nokkuð öfugt við þessa gömlu mýtu um rithöfundinn sem á helst að vera einn .
Ég eignaðist mörg börn og við bjuggum í litlu húsnæði og mér var alveg sama þótt það væru læti í kringum mig .
" Aðhyllist róttæka efahyggju S érðu sjálfur þróun í skáldskap þínum hvað varðar stíl , efni og úrvinnslu ? " Eftir fyrstu ljóðabækurnar skrifaði ég mikið um heim bernskunnar og hverfið sem ég ólst upp í .
Riddarar hringstigans eru ákveðið brot úr þeirri veröld og svo hélt ég áfram að skrifa um hana í Vængjaslætti í þakrennum og Eftirmála regndropanna og enn er til talsvert efni af þeim slóðum .
Bítlaávarpið kom svo löngu seinna , úr sama efnivið , en úr allt annarri átt .
Nei , sögunum lýkur aldrei alveg og efniviðurinn er endalaus .
Ég fór fljótt markvisst að lesa verk stóru sagnameistaranna , manna eins og Garcia Marquez , Günther Grass , Heinesen , Laxness , Strindberg og Hamsun .
Þá hugsaði ég með mér að ég myndi taka fjölskyldusögu mína og skrifa hana því þar væri efni í miklar sögur .
Kannski fannst mér sá efniviður minna á það sem ég las um í þessum miklu bókum .
Ég hófst handa og það var mikil ritgleði í gangi , en svo komst ég ekki lengra og þá bar ég gæfu til að leggja þá texta frá mér .
Svo tók ég þá fram aftur tíu árum seinna og þá sá ég hvað það var sem vantaði ; það vantaði þekkingu .
Þannig að ég vakti sagnfræðinginn í mér og fór að kynna mér tímana betur , las blöð og skjöl og tók viðtöl við fólk .
Þannig blandaðist gamla fantasían saman við sagnfræðina og Englar alheimsins , Fótspor á himnum , Draumar á jörðu og Nafnlausir vegir urðu til .
Auðvitað er þetta bara ein nálgun á verkin , því hvert verk á sér svo sinn heim , sinn blús , sína sorg og sína gleði .
" Þú hefur skrifað nokkuð um þjóðfélagsmál síðustu ár .
Hefurðu mjög sterka pólitíska sannfæringu ? " Já og nei .
Ég hef stundum sagt að ég trúi á spurningarmerkið .
Það að nota bókmenntir sem predikunarstól er ekki minn tebolli .
Fyrir mér hefur ritlistin verið málstaður og ég hef sterka sannfæringu hverju sinni en hún er ekki endanleg , enginn stóri sannleikur .
Ein bókin mín heitir Í auga óreiðunnar og þar er ég oftast staddur .
Maður kom að máli mig og sagði að Hvíta bókin væri vel skrifuð en að hann væri ekki sammála öllu sem í henni stæði .
Ég sagði honum að ég skrifaði ekki bækur til að menn væru sammála þeim .
Þvert á móti , ég vil sjá viðhorf þróast og takast á en oftast hangir þjóðfélagsumræðan í tuggum þar sem fyrirframgefin sjónarmið ráða ríkjum .
Ef kenningin passar ekki inn í veruleikann þá hefur veruleikinn rangt fyrir sér .
Þannig virka stjórnmálin oft .
En hin skáldlega nálgun er öfug , þar ræður margbreytileikinn ríkjum og ef ein kenning er sett fram þá eru að minnsta kosti ellefu aðrar .
Þetta sagði Ólafur Hansson , sá mikli snillingur , þegar ég var í sagnfræðinni og setti fram einhverja skothelda kenningu .
Hann sagði : Þetta er ein kenning en það eru að minnsta kosti ellefu aðrar .
Ég held ég aðhyllist róttæka efahyggju .
Ég horfi bara á veruleikann , á staðreyndirnar , hvernig þær koma ein af annarri og mynda ótal mynstur , oft ólík og mótsagnakennd , úr mörgum heimum .
Síðustu bækur mínar , Hvíta bókin og Bankastræti núll , eru skrifaðar inn í ástand , inn í heim sem er að breytast .
Ég hef horft á spilaborgir hrynja og sannleika breytast í lygi .
Ég skrifa ekki út frá einni pólitískri sannfæringu en það kemur ekki í veg fyrir að ég sé oft sannfærður .
Viðhorf höfunda birtast í verkum þeirra en eru ekki alltaf þau sem þeir halda að þau séu .
Í Draumum á jörðu segist ég gefa þögninni mál og vera að minna á hið gleymda .
" Börn sem fara að heiman Er einhver bóka þinna sem þér þykir vænna um en aðrar , og er einhver þeirra sem kostaði þig meira erfiði að skrifa ? " Ég stend með verkum mínum en ég hef svo mikið að gera að ég hef ekki mikinn tíma til að vera að gæla eitthvað sérstaklega við þau .
Ég hef mikið verið að kynna verk mín hérlendis og erlendis og ræða um þau og það er hluti af djobbinu .
En það snýr þá mest að innihaldi og efni verkanna og í mínum verkum er ég oft staddur með fólki utan alfaraleiðar í einum eða öðrum skilningi .
Inn í þetta koma svo ljós og skuggar , vonir og vonleysi , hinar miklu þversagnir , og gaman og alvara .
Auðvitað eru Englar alheimsins sú bók sem mestan fókus hefur fengið og ég hef því dvalið mest í henni .
Ég held hins vegar að í fyrstu skáldsögunum , Riddurum hringstigans , Vængjaslætti í þakrennum og Eftirmála regndropanna , hafi ég lagt á mig mest erfiði , oft reynt að leysa óleysanleg mál og eflaust dottið ofan í alla þá pytti sem hægt var að detta ofan í .
Ég held að ég hafi lært mikið af þessu öllu .
En hvað varðar erfiði , þá hefur mér aldrei fundist að hlutir eigi að vera eitthvað sérstaklega auðveldir .
Oft er mikið haft fyrir hinu einfalda og jafnvel hægt að flækja hluti þegar engin ástæða er til .
Ég er samt óendanlega þakklátur og lít á þessar bækur mínar , sem eru komnar vel á þriðja tuginn , eins og börn sem farin eru að heiman og verða að spjara sig .
Ég lít svo á að ræst hafi úr þeim þó ef til vill hafi þau ekki öll orðið það sem þau vildu verða .
" 