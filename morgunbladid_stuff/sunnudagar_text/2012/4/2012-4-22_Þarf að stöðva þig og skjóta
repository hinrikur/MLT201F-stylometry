Langvarandi málaferlum lauk vestur í Los Angeles í vikunni þegar Kelley Lynch , fyrrverandi umboðsmaður söngvaskáldsins Leonards Cohens , var dæmd í fimm ára fangelsi í hæstarétti , þar af átján mánuði óskilorðsbundna , fyrir að áreita þennan gamla vinnuveitanda sinn um langt skeið .
Fram kom við dómhaldið að Cohen óttaðist um líf sitt en Lynch lét tölvupóstum og símaskilaboðum rigna yfir hann .
Dæmi voru um að einstakir tölvupóstar væru allt að fimmtíu blaðsíður að lengd .
Var söngvarinn þar kallaður öllum illum nöfnum , svo sem " sjúkur maður " og " ótíndur þjófur " og honum hótað .
" Það þarf að stöðva þig og skjóta , " sagði í einu bréfanna .
" Þú verður hengdur , " í öðru .
" Þetta er óskemmtilegt að heyra , " viðurkenndi Cohen fyrir dómi .
" Ég var orðinn mjög meðvitaður um umhverfi mitt .
Í hvert sinn sem bifreið hægði á sér í grenndinni var ég á nálum .
" Niðurstaða dómsins var sú að Lynch hefði farið langt yfir strikið í áreiti sínu og að hún ætti sér engar málsbætur .
Dæmd fyrir að ræna sparifé Cohens Forsaga málsins er sú Cohen sagði Lynch upp árið 2004 eftir sautján ár í starfi .
Ári síðar höfðaði söngvarinn mál á hendur henni , þar sem hann hélt því fram að hún hefði stolið 5 milljónum Bandaríkjadala , það er 630 milljónum íslenskra króna , af sparifé sínu og þar með rúið sig inn að skinni .
Dómurinn komst að þeirri niðurstöðu að Lynch væri sek og gerði henni að greiða Cohen hálfa tíundu milljón dala í miskabætur .
Lögmaður Lynch upplýsti hins vegar við uppkvaðningu dómsins að ekki væri hægt að ná í skjólstæðing sinn og hefur Lynch ekki enn tekið upp veskið .
Málið var mikið reiðarslag fyrir Cohen enda var Lynch gamall fjölskylduvinur og foreldrar hennar höfðu báðir unnið fyrir söngvarann .
Til að bæta gráu ofan á svart höfðu kynni þeirra teygt anga sína inn fyrir rúmstokkinn um skeið .
Verjandi Lynch gaf til kynna að það væri henni í óhag í málinu að vera ekki fræg .
Fólk hefði tilhneigingu til að taka afstöðu með frægum gegn alþýðunni þá fulltrúar þessara hópa deila .
Verjandinn sagði nafn Lynch vera í molum eftir fyrra réttarhaldið og hún væri aðeins að reyna að rétta sinn hlut í tölvubréfum sínum og símaskilaboðum til Cohens .
Saksóknarinn blés á þær röksemdir .
Þegar málið kom upp hafði Cohen dvalist í góðu yfirlæti í búddaklaustri í Kaliforníu um fimm ára skeið og var að mestu hættur afskiptum af tónlist .
Fjártjónið varð á hinn bóginn til þess að hann neyddist til að hugsa sér aftur til hreyfings , hélt í maraþontónleikaferðir um Ameríku , Evrópu , Ástralíu og Asíu .
Söngvaranum var hvervetna tekið með kostum og kynjum og seldist upp á ófáa tónleika .
Ef marka má tónlistartímaritið Billboard græddi hann hálfa tíundu milljón dala á tónleikaferð sinni um heiminn árið 2009 .
Eitthvað hefur því ræst úr lífeyrinum .
Aðdáendur Cohens voru að vonum hæstánægðir með að sjá hann aftur á sviði – enda þótt tilefnið hefði mátt vera skemmtilegra .
77 ára skáld og söngvari Leonard Cohen er Kanadamaður , fæddur árið 1934 .
Hann haslaði sér fyrst völl sem ljóðskáld áður en hann færði sig yfir í tónlist undir lok sjöunda áratugarins .
Meitlaður kveðskapurinn og angurvær barítonröddin hafa skipað honum á bekk með áhrifamestu listamönnum sinnar kynslóðar .
Hatur verði iðrun Leonard Cohen þótti í senn beittur og auðmjúkur í dómsalnum í vikunni þegar hann þakkaði fyrir dómhaldið frá dýpstu hjartarótum , þetta ömurlega mál hefði verið meðhöndlað af reisn og virðingu .
" Það eru forréttindi og mannbætandi að fá að bera vitni í þessum dómsal , " sagði hann .
Cohen þakkaði Kelley Lynch líka fyrir að láta á málið reyna fyrir dómi , þannig hafi fólk fengið tækifæri til að kynnast óheilbrigðum , vægðarlausum og ruddalegum aðferðum hennar og blygðunarlausum tilraunum til að víkja sér undan ábyrgð á gjörðum sínum .
Síðan beindi hann orðum sínum beint til Lynch : " Von mín er sú að ungfrú Lynch muni bergja á visku sinnar trúar og að andi skilnings muni beina hjarta hennar af braut haturs yfir til iðrunar , frá reiði til gæsku , frá banvænni vímu hefndarinnar til hófs sjálfsbetrunarinnar .
" 