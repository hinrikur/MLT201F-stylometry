" Röddin var allt .
Hún átti mig , " segir Guðmunda Elíasdóttir um sína miklu rödd og söngferilinn .
Guðmunda er ekki bara kunn fyrir sönglistina , hún var líka rómaður söngkennari um langt árabil .
Endurminningar hennar , Lífsjátning , voru endurútgefnar fyrir skömmu en frásögnin vakti verðskuldaða athygli .
Einar Falur Ingólfsson efi@mbl.is Stór hundurinn geltir reiðilega þegar barið er að dyrum hjá Guðmundu Elíasdóttur á Vesturgötunni .
En þegar hún hefur snusað af komumanni og veitt samþyki fyrir því að hann gangi inn , breytist reiðin í kæti .
" Þetta er hún Ronja , eins og ræningjadóttirin , " segir Guðmunda og klappar hundinum .
" Þau eiga hana Sif dóttir mín og Stefán maður hennar sem búa hér uppi en hún er hjá mér á daginn .
Það er sko góður félagsskapur .
" Ekki eru allir gestir svona velkomnir í húsið .
Þegar Guðmunda rennir öryggiskeðjunni í sitt fals á dyrunum segir hún að eitt sinn hafi verið ráðist á sig þarna við dyrnar .
" Það var klukkan hálfþrjú að nóttu að það var bankað upp á og úti á tröppunum stóð ljómandi penn maður .
Ég opnaði en tók keðjuna ekki af , ég hélt að maðurinn væri að villast .
En hann hrópaði að ég ætti að opna og sagði ljóta hluti við mig .
Hann ýtti á dyrnar og ég ýtti á móti og þannig gekk þetta nokkra stund .
Því miður var ég ekki með öryggishnappinn því ég kom beint úr rúminu , en eftir svolitla stund setti hann öxlina á dyrnar og skrúfurnar sem héldu keðjunni gengu upp .
Hann ruddist fram hjá mér og þangað inn , " segir Guðmunda og bendir .
" Ég kallaði á hjálp og dóttir mín og maður hennar komu niður og voru búin að hringja á lögregluna .
Húsið fylltist þá af karlmönnum .
" – En hvað varð um manninn sem ruddist inn ? " Hann gerði mér ekkert , heldur lagðist bara í sófann þarna og sofnaði , " svarar hún og skellir upp úr .
Guðmunda er hláturmild kona .
Hún skellir oft upp úr meðan við spjöllum saman og er svo sannarlega ern , orðin 92 ára gömul .
Margir þekkja sögu hennar úr metsölubókinni Lífsjátningu sem Ingólfur Margeirsson skráði eftirminnilega .
Í fyrrahaust voru liðin 30 ár frá útgáfu bókarinnar og þá var hún endurútgefin , með nýjum eftirmála sem Ingólfur skrifaði áður en hann lést í fyrra .
Bókin seldist aftur vel og greinilegt er að lesendur hrífast enn af endurminningum Guðmundu ; þegar litið var í gagnagrunn bókasafna í vikunni mátti sjá að öll eintök Borgarbókasafns Reykjavíkur voru í útláni .
" Það er allt satt og rétt sem kemur fram í bókinni , þetta var vel gert hjá elsku Ingólfi , " segir hún .
" Ótalmargir hafa þakkað mér fyrir frásögnina , sumir hafa hringt , bílar hafa stoppað við hlið mér og fólk hrópað : takk fyrir bókina ! Einu sinni mætti ég manni klukkan tíu að morgni í Austurstræti og hann sagði : Þarna er konan sem hélt mér vakandi í nótt ! Ég fór í klessu , hvað heldurðu að fólk hafi hugsað ? " Hún kímir .
Gott að flakka meðan maður hefur kraft til Lífsjátning Guðmundu Elíasdóttur söngkonu og söngkennara vakti svo sannarlega athygli , enda lífshlaupið dramatískt og frásögnin einstaklega hispurslaus .
Hún fæddist í janúar árið 1920 í Bolungarvík og fyrsta minning hennar er nóttin þegar faðir hennar fórst .
Lífið var ekki auðvelt ; systkini létust , hún missti annað augað í slysi , en gleðistundir birtust einnig og svo var það þessi sterki vilji sem sífellt fleytti henni áfram ; Guðmunda var sautján ára þegar hún yfirgaf landið með gamla Gullfossi og sigldi til Danmerkur .
Söngnámið hóf hún átján ára og hún átti eftir að læra þar í landi , og í París , en rödd hennar var bæði mikil og glæsileg .
Þegar hún hafði stofnað fjölskyldu með dönskum eiginmanni sínum bjuggu þau hér heima um tíma áður en þau fluttu til New York þar sem Guðmunda freistaði gæfunnar og starfaði sem söngkona á sjötta áratugnum .
Hjónin skildu og Guðmunda kom heim til Íslands ; hér missti hún röddina og þá bjó hún ásamt börnum sínum tveimur í Holte í Danmörku í nokkur ár .
Þá loks fluttist hún að nýju til Íslands , alkomin .
Hér varð hún rómaður söngkennari , kom líka nokkuð fram á sviði , og ástin skaut aftur upp kollinum ; Sverrir Kristjánsson sagnfræðingur varð eiginmaður hennar en hann lést árið 1976 .
Þetta má lesa um í Lífsjátningu en árin hafa liðið síðan bókin kom út og Guðmunda hélt áfram að kenna og lifa lífinu .
" Og hér bý ég enn , Vesturbærinn er minn heimur , " segir hún þegar við erum sest inni í stofu í húsinu hennar , sem er meira en aldargamalt .
" Ég bjó í Grjótagötunni , svo í Mjóstræti og loks hér við Vesturgötuna .
Ég hef haldið mig á þessu svæði , ætli það sé ekki sjórinn sem togar í mig .
Það eru bara nokkur þrep niður að höfn og þangað labba ég , sit þar og horfi út á sjóinn .
" – Þú horfir út á sjó en siglir ekki ; er útþráin horfin ? " Ég veit það ekki en ég fer ekki neitt .
Ég er búin að flakka alla mína ævi en er hætt því og er sátt við það .
Það er breyting , því ég er flakkari , " nomad " , í eðli mínu .
Þetta er orðið langt ferðalag .
Ég hef búið í Evrópu og vestanhafs en það er gott að flakka meðan maður hefur kraft til .
Heimurinn fer ekki en kraftar manns og þor dvína .
Það breytist með aldrinum – ég er nú komin yfir nírætt , " segir hún og brosir .
Guðmunda bætir við að með aldrinum skipti fjölskyldan sífellt meira máli , tengslin verða sterkari .
" Við hugsum hvert um annað og hjálpum hvert öðru .
Dóttir mín hér uppi og maður hennar eru yndislegt fólk , og þau eiga tvö börn og þessi börn eiga börn .
Ég á fimm barnabarnabörn þannig að það er nóg að gera .
Sá yngsti er nýfæddur úti í Lúxemborg , það er þessi hérna , hann er sex mánaða , " segir hún og bendir á ljósmynd af kornabarni í ramma á hillunni við hlið okkar .
" Hann er dóttursonur sonar míns , Hans Alberts flugmanns , en hann vann hjá Cargolux þar úti í um þrjátíu ár .
" Hans Albert lést árið 2009 , 63 ára gamall .
Guðmunda ítrekar mikilvægi fjölskyldubandanna .
" Maður er öruggari með fólkið sitt í kringum sig , og svo er þar kærleikurinn sem er svo mikið atriði í lífinu .
Maður finnur hann á hverjum degi .
" Það er púl að kenna en það er gefandi Guðmunda segir að það hafi verið erfitt að hætta að kenna söng , en það séu bara nokkur ár síðan hún hætti formlega að kenna .
" Ennþá koma stundum til mín nemendur sem hafa verið hjá mér gegnum árin , ef þær hafa einhver verkefni sem þær þurfa að skila af sér , syngja á tónleikum eða slíkt .
Þetta eru allt góðar söngkonur og við ræðum um verkefni sem eru framundan , til að mynda hvernig lag og ljóð þurfa að falla saman , og skilninginn .
Það gefur mér mikið .
" – Þú ert þá ekki sest formlega í helgan stein ? " Ég veit ekki hvar sá helgi steinn er .
Ef maður hefur heilsu og vilja þá er þetta ekkert mál .
" – Hvar liggur styrkur þinn sem kennari ? " Þetta er erfið spurning .
Ætli það sé ekki að skilja þessa manneskju sem stendur fyrir framan mann , og agi , og þolinmæði .
Svo þarf að komast hingað inn .
" Hún bendir á hjartastað .
" Málið er að lesa nemandann , " bætir hún svo við .
" Það er hægt að kenna ungum stúlkum svo margt – eða konum á hvaða aldri sem er .
Nemendur mínir hafa verið frá 14 ára upp í 77 ára .
Sú elsta sagði að sig langaði bara til að þora að syngja með í kirkjunni .
Það var svo indælt .
Hver söngvari hefur sitt hljóðfæri og aðferðin við kennslu getur eiginlega aldrei verið eins .
Líka þarf að hugsa um sálarlíf manneskjunnar , feimni til dæmis , sumir óttast að láta heyra of hátt í sér .
Þetta má allt betrumbæta með þolinmæði , og vináttu .
Ég legg mikið upp úr vináttu .
Nemendur mínir koma enn að heimsækja mig , upp á grín og gaman og kaffisopa .
Við eigum góðar stundir saman .
Ég hef kennt í yfir sextíu ár .
Það er drjúgur tími .
Ég byrjaði snemma að kenna , þegar ég var að læra á konservatoríinu í Kaupmannahöfn .
Pyngjan var ekki troðin á þeim árum og gott að fá smáaur .
" – Átti kennslan strax vel við þig ? " Já .
Það er púl að kenna en það er afskaplega gefandi .
Að syngja er ekki bara að opna munninn , skella raddböndunum saman og segja hó hó ! Það þarf innri skilning , innri tilfinningar til að geta túlkað .
" – Lagðir þú mikið upp úr því að skilja og skynja karakterana sem þú túlkaðir , til að mynda í óperum ? " Já , maður verður til dæmis Carmen um það bil sem maður er að syngja Carmen .
" Hún hugsar sig um , brosir og bætir við : " Kannski ekki alveg eins lauslát .
" Skellir svo upp úr .
Hefði viljað syngja meira í óperum Guðmunda var lengi atvinnusöngvari , enda með mikla og glæsilega rödd .
Hún hafði líka mikinn metnað til að ná langt .
" Eftir nám í konservatoríinu í Kaupamannahöfn fór ég eftir stríðið til Parísar að læra meira , þar var ég í tvö ár .
Ég hefði eflaust verið þar lengur en ég þurfti að fæða dóttur , hana Sif sem býr hér uppi .
Þá breyttust plönin .
Ég var með drenginn hjá mér þessi tvö ár , hann var þriggja ára þegar ég fór til Parísar .
" Varðandi sína miklu söngrödd segir Guðmunda : " Já , þetta var góð rödd .
Og af nógu að taka ! Ég hafði gífurlega mikið raddsvið .
Það var gott en líka erfitt , því slíkir söngvarar vita stundum ekki alveg hvað þeir vilja vera .
Fyrst var ég sópran með gífurlega mikla hæð ; það er kallað mikil hæð að geta sungið upp á þríund til fjórund fyrir ofan háa-C .
Svo var ég með mikla dýpt með hljóm , ég veit ekki hvaðan ég hef fengið þetta , það veit Guð .
Seinna færði ég mig niður í messósópran .
Mamma söng reyndar gífurlega mikið , hún var alltaf syngjandi .
Þegar við Nanna systir mín vorum stelpur á Ísafirði , ég svona ellefu ára og hún þremur árum yngri , þá lærði ég á píanó hjá Erlu Benediktsson , dóttur Einars Benediktssonar skálds .
Þá töluðum við um að ferðast saman um ALLT Ísland , ég léki á píanó og hún myndi syngja .
Nanna söng mjög fallega , hún var alltaf í kór hún Nanna .
" – Þú áttir eftir að fara um allt Ísland syngjandi , og gott betur .
Röddin dró þig víða .
" Það má segja það .
Röddin var allt .
Hún átti mig .
Röddin gerði líka kröfur og það var eins gott að hlýða .
Ég hefði viljað syngja meira í óperum en þetta var rétt eftir stríðið og mikið los á öllu .
Svo var lítill grundvöllur fyrir óperuflutning hér heima , Íslenska óperan var ekki tekin til starfa .
En ég tók þátt í fyrstu skrefunum hér .
" Guðmunda tók meðal annars þátt í fyrstu óperuuppfærslunni hér á landi með nær eingöngu íslenskum kröftum .
Það var þegar Rigoletto eftir Verdi var frumflutt í Þjóðleikhúsinu 3. júní árið 1951 .
Með aðalhlutverk fóru meðal annars Stefán Íslandi , Guðmundur Jónsson , Kristinn Hallsson og Guðmunda en hún fór með hlutverk Maddelenu .
Guðmunda sýnir mér innrammaða ljósmynd sem hangir uppi á vegg hjá henni .
" Sjáðu , hvernig tíminn fer með okkur , " segir hún og bendir .
" Sjáðu , þarna eru Kristinn Hallsson , Þuríður Pálsdóttir , Guðmundur Jónsson , Sigurveig Hjaltested , Magnús Jónsson og ég ...
þetta er falleg mynd en við Þuríður erum tvær eftir .
Svona er tíminn .
Þetta var yndislegur hópur .
Við vorum öll vinir og hefðum gert hvað sem var fyrir hvert annað .
Það vantar Guðrúnu Á. Símonar .
Hún er líka dáin .
" – Þú saknar þessara vina þinna .
" Alveg óskaplega .
Ég var einmitt að hugsa um það í gær að það er enginn eftir af mínum nánustu vinum hér á Íslandi .
En svona er þetta , þegar maður verður svona gamall .
Maður verður að taka því .
Þú skilur hvað ég á við með orðinu vinir .
Við vorum búin að kryfja hvert annað alveg inn í merg .
En svona er lífið ...
" Alæta á bíómyndir " Ég fer í óperuna og á hljómleika , og stundum fer ég í bíó .
Ég er bíósjúk , alveg kol ! Ég er alæta á bíómyndir .
Þegar ég er búin að kveikja hér á nýrri mynd , " segir Guðmunda og bendir á stóran sjónvarpsskjáinn við hlið okkar , " þá lifi ég alltaf í voninni , þó að hún fari leiðinlega af stað , að nú komi eitthvað skemmtilegt .
Það er alltaf gaman að sjá áhugaverðar kvikmyndir .
Sjálf hef ég leikið í þrettán kvikmyndum , aldrei stór hlutverk , en það er mjög gaman .
Það er allt annað en að leika á sviði , en sviðið átti líka alltaf vel við mig .
" – Í Lífsjátningu segirðu frá sviðsskrekknum fyrir fyrstu söngtónleika þína í Gamla bíói í nóvember 1945 , þegar þú vildir frekar vera að skúra tröppurnar en að ganga á þeim upp á svið að syngja .
" Ég var svo hrædd ! " segir hún og hristir höfuðið .
" Skrekkur var til staðar alla mína söngævi en aldrei svakalegur eins og fyrst .
Ég fór að hlakka til .
En sumir verða hringlandi vitlausir af hræðslu , alla ævi .
Aumingja fólkið .
" – Það hljóta að hafa orðið þér gríðarlega vonbrigði þegar röddin gaf sig , þegar þú fékkst bólgur á raddböndin .
" Já , " svarar Guðmunda og þegir um stund .
" Það var skelfilegt , " bætir hún svo við .
" Ég ætlaði ekki að trúa því sem var að gerast .
Þetta lagast , sagði ég við sjálfa mig , en svo missti ég þrekið .
Eitthvað inni í mér brotnaði .
Það var agalegt .
Þetta var ekki það versta í lífinu en það var slæmt .
Röddin er viðkvæmt hljóðfæri og eins gott að fara vel með það .
Á þessum tíma var ég að æfa fyrir Kiss Me Kate í Þjóðleikhúsinu .
Það er söngleikur , ekki ópera , og ég hafði aldrei sungið í söngleik fyrr .
Ég kenni sjálfri mér um , að hafa ofgert röddinni .
Ég var ekki veik , það var bara þetta .
Ég var ekki þjálfuð fyrir þessa tegund söngs .
Röddina er ekki hægt að endurnýja , sú tækni stendur enn ekki til boða .
" Ekki húsnæðið sem skapar sönglistina Guðmunda var mætt við vígslu Hörpu og finnst húsið stórfenglegt .
Aðstaðan þar er önnur en söngvurum hennar kynslóðar stóð hér til boða .
" Við gerðum samt ágæta hluti .
Það er ekki húsnæðið sem skapar sönglistina , " bendir hún á .
– Þið fluttuð líka tónlist af miklum metnaði þegar þú varst ung .
" Jú , það var ekkert verið að spara okkur .
Við höfðum Róbert Abraham Ottósson og elsku Victor Urbancic , þetta voru miklir menn , rétt eins og Páll Ísólfsson og þessir kallar .
Þetta voru vel menntaðir menn og miklir músíkantar .
Urbancic heldur kenndi mér en hitt , þegar hann lék með mér á mínum fyrstu tónleikum hér , og svo kom Jón Þórarinsson og lék á píanóið og við unnum töluvert mikið saman .
Ég hafði yfirgnæfandi nóg að gera og það var dásamlegt .
" – Þú vannst bæði úti í New York og hér heima með Magnúsi Blöndal Jóhannssyni , hann lék undir hjá þér og þú fluttir tónlist hans .
" Magnús var margslunginn og dásamlegur maður .
Fanta músíker en líka stórt barn ; þau Birna kona hans voru tryggir vinir mínir .
Við vorum saman í New York á sjötta áratugnum .
Ég söng inn á plötu þar sem hann leikur undir en hún var tekin upp í New York .
Magnús var ljúflingur og mjög góður píanóleikari .
" – En á sínum tíma skildi fólk hann ekki alltaf sem tónskáld .
" Nei , en hann var frumkvöðull .
Mér fannst það eðlilegt sem hann var að gera og ég átti töluvert af verkum hans , handskrifuð því þau voru ekki gefin út þá .
Nú hef ég látið Ásgerði Júníusdóttur söngkonu hafa þau og er mjög ánægð með að hún hafi áhuga á að flytja verk Magnúsar .
Ég söng þau á sínum tíma og það var enginn vandi að flytja þessi verk .
Ég veit ekki hvers vegna Magnús náði ekki til Íslendinga á sínum tíma en vona að hann geri það núna .
Ég vissi að Ásgerður myndi skilja þessa tónlist og flytja hana vel , enda er hún alveg frábær .
Hún hóf söngnámið hjá mér , ein af mörgum ...
" Eins og góða fólkið fari of fljótt Talið berst aftur að Lífsjátningu , bókinni með endurminningum Guðmundu , en Ingólfur hljóðritaði á sínum tíma margar klukkustundir af samtölum þeirra og fékk einnig að lesa dagbækur hennar og sendibréf .
" Þetta er vel skrifuð bók hjá Ingólfi og við urðum góðir vinir en það var ekki alveg án tára , " segir hún .
" Á köflum var erfitt að líta aftur , en það segir sig sjálft að erfitt getur verið að rifja upp hluti sem maður hefur í áratugi reynt að grafa – og samt segir maður aldrei allt .
" – Þú varst samt afar heiðarleg og opinská .
" Það þýðir ekki annað , nema maður sér skáld , en þá er líka verið að skrifa skáldsögu .
Ingólfur var afskaplega næmur , þolinmóður og rólegur , eins og hann var skapmikill maður .
Við unnum þetta saman úti í Kaupamannahöfn og svo skrifaði hann í Noregi en hann bjó þar þá , giftur norskri konu .
Hann raðaði þessu öllu eftir sínu höfði , sem rithöfundur .
" – Líf þitt hefur verið fjandi grimmt á köflum .
Þú misstir föður þinn ung ...
" ...
já , og bræður mína tvo í sjóinn .
Elísabet systir mín fórst í flugslysi .
Hans Albert sonur minn dó fyrir tveimur árum , og Bergþóra dó , fyrsta barnið mitt .
Þetta var töff ...
En gleðistundirnar voru líka margar og Ingólfur var svo góður við mig .
Hann var eins og pabbi minn á þessu tímabili , hann huggaði mig .
Það var svo sorglegt með veikindi Ingólfs .
Mér finnst eins og góða fólkið fari oft allt of fljótt .
" – Er eitthvað í Lífsjátningu sem þú hefðir viljað hafa öðruvísi ? " Ég sé eftir að hafa uppnefnt tvær konur sem voru taldar lauslátar þegar ég var ung , " segir hún og brosir .
" Önnur bankaði hjá mér í Mjóstræti 10 eftir að bókin kom út og var ekki ánægð með það .
Ég spurði hvort hún hefði lesið bókina .
Nei , það hafði hún ekki gert .
Þá sagðist ég ekki hafa hlíft sjálfri mér í henni og hvatti hana til að lesa og þá sæi hún að ég segði satt um allt .
Ég sá hana aldrei aftur .
" Ekkert róar stærstu sorgina – Í eftirmála nýju útgáfunnar skrifar Ingólfur að þú hafir hætt að drekka áfengi .
Hafði það verið bölvaldur ? " Já , á tímabili , þegar ég var í Danmörku .
Þá fór ég að drekka bjór og þótti það ansi gott .
Fór svo yfir í sterkari drykki þegar ég kom heim til Íslands , þá var engan bjór að hafa hér .
Margir verða þrælar áfengisins , hafa engan mátt til að segja nei .
En ég hélt vinnu minni , kenndi í tveimur skólum , Tónlistarskólanum á Akranesi og í Leiklistarskóla Íslands .
Ég var ekki alltaf full , " segir hún og kímir , " en ég drakk of mikið .
Svo veiktist ég og var sett á spítala með óskaplega hálsbólgu .
Næsta morgun átti ég að fara í erfiða skoðun og hafði farið í slíka áður í Danmörku en þá blæddi mikið og það var svakalega sárt .
Ég kveið því mikið fyrir og um nóttina sagði ég : Kæri Guð , ef ég lifi þessa rannsókn af þá skal ég hætta að drekka .
Og ég hef staðið við það .
" – Var það erfitt ? " Nei .
Ég sofnaði róleg eftir að hafa talað við Guð .
" – Þú ert trúuð .
" Já , ég er kaþólsk , hef verið það í um tuttugu ár .
Eitt sinn hafði ég verið við jarðarför í kaþólsku kirkjunni í Landakoti og fylgdi háttsettum embættismanni í borginni hér niður götuna .
Hann sagði þá við mig : Góða Guðmunda , þið að vestan hafið aldrei verið alveg afkaþóliseruð .
" – Og þú hefur tekið hann á orðinu og gerst kaþólsk ? " Já .
Nothing to it ! " Hún skellihlær .
" Ég skipti .
" – Þú átt betur heima þar en í þjóðkirkjunni ? " Ég veit ekki alveg hvað ég á að segja en það er eins og þar sé ekki alvara .
Mér finnst kaþólikkar vera alvörugefnari í trúnni .
Í nálguninni við Guð .
Ég hef alltaf verið trúuð .
Við systurnar vorum aldar upp við það .
Mamma sagði að ef ég opnaði efstu kommóðuskúffuna , þar sem hún geymdi bréf og hluti sem enginn mátti sjá , þá mundi Guð sjá til mín .
Ég hef verið svona sex , sjö ára og hef aldrei gleymt þessu .
Ég hugsa að ég hafi komið nokkurn veginn normal , ef svo má segja , út úr þessu bögglaða lífi mínu , vegna trúarinnar .
Trúin hefur stutt mig og róað í erfiðleikum .
Ekkert róar samt stærstu sorgina , að missa barnið sitt .
Það er stærsta sorgin .
Ég hef upplifað margt , bæði niðurlægingu og grimmd , en ekkert sker mann jafn djúpt .
Maður er eins og fleginn þegar barnið manns deyr , " segir Guðmunda um missi Bergþóru sem var tveggja ára .
" Stundum enn þann dag í dag hellist þessi sorg yfir mig .
Það kemur ekki oft fyrir en ég get setið hér og hágrátið þegar minningarnar leita á mig .
Það er ekkert sem heitir að svona missir fyrnist , söknuðurinn breytist , en svo upplifði ég þetta aftur þegar Hans Albert dó .
" Hún bendir á mynd af syninum .
" Það er hörmung að upplifa hvernig þessi veiki , krabbinn , getur farið með fólk .
" Á blokk á borðinu sem við Guðmunda sitjum við má sjá hvar hún hefur skrifað sitthvað sér til minnis og þegar hún er spurð út í það segist hún alltaf hafa skrifað margt hjá sér , til að mynda dagbækurnar sem Ingólfur studdist við þegar hann vann að Lífsjátningu .
" Ég er mikið fyrir að krafsa , " segir hún .
" Þegar ég var yngri hafði ég blað við höfðagaflinn á rúminu og datt oft eitthvað í hug þegar ég var að sofna eða að vakna og skrifaði það hjá mér .
Því miður á ég ekkert af þeim blöðum en það hefur alltaf verið í mér að skrifa .
Ætli ég hefði ekki bara orðið rithöfundur hefði ég ekki farið í sönginn , " segir Guðmunda .
