Kristinn Jakobsson var einn sexmenninga sem skipulögðu Mottuboð Klúbbs matreiðslumeistara á Norðurlandi sem haldið var í Hofi á Akureyri á fimmtudagskvöldið , til styrktar Krabbameinsfélagi Akureyrar og nágrennis .
Hann er matreiðslumeistari hjá Lostæti og ljósmyndari og fréttamaður hjá freisting.is og Klúbbi matreiðslumeistara .
6.10 Klukkan hringir .
Ég er alltof þreyttur til að drífa mig strax á lappir , stilli hana því á " snooze " og sef áfram .
Fór seint að sofa í gær , var að klára myndasýningu fyrir Mottuboðið sem verður í Hofi í kvöld .
Vakna aftur hálfsjö þegar Atli Jakob sonur minn kemur upp í rúm .
Lít á klukkuna ; best að fara að drífa sig í vinnuna , labba niður á götu þar sem Heiðrún vinnufélagi minn er komin og fæ ég far með henni í vinnuna .
7.00 Mættur í vinnuna í Lostæti og kominn í gallann .
Við kokkarnir skiptum niður verkum .
Grillaður kjúklingur í matinn í dag og er það alltaf vinsælt .
Byrja að gera 70 lítra af piparostasósu í uppáhaldsgræjunni minni í eldhúsi , sjálfvirku pottunum .
Allt í pottinn , hræran fer í og ýti á start .
Krydda kartöflurnar og set þær í ofninn .
9.00 Förum í kaffi , tvær ristaðar brauðsneiðar og mjólk fyrir mig .
Spjöllum um Mottuboðið , góð stemning hjá starfsfólkinu sem ætlar að fjölmenna .
9.30 Tek til mat sem við sendum í mötuneytin í Verkmenntaskólanum og Háskólanum sem við rekum .
10.00 Byrjum að undirbúa skömmtun á matarbökkum sem eru sendir út um allan bæ .
Á fimmtudögum eru allaf flestir í mat , í dag sendum við út 250 matarbakka .
13.00 Förum í mat , kjúlli , franskar og kók ; klikkar seint .
Eftir matinn byrja ég að undirbúa réttina sem við hjá Lostæti ætlum að bjóða upp á í Mottuboðinu .
15.00 Græjum 340 stk. af reyktri hrefnu á brauði og setjum marineraða hrefnu í skeiðar sem við höfum í kvöld í boðinu .
18.00 Kominn heim og klára að græja myndasýninguna , dríf mig í sturtu og raka mig .
Mottan þarf að vera fín á þessu kvöldi .
18.30 Kominn í Menningarhúsið Hof .
Fer yfir myndasýninguna , vídeó og fleira með Einari tæknimanni .
19.00 Kokkarnir koma í hús í göllunum og við höldum fund .
Allir fá strompa og svuntur .
Stillum upp matarborðinu ; yfir 20 rétta smáréttahlaðborð frá flestum stöðum í bænum .
20.00 Allir í Klúbbi matreiðslumeistara á Norðurlandi fara upp á svið og Júlía formaður setur Mottuboðið .
Fjölbreytt dagskrá fer í gang , ég er úti um allt að mynda fyrir klúbbinn , spjalla við gesti og félaga og hjálpa til við að fylla á matinn .
22.30 Mottuboðinu lokið .
Allir eru sáttir hve vel tókst .
Allir fara í frágang , ganga frá borðum , matnum , vaska upp og annað sem til fellur .
01.30 Kominn heim .
Við fórum á Götubarinn eftir að búið var að ganga frá í Hofi , fengum okkur einn drykk og ræddum um kvöldið .
Fer sáttur og þreyttur að sofa eftir góðan og langan dag .
