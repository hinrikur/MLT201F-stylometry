Oft er sagt að ein mynd segi meira en þúsund orð og iðulega talið að um sé að ræða kínverskt spakmæli eða slagorð úr auglýsingu .
Í þessari hugsun felst speki og skilningur á heimildagildi ljósmynda .
Fyrir daga ljósmyndunar hér á landi voru myndir höggnar í stein , málaðar og tálgaðar í tré , saumaðar út eða teiknaðar á skinn .
Árið 1839 var ljósmyndun fundin upp .
Upp úr miðri 19. öld tileinkuðu Íslendingar sér ljósmyndatæknina og hófu að taka myndir af landinu , fólki og þjóðlífi almennt .
Fyrir þann tíma var íslenskt myndefni yfirleitt málað eða teiknað af erlendum landkönnuðum og gestum hér á landi .
Með ljósmyndun urðu því kaflaskil í myndrænni tjáningu á Íslandi .
Ljósmyndir eru stór hluti af hugarheimi fólks .
Þær varðveita minningar um atburði þó að þar sé um að ræða brotakennda heimild um hinn liðna veruleika .
Með einni ljósmynd má gefa innsýn í flókinn veruleika enda má skoða myndir frá óteljandi sjónarhornum .
Frásögn myndarinnar byggist á myndlæsi áhorfandans og túlkun hans .
Hver og einn skoðar ljósmyndir með sínum augum og leggur sinn skilning í myndefnið .
Á allflestum heimilum eru myndasöfn sem geyma sögu fjölskyldunnar og atburða í lífi fólks , og ef vel er að gáð eru þær einnig mikilvægar heimildir um samfélagsþróun .
Slík söfn eru því mikilvægur hluti safnkostar opinberra ljósmyndasafna .
Í söfnum á Íslandi eru varðveittar ljósmyndir frá opinberum aðilum , fyrirtækjum og einstaklingum .
Margslungið heimildagildi ljósmynda gerir kröfu til safna um vandaða skráningu myndasafna til þess að tryggja gott aðgengi að myndefninu .
Það felur auk þess í sér mikilvægi rannsókna á myndefninu og miðlun til notenda , meðal annars með útgáfu og sýningum .
Ljósmyndir eru stór hlut safnkostar Ljósmyndasafns Íslands í Þjóðminjasafninu .
Elstu myndir í Ljósmyndasafninu eru frá því um miðbik 19. aldar þegar ljósmyndun hófst hér á landi til dagsins í dag þegar stafræn ljósmyndun er orðin almenn .
Þar eru varðveittar um sex milljónir mynda með úrvali þjóðlífs- og mannamynda frá 19. öld og til samtíma okkar .
Þar er einnig varðveitt besta úrval teiknaðra , málaðra og prentaðra manna- og þjóðlífsmynda frá Íslandi á 16.-19. öld .
Myndir safnsins eru af öllum hugsanlegum gerðum og stærðum , ýmist á pappír , gleri , plasti , filmum eða málmi .
Safnið er skráð í menningarsögulega gagnagrunninn Sarp sem verður veflægur á þessu ári .
Myndasafnið endurspeglar menningarsögu þjóðarinnar og er óþrjótandi brunnur heimilda .
Saga myndasafns Þjóðminjasafns Íslands hófst með söfnun Matthíasar Þórðarsonar þjóðminjavarðar á mannamyndum árið 1908 .
Árin þar á eftir var unnið mikið brautryðjandastarf á sviði ljósmyndasöfnunar á vegum safnsins .
Það er ómetanlegt samtímanum og framtíðinni hve snemma var byrjað að safna ljósmyndum í Þjóðminjasafninu .
Fyrir vikið er til gott safn ljósmynda frá 19. öld , fyrst og fremst mannamyndir teknar af prúðbúnu fólki á ljósmyndastofu .
Einnig eru fjölmargar ljósmyndir af stöðum og bæjum eftir fyrstu íslensku ljósmyndarana , eins og Sigfús Eymundsson , Nicoline Weywadt og Friðrik Löve frá árunum í kringum 1870 .
Fyrsta glerplötusafn frá ljósmyndastofu sem barst til Þjóðminjasafnsins var frá ljósmyndastofu Sigfúsar árið 1915 og um þessar mundir er unnið að rannsókn á verkum hans og verður gefin út bók með sýningu á 150 ára afmæli safnsins á næsta ári .
Þegar leið á 20. öldina fjölgaði myndum frá áhuga- og atvinnumönnum umtalsvert í Ljósmyndasafni Íslands .
Starfsemi myndasafnsins tók að eflast og ljósmyndasýningar litu dagsins ljós á níunda áratugnum .
Á annað hundrað myndasafna frá einstökum ljósmyndurum er nú varðveitt í Ljósmyndasafni Íslands í Þjóðminjasafni .
Þau söfn ljósmynda eru misstór eða alveg frá því að vera innan við tíu filmur upp í hundruð þúsunda filma .
Á sama hátt er myndefnið ólíkt og fjölþætt .
Sem dæmi má nefna mannamyndir eftir Loft Guðmundsson teknar á ljósmyndastofu hans , myndir af brúm og vegagerð úr safni Geirs Zoëga vegamálastjóra eða ljósmyndir úr kvennablaðinu Veru svo fátt eitt sé nefnt .
Á liðnum árum hefur Þjóðminjasafnið staðið fyrir öflugu starfi á sviði ljósmyndarannsókna , útgáfu og miðlunar .
Fyrir þann þátt í starfsemi Þjóðminjasafns Íslands hlaut safnið hin virtu safnaverðlaun árið 2003 .
Við enduropnun safnsins 2004 urðu mikilvæg þáttaskil og starfsemi á þessu sviði efldist til muna .
Má þar nefna söfnun , varðveislu , skráningu , útgáfu og sýningar hvers konar og er áhersla á ljósmyndaarfinn með mikilvægari þáttum í starfi Þjóðminjasafns Íslands .
Ljósmyndir berast söfnum yfirleitt við eigendaskipti á myndasöfnunum svo sem við andlát eða hvers kyns þáttaskil .
Við andlát fólks er það oft mat afkomenda að best fari á því að myndasafn viðkomandi verði varðveitt í safni þar sem best fer um myndefnið og myndirnar gerðar aðgengilegar með faglegri skráningu .
Þannig hafa myndir borist til safnsins úr dánarbúum í meira en hundrað ár .
Enn eru stafrænar myndir ekki farnar að berast nema í takmörkuðu magni á opinber myndasöfn hérlendis .
Þá hafa borist myndasöfn frá fyrirtækjum eins og Sambandi íslenskra samvinnufélaga eða dagblaðinu Tímanum við þáttaskil .
Lögum samkvæmt eru ljósmyndir skilgreindar sem skilaskyld skjöl hjá opinberum stofnunum .
Þannig berast ljósmyndir sem verða til í starfi opinberra stofnana til Ljósmyndasafnsins og eru varðveittar þar sem ómetanlegar heimildir um menningu okkar , líf og starf á liðnum áratugum og öldum .
Þar má nefna myndasafn Þjóðleikhússins sem nú er varðveitt í Ljósmyndasafni Íslands sem er ómetanleg heimild um sögu leiklistar í landinu .
Auk Ljósmyndasafns Íslands í Þjóðminjasafni eru starfandi öflug ljósmyndasöfn víða um land .
Samvinna þessara safna er mikilvæg .
Ljósmyndaarfurinn er mikilvægur þáttur þjóðararfsins og gildi hans á enn eftir að aukast .
Þar kemur til víðtæk samvinna sem mun leiða til betra aðgengis að hinu ótæmandi myndefni þjóðarinnar .
Segja má að ljósmyndir stuðli að félagslegu minni og meiri vitund um samhengi fortíðar og framtíðar .
Ljósmyndir eru heimildir um liðinn veruleika einstaklinga , minningar þjóðarinnar .
