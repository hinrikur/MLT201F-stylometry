Þeir voru fjallbrattir skosku tvíburabræðurnir sem sungu hástöfum um það árið 1988 að þeir myndu ganga 500 mílur , aðrar 500 mílur og allt upp í 5.000 mílur til að ná fundum elskunnar sinnar .
Falla síðan örmagna fram á þröskuldinn .
But I would walk 500 miles And I would walk 500 more Just to be the man who walked 5,000 miles To fall down at your door .
" I ' m Gonna Be ( 500 Miles ) " er langstærsti smellur þjóðlagapönkaranna Charlies og Craigs Reids í The Proclaimers .
Fór eins og eldur í sinu um heiminn fyrir hartnær aldarfjórðungi og heyrist ennþá af og til á öldum ljósvakans .
Það var á annarri breiðskífu bræðranna , Sunshine on Leith , og komst hæst í 3. sæti bandaríska smáskífulistans og 11. sæti þess breska .
The Proclaimers endurútgaf lagið árið 2007 og þá renndi það sér alla leið á topp breska listans .
Af öðrum lögum sveitarinnar má nefna " Letter From America " , " I ' m on My Way " , og " Life With You " .
Ólust upp í Auchtermuchty Charlie og Craig Reid fæddust 5. mars 1962 í Leith í Skotlandi og urðu þar af leiðandi fimmtugir í síðasta mánuði .
Þeir ólust að hluta til upp í Auchtermuchty , sem skiptir í sjálfu sér engu máli , bara gaman að brúka kjarngott orð eins og Auchtermuchty í Sunnudagsmogganum .
Bræðurnir reyndu fyrir sér í hinum og þessum rokk- og pönkböndum en settu The Proclaimers á laggirnar 1983 .
Fyrsta breiðskífan , This is the Story , kom út fjórum árum síðar .
Ári síðar kom fyrrnefnd Sunshine on Leith sem er langvinsælasta plata bræðranna , náði meðal annars platínusölu í Bretlandi .
The Proclaimers hefur starfað fram á þennan dag og er von á níundu hljóðversplötunni , Like Comedy , í næsta mánuði .
Seinni plötur bræðranna hafa ekki notið sömu hylli og þær fyrstu en þeir ferðast eigi að síður enn vítt og breitt um heiminn til að leika tónlist sína .
Bræðurnir er grjótharðir stuðningsmenn knattspyrnuliðsins Hibernian og varð lag þeirra " Sunshine on Leith " snemma þemasöngur félagsins , sungið við öll stærri tækifæri .
Reid-bræður eru kunnir fyrir hnyttna og oft og tíðum hápólitíska texta en þeir eru yfirlýstir aðskilnaðarsinnar , vilja sjálfstæði Skotlandi til handa .
Þeir fylgdu Skoska þjóðernisflokknum lengi að málum og endurómuðu oft stefnumál hans á tónleikum .
Fyrir fimm árum tilkynnti Charlie á hinn bóginn að hann væri genginn í Skoska sósíalistaflokkinn .
Skýringin var sú að hann hefur skömm á fjármögnunaraðferðum þjóðernisflokksins , sem þiggur fé frá stórfyrirtækjum .
orri@mbl.is 