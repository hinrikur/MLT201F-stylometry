Dagana 28. og 29. apríl heldur klúbburinn Geysir 12 .
Evrópuráðstefnu klúbbhúsa ( Fountain Houses ) á Grand Hótel í Reykjavík en hún hefur áður verið haldin m.a. í Wesenhauser í Austuríki , Malmö í Svíþjóð og München í Þýskalandi .
Þetta er stórt verkefni fyrir lítið klúbbhús en Geysir er eina klúbbhúsið hér á landi en hefur fengið góðan stuðning frá alþjóðlega umhverfinu .
Unnur Hrefna Jóhannsdóttir Mér fannst mjög mikilvægt að við sýndum í verki , að þótt við séum svolítið einangruð og eina klúbbhúsið á Íslandi , þá fer hér fram gríðarlega flott starfsemi og alveg í takt við það sem er að gerast erlendis , " segir Ester Auður Elíasdóttir framkvæmdastjóri klúbbsins Geysis .
" Hingað kemur fjöldi erlendra fyrirlesara , úr mörgum af fremstu klúbbhúsum í Evrópu , svo það er virkilega þess virði að mæta á ráðstefnuna og upplifa nýjustu strauma og stefnur í geðheilbrigðismálum .
" Hver er hugmyndafræði klúbbhúsanna ? " Klúbbhús eru brú út í lífið fyrir alla sem hafa átt við geðraskanir að stríða , hvort sem þeir eru ekki veikir í augnablikinu eða ekki heilir .
Allir sem hafa strítt við geðræn vandamál eru velkomnir í klúbbinn Geysi .
Þar taka þeir þátt í vinnumiðuðum degi en við rekum klúbbinn eins og stórt heimili eða lítið fyrirtæki .
Hver kemur inn á sínum forsendum og við lítum ekki svo á að viðkomandi sé sjúklingur eða þjónustuþegi , hann gengur einfaldlega inn í félagsskap og á að vera stoltur af því að tilheyra ákveðnu samfélagi þar sem hann er ekki dæmdur af neinum .
Við lítum á hvern og einn eins og hann er , spyrjum hvað viðkomandi langi til að gera og í hverju hann sé góður .
Það vill svo til að alltaf þurfum við manneskju nákvæmlega eins og viðkomandi .
Það eru svo mörg verkefni sem þarf að leysa hér innanhúss að það finna allir eitthvað við sitt hæfi .
Það er enginn sem getur ekkert .
Allir geta eitthvað .
Sumir eru mjög klárir og geta gengið hér í öll störf á meðan aðrir geta aðeins gefið fiskunum til að byrja með .
Hugmyndin er sú að að fólk styrki fyrst og fremst sjálfsmyndina og fari svo út í samfélagið og verði virkara , t.d. með því að taka þátt í vinnumarkaðnum eða taka skipulega þátt í því sem það hefur áhuga á .
Markmiðið er að með okkar stuðningi nái það árangri í samfélaginu en það markmið getur verið mjög einstaklingsbundið .
" Sjálfstraustið svakalega brotið Hefurðu séð kraftaverk gerast ? " Algjörlega , og einmitt núna vorum við á BSÍ en þar eru tvö störf sem klúbburinn Geysir hefur haft umsjón með í nokkur ár .
Þetta er dálítið sérstakt atvinnuúrræði því að við gerðum samning við BSÍ að starfið væri okkar og við þjálfum félaga í það og leysum hann af ef hann veikist .
Að öðru leyti er þetta alvörustarf .
Einn félagi okkar hefur nú unnið á BSÍ í eitt ár og er nú kominn í vinnu annars staðar , " segir Ester stolt og brosir .
" Við " eigum " átta svona störf á atvinnumarkaðnum og það má geta þess að einn félaga okkar sem er í slíku starfi er að vinna í fyrsta skipti á ævinni og hann er 48 ára .
Engum datt í hug að sá maður ætti nokkurn tímann eftir vinna og það gengur svo ljómandi vel að nú er hann bara að spá í hvað hann ætli að gera næst og ætlar að leita að vinnu á almennum markaði .
Sjálfstraust fólks sem aldrei hefur verið á vinnumarkaði eða dottið út af honum vegna veikinda er alveg svakalega brotið .
Þetta eru samt tveir ólíkir hópar .
Það þarf að kenna þeim sem hafa aldrei unnið að vinna og það gerum við ekki í klúbbnum Geysi með því að kenna þeim ákveðnar aðferðir heldur er hér allt vinnumiðað .
Það eru þýðingarmikil störf sem þarf að vinna hér og fólk gengur inn í þau og lærir án þess að það sé verið að kenna því á bókina .
Það áttar sig einnig á því hvað rútínan er mikilvæg .
" Mikilvæg hlutverk á Evrópuráðstefnunni En það er annað sem kemur klúbbfélögunum á óvart .
" Klúbbhúsið er ekki og verður ekki rekið án félaganna .
Þannig að ef einhver mætir ekki þá myndast þörf fyrir fólk .
Við erum sex starfsmenn og tveir sjálfboðaliðar og hingað koma allt að 40 manns á dag .
Hér er ekki veitt þjónuta .
Ef enginn félagi mætir til að elda hádegismat , þá er enginn hádegismatur og þau vita það .
Við hringjum því oft í félaga og spyrjum hvort þau geti komið .
Þau upplifa ef til vill í fyrsta sinn á ævinni að þeirra er vænst , það þarf einhver á þeim að halda .
Þau upplifa mikilvægi sitt og síðast en ekki síst að þau hafa kunnáttu sem kemur að notum .
Það er þörf fyrir þau .
" Ester segir Evrópuráðstefnuna stórt verkefni sem allir séu spenntir fyrir .
" Við höfum reynt að útvega klúbbfélögum störf þar sem hæfileikar þeirra liggja og það upplifi og sjái árangur .
Það er fullt af fólki sem ætlar að taka þátt og vera með eins og að vinna á upplýsingaborðinu , taka þátt í vinnustofum , segja frá reynslu sinni , stýra vinnustofum , vera með framsöguerindi – jafnvel fólk sem hefði aldrei dreymt um að þora slíku .
Það eru allir mjög sáttir við framtakið .
Ég vonast til þess að ráðstefnan verði til þess að aukin vitund verði á meðal Íslendinga um tilvist og tilgang klúbbhúsa því ég sé möguleikana á fleiri klúbbhúsum á Íslandi , sérstaklega úti á landi , og okkur í Geysi væri ljúft og skylt að styðja við stofnun slíkra klúbbhúsa .
" Saga klúbbhúsahreyfingarinnar Klúbbhúsahreyfingin hófst í New York árið 1948 er lítill hópur sjúklinga , sem útskrifaðir voru frá stórum ríkisspítala , ákvað að hittast reglulega og reyna að vinna bug á einangrun og einmanaleika sem hrjáir marga geðsjúklinga .
Þegar fjöldi þeirra jókst varð sífellt erfiðara að hittast á kaffihúsum eða bókasöfnum , svo þeir tryggðu sér fjármagn fyrir húsnæði og einum starfsmanni árið 1948 .
Í bakgarðinum var gosbrunnur og því var klúbburinn skírður Fountain House .
Velgengni klúbbsins vakti mikla athygli og fór hann að verða fyrirmynd annarra samtaka innan Bandaríkjanna .
Árið 1994 var alþjóðleg miðstöð fyrir klúbbhúsin stofnuð .
Markmiðið var að samræma klúbbhúsin , efla vöxt þeirra og gæði starfseminnar .
Í dag eru yfir 400 klúbbar starfandi í 27 löndum , t.d. 3 í Englandi , 4 í Skotlandi , margir á Norðurlöndum og í Finnlandi er mikil uppbygging í gangi en þar eru nú um 25 klúbbhús og búast þeir við að fjölga þeim upp í 40 á næstu árum .
Krefjandi og skemmtileg Evrópuráðstefna " Ég stýri einni vinnustofu um sköpun , heilsu og vellíðan og svo er ég með framsöguræðu sem snýr að verkefninu Ráðning til reynslu , sem er samstarf Geysis við fyrirtæki , aðallega á höfuðborgarsvæðinu , " segir Guðlaugur Bergmann , félagi í klúbbnum Geysi og þátttakandi í Evrópuráðstefnunni .
" Viðkomandi getur farið og byrjað að vinna hálfan daginn og fær stuðning héðan frá , þ.e. ef hann getur ekki mætt hleypur einhver héðan í skarðið fyrir hann .
" Guðlaugur segir að það hafi gefið sér mjög mikið að taka þátt í jafnkrefjandi og skemmtilegu verkefni og Evrópuráðstefnan er .
" Þetta styrkir í raun allt í manns lífi .
Ég hef haft mjög gaman af alþjóðlegu samskiptunum .
Þetta er líka búið að vera mjög fróðlegt því maður lærir um ólíka menningu og hvernig fólk nálgast þetta .
Þetta er mín fyrsta ráðstefna og ég er mjög spenntur .
" Halldóra Jónasdóttir ætlar ekki á Evrópuráðstefnuna í ár en hún fór á Alheimsráðstefnuna í Stokkhólmi í fyrra .
" Það var rosalega gaman og fróðlegt .
" En hún er þó ekki búin að vera alveg verkefnalaus .
" Ég var ein af þeim sem sáu um að velja hótel fyrir ráðstefnuna .
Við skoðuðum þrjú hótel og okkur leist best á Grand Hótel .
Síðan hef ég verið í hópnum sem sá um matinn .
Matseðillinn verður flottur , " segir hún og brosir .
" Það er mjög gott að vera hér í Geysi .
Það hefur alveg bjargað mér að vera hérna .
" 