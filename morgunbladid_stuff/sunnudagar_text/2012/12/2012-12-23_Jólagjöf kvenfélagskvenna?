Bókin á örugglega eftir að nýtast vel , sérstaklega ungu fólki sem er að hefja heimilishald og fyrir kvenfélögin er hún líka kærkomin fjáröflun til styktar mikilvægu samfélagsstarfi , " segir Una María Óskarsdóttir , forseti Kvenfélagasambands Íslands ( KÍ ) , um Þú ert snillingur , bók sem vefsíðan matarkarfan.is gaf nýverið út í samvinnu við Kvenfélagasambandið og Leiðbeiningastöð heimilanna .
Una María Óskarsdóttir segir kvenfélagskonur mjög ánægðar með það framtak forsvarsmanna vefsíðunnar að leita til KÍ og Leiðbeiningastöðvar heimilanna um útgáfuna .
" Matarkarfan gefur bókina út og ber alla ábyrgð á henni , en kvenfélögin um allt land fengu bókina í forsölu og gátu notað hana til fjáröflunar fyrir sitt mikilvæga starf .
Mér finnst bókin mjög áhugaverð , hún er skemmtilega sett upp , það er auðvelt að fletta upp í henni og finna margskonar sparnaðarráð .
Bókin byggist á birtum og óbirtum gömlum og góðum ráðum um gott heimilishald , nýtni og aðhaldssemi úr smiðju tímaritisins okkar Húsfreyjunnar , sem og frá Leiðbeiningastöð heimilanna sem Kvenfélagasambandið rekur .
Mér finnst það t.d. áhyggjuefni hvað fólk hendir miklum mat .
Það er mjög auðvelt að búa til fína rétti úr margvíslegum matarafgönum sem hafa ekki alveg klárast .
Margar tegundir afganga af kjöti eða grænmeti má t.d. nota í súpu , sem kalla mætti því spennandi nafni naglasúpu .
" Sigurveig S. Bergsteinsdóttir , formaður Kvennasambands Eyjafjarðar , lýsir einnig yfir mikilli ánægju með bókina í samtali við Morgunblaðið og telur að hún muni nýtast vel fólki á öllum aldri .
Hún segir kvenfélagskonur á Eyjafjarðarsvæðinu hafa verið mjög duglegar við sölu á bókinni .
" Nokkur kvenfélög á svæðinu pöntuðu stórt upplag .
Ég get ímyndað mér að hjá mörgum kvenfélagskonum verði bókin jólagjöfin í ár til barna og barnabarna , " segir Sigurveig .
