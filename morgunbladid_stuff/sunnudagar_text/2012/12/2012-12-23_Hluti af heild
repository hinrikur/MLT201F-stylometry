Á Kjarvalsstöðum hefur verið opnuð sýningin Hluti af heild en á henni eru nokkur hundruð verk eftir Jóhannes S. Kjarval , sem eru í eigu Listasafns Reykjavíkur .
Verkin eru sýnd í anda svokallaðra salon-sýninga .
Þau eru sett upp þannig að þau nánast þekja alla veggi Kjarvalssalarins , frá gólfi og upp í loft án nokkurrar reglu .
Á sýningunni er lögð áhersla á óvænt samhengi verkanna , en þema , tímaskeið , viðfangsefni og tímaröð eru látin lönd og leið .
Áhorfandanum er boðið að nálgast verk Kjarvals án fyrirmæla og skyggnist inn í hugarheim hans á eigin forsendum .
Kjarvalssafneignin samanstendur af 5.392 verkum eftir listamanninn .
