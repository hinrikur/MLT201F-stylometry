Í fjölmiðlum var nokkuð fjallað um góða afkomu bankanna þegar þeir skiluðu skýrslum í lok þriðja ársfjórðungs .
Fjölmiðlar gerðu hagnaðinum skil og fjölluðu um gott eiginfjárhlutfall og aukinn launakostnað sem mætti rekja til aukinna skatta .
Lítið sem ekkert var fjallað um atriði sem er afar mikilvægt heimilunum , bæði þeim sem skulda og þeim sem eiga inneignir í bönkum og sparisjóðum , en það er vaxtamunur .
Vaxtamunur er mælikvarði sem segir til um framlegð af vaxtaberandi eignum banka og fjármálafyrirtækja .
Það er að segja , mismun á vaxtatekjum sem þau innheimta af útlánum sínum að frádregnum vöxtum sem þau greiða viðskptavinum fyrir innlán .
Oftast er munurinn sýndur sem hundraðshlutfall af meðalstöðu innlána yfir tímabil .
Vaxtamunur er svipaður framlegð hjá öðrum fyrirtækjum og sýnir svart á hvítu muninn á innláns- og útlánsvöxtum .
Því hærri sem vaxtamunurinn er , þeim mun meiri " framlegð " er af inn- og útlánum fjármálafyrirtækisins .
Vaxtamunurinn lækkar þegar bankar þurfa að afskrifa lán og hækkar þegar þeir færa upp lán sem áður voru talin glötuð .
Einföld leið til að reikna vaxtamun er að taka dæmi af ímynduðum banka .
Segjum að meðalútlán bankans nemi 100.000 kr. á tilteknu tímabili .
Segjum að hann láni féð út á 5% vöxtum og vaxtatekjur hans nemi því 5.000 kr. Á sama tímabili greiðir hann 3% vexti eða 3.000 kr. til innstæðueigenda og annarra lánveitenda bankans .
Vaxtamunur bankans væri því 2% ( 5.000 – 3.000 ) / 100.000 = 2% .
En af hverju er vaxtamunur mikilvægur fyrir heimilin ? Af þeirrri ástæðu að hagsýnn neytandi leitar eftir viðskiptum við banka þar sem vaxtamunur er hæfilega lítill , þar sem hann fengi sem hæsta vexti fyrir innstæður sínar , en greiddi sem lægsta vexti fyrir lán sem hann þyrfti að taka .
Í nýlegri skýrslu Seðlabanka Íslands kemur fram að vaxtamunur íslenskra banka er töluvert hærri en vaxtamunur norrænna banka .
Þar kemur kemur fram að vaxtamunur hér á landi er frá rúmum 3 prósentustigum og upp í tæp 4 prósentustig , en vaxtamunur á Norðurlöndum er frá tæpu prósenti og upp í tæp 2 prósent .
Breki Karlsson 