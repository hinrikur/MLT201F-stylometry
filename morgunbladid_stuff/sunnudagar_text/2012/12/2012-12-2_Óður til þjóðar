Fólkið býr í landinu en býr landið í fólkinu ? Er það ekki óhjákvæmilegt , alltént hér við nyrstu voga , þar sem náttúran hefur afgerandi skoðun á öllu sem fram fer í mannheimum .
Fer um okkur mjúkum höndum , eigi það við , en gengur af göflunum sé henni misboðið .
Jafnvel á sama deginum , sama klukkutímanum , sé því að skipta .
Fólk og land er yrkisefni Ragnheiðar Arngrímsdóttur ljósmyndara í fyrstu bókinni sem hún sendir frá sér og svo sem sæmir efninu er þar engin lognmolla .
" Þetta er búið að vera ótrúlegt ævintýri ! " segir hún í formála .
" Við erum öll svo ólík en þó svo lík .
" Orð að sönnu .
Hafði næði á nóttunni Ragnheiður hefur lengi haft áhuga á ljósmyndun og fyrir fáeinum árum lét hún drauminn rætast og festi kaup á alvöru myndavél .
Til að byrja með tók hún mest kvöld- og næturmyndir af sínu nánasta umhverfi .
" Ég á mörg börn og fann helst næði á þeim tíma sólarhringsins , " segir hún brosandi .
" Ég fékk jákvæð viðbrögð við þessu áhugamáli frá mínum nánustu og hélt því áfram að taka myndir .
" Ragnheiður skráði sig í fjarnám við New York Institute of Photography og kveðst hafa lært mikið á því námi .
Myndir hennar af norðurljósunum dansandi yfir Íslandi vöktu mikla athygli samnemenda og seldi hún nokkrar slíkar í kjölfarið til Kína .
" Það var mjög skemmtilegt og um leið mikil hvatning .
" Smám saman breyttust myndir Ragnheiðar , fólk varð meira áberandi , og þegar hún hóf nám í Ljósmyndaskólanum fór hún að hlúa betur að því hugðarefni sínu .
Gerði meðal annars seríu um skegg .
Hún tók líka þátt í að stofna ljósmyndahóp , ásamt sex öðrum , sem kallar sig Imagio og fer nokkrum sinnum á ári saman á stúfana til að taka myndir .
Bara brot af listanum Útskriftarverkefni Ragnheiðar frá Ljósmyndaskólanum á síðasta ári hverfðist um fólk og segja má að það hafi verið upptakturinn að bókinni .
" Ég byrjaði að mynda markvisst fyrir bókina fyrir um ári .
Kom mér upp lista yfir áhugavert fólk en þegar upp var staðið komst ég ekki yfir nema brot af honum .
Ég gæti gert margar bækur í viðbót og í raun heila bók um hverja og eina manneskju sem ég hef myndað .
" Fyrirsæturnar í bókinni koma úr ýmsum áttum , allt frá föður ljósmyndarans og systur yfir í fólk sem hún þekkti ekki neitt áður .
" Ég spurðist víða fyrir um forvitnilegt fólk og fékk fín viðbrögð .
Stundum vildi fólkið ekki láta mynda sig en benti í staðinn á einhvern annan .
Þetta var mjög skemmtileg keðjuverkun .
" Mismikill tími fór í myndatökurnar .
Suma þurfti Ragnheiður að hitta oftar en einu sinni .
" Fólk er misfljótt að opna sig , sérstaklega það sem þekkti mig ekki fyrir .
Það er ósköp eðlilegt , " segir Ragnheiður .
Sitthvað skondið kom upp á , til að mynda hélt eitt viðfangsefnið að Ragnheiður væri ekki íslensk .
Útlitið útilokaði það .
Fiskuð upp úr sjónum Í sum verkefnanna kom Ragnheiður á sjóflugvél og segir hún það gjarnan hafa brotið ísinn .
" Ef það léttir ekki andrúmsloftið að þurfta að fiska ljósmyndarann upp úr sjónum veit ég ekki hvað gerir það , " segir hún hlæjandi .
Ragnheiður flýgur sjálf enda með atvinnuflugmannspróf og stundum var faðir hennar , Arngrímur Jóhannsson , með í för .
Vel fór á með Ragnheiði og viðfangsefnunum og lítur hún á mörg þeirra sem vini sína í dag .
Stuttir textar fylgja hverju viðfangsefni og eru þeir eftir systur Ragnheiðar , Sigrúnu Örnu Arngrímsdóttur .
Sú síðarnefnda var ekki viðstödd myndatökurnar og margt af fólkinu í bókinni hefur hún aldrei hitt .
" Sigrún systir er ótrúleg .
Ég henti bara einhverjum stikkorðum í hana , blaðraði bara og blaðraði , og úr urðu þessir frábæru textar .
Sigrúnu tekst að segja alveg ótrúlega margt í stuttu máli .
Ég skil ekki hvernig hún fer að þessu , " segir Ragnheiður .
" Ætli ég sé ekki bara orðin svona þjálfuð í að skilja þig , " svarar Sigrún Arna að bragði .
Þær skellihlæja .
Kynntist landinu Enda þótt vel hafi tekist til við textagerðina langar Sigrúnu Örnu eigi að síður að vera með í för verði framhald á verkefninu .
Kynnast fólkinu sem hún skrifar um persónulega .
Systurnar geta þá skipst á stýrinu enda er Sigrún Arna með einkaflugmannspróf .
Fólkið í landinu & landið í fólkinu er bæði ætluð Íslendingum og útlendingum en allir textar í bókinni eru bæði á íslensku og ensku .
Þýðingu önnuðust Michael Jón Clarke og Jóhann Axel Andersen .
Umbrot og hönnun var í höndum Írisar Blöndal .
Ragnheiður hefur flogið vítt og breitt um heiminn en minna séð af Íslandi – fram að þessu verkefni .
" Þetta var frábært tækifæri til að skoða landið okkar og kynnast fólkinu sem í því býr .
Ég naut þess í botn að koma á staði sem maður keyrir að öllu jöfnu framhjá eða flýgur yfir .
Þessi bók er óður til fólksins í þessu landi .
" Það hefur , að sögn Ragnheiðar , verið mjög skemmtilegt ferli að gera þessa bók .
Ein af hugmyndunum sem kom upp var að gera netbók en henni fannst það aldrei koma til greina .
" Það jafnast ekkert á við að handleika bók og fletta henni .
Ég viðurkenni að ég var mjög spennt á lokasprettinum og þeir í prentsmiðjunni hafa örugglega haldið að ég væri ekki með öllum mjalla .
En bók er ekki lítið mál , svei mér ef mér líður ekki eins og ég hafi verið að fæða barn .
" Enn hlær hún , dillandi hlátri .
Söngur og skriftir Ekki er langt síðan Sigrún Arna var í sömu sporum og systir hennar en hún sendi frá sér sína fyrstu plötu fyrir tveimur árum , Mitt er þitt .
Þar syngur hún ýmsar íslenskar söngperlur .
" Ég hef sungið frá því ég man eftir mér og fór eftir 8. stig á Akureyri til framhaldsnáms í Cardiff .
Samt finnst mér næstum enn skemmtilegra að skrifa en syngja .
" Þegar gengið er á Sigrúnu Örnu kemur í ljós að hún hefur skrifað barnabók sem bíður þess sem verða vill .
" Hún er ennþá niðri í kistu en hver veit nema ég eigi eftir að reyna að koma henni á framfæri ...
" Sköpunin er þeim greinilega í blóð borin , systrunum .
