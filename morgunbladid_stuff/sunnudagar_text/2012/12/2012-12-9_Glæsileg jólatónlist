Jólatónleikar kórsins Graduale Nobili verða í Langholtskirkju á sunnudagskvöldið og hefjast klukkan 20 .
Ágóði af tónleikunum rennur til félags langveikra barna .
Á efnisskránni eru Dancing Day eftir John Rutter og Ceremony of Carols eftir Benjamin Britten .
Stjórnandi kórsins Jón Stefánsson og Elísabet Waage leikur á hörpu .
" Upprunalega fluttum við verk Brittens en svo bættist hitt við síðar , það er byggt upp á svipaðan hátt , á gömlum enskum jólalögum með hörpuleik , og greinilegt að Rutter hefur verk Brittens sem fyrirmynd .
Þetta er glæsileg jólatónlist , " segir Jón .
" Kristaltær söngur og flæðandi laglínur " Hljómdiskur Graduale Nobili með þessum tveimur verkum Rutter og Britten er meðal jóladiska sem breska tímaritið BBC Magazine valdi sem þá áhugaverðustu fyrir þessi jól og fær hann afar góða einkunn í þeirri úttekt : Kórinn fær fjórar stjörnur fyrir flutninginn og þá fær hann fimm stjörnur fyrir upptökugæði .
Í umfjölluninni segir meðal anmars : " Kristaltær söngur og flæðandi laglínur einkenna söng kórsins , og skapa fallegan , en ef til vill örlítið of agaðan flutning á Ceremony of Carols .
Dancing Day eftir Rutter fer vel með Britten og bæði verkin njóta góðs af einstökum og mjúkum hörpuleik Elísabetar Waage .
Framúrskarandi hljóðupptaka eykur enn á gæði frábærs disks .
Auk þessara tveggja verka verða fluttar nokkrar íslenskar jólaperlur , meðal annars " Hátíð fer að höndum ein " , " Nóttin var sú ágæt ein " og " Jólasöngur " Huga Guðmundssonar .
Margir einsöngvarar úr röðum kórfélaga koma fram .
Eftir tónleikana er síðan boðið upp á heimabakaðar smákökur .
Jón segir að kórinn hafi fengið mikinn byr í vængina eftir að hafa tekið þátt í Biophilia-verkefni Bjarkar Guðmundsdóttir , en það var fyrst flutt í Manchester .
" Þá stóðu kórnum allar dyr opnar og tveir diskar sem Smekkleysa gefur út með kórnum eru ekkert síður gefnir út fyrir Bretlalandsmarkað en þann íslenska , " segir Jón .
" Stelpurnar urðu stjörnur þar úti við þetta enda er það ekki slæm auglýsing að vera í föruneyti Bjarkar .
" 