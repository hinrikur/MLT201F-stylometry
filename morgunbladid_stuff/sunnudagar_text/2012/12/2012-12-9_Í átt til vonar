Framundan eru fyrstu jól Agnesar M. Sigurðardóttur í embætti biskups Íslands .
Hún hlakkar til helgihaldsins í borginni og er sannfærð um að þjóðkirkjan geti átt þátt í að stuðla að velsæld og von í þessu landi .
Hún svarar einnig spurningum um niðurstöðu þjóðaratkvæðagreiðslunnar í haust , fjármál kirkjunnar , fækkun prestakalla , afleiðingar hrunsins og stöðu jafnréttismála .
Texti : Orri Páll Ormarsson orri@mbl.is Myndir : Kjartan Þorbjörnsson golli@mbl.is og Kristinn Ingvarsson kring@mbl.is Þegar Agnes M. Sigurðardóttir , biskupinn yfir Íslandi , er sótt heim vekur athygli að hún notar ekki sömu skrifstofu á Biskupsstofu og forveri hennar , Karl Sigurbjörnsson , gerði .
Hún er einu herbergi austar á þriðju hæð Kirkjuhússins .
Það kemur ekki til af góðu .
" Ég flutti beint inn á gömlu biskupsskrifstofuna en fór fljótlega að finna fyrir óþægindum , höfuðverk sem hvarf alltaf um leið og ég fór úr húsi , " upplýsir Agnes .
" Mér þótti þetta grunsamlegt og þegar ekkert hafði breyst eftir um tvo mánuði fékk ég menn til að skoða málið .
Kom þá í ljós raki og fúi í gluggakörmum herbergisins .
" Meðan unnið var að viðgerð færði Agnes sig um set og höfuðverkurinn hvarf eins og dögg fyrir sólu .
Enda þótt viðgerðinni sé nú lokið er ekkert fararsnið á biskupnum .
" Mér líður ljómandi vel á þessari nýju skrifstofu , sem áður var fundarherbergi , og ætla að vera hér áfram , " segir hún brosandi en búið er að breyta gömlu biskupsskrifstofunni í fundarherbergi í staðinn .
Viðmót biskups er hlýtt og hún leyfir Golla ljósmyndara að stilla sér upp hér og þar á skrifstofunni til að smella myndum .
" Þetta tilheyrir víst embættinu , " segir hún .
Þegar líður á myndatökuna hvíslar hún þó kankvís að mér : " Mikið er ég samt fegin að ég er ekki fyrirsæta ! " Einskonar meðganga Þá er það búið og við getum snúið okkur að spjallinu .
Aðventan er hafin og ég spyr fyrst hvort hún sé ekki erilsamur tími hjá kirkjunni .
" Jú , aðventan er erilsamur tími fyrir presta , eins og flesta aðra landsmenn .
Aðventan er einskonar meðganga , undirbúningur fyrir komu frelsarans í heiminn , " segir Agnes .
" Nú fer í hönd dimmasti tími ársins hér á norðurhveli jarðar og ég hef alltaf jafnmikið yndi af því að sjá allt ljósið sem fylgir aðventunni , það veitir birtu inn í okkar líf .
Jesús sagði að hann væri ljós heimsins og jafnframt sagði hann við okkur að við ættum að vera ljós í þessum heimi .
Ljósin á aðventunni minna mig á það .
" Kirkjusókn er aldrei meiri en á jólum .
Líta prestar á jólin sem kjörið tækifæri til að koma skilaboðum til þjóðarinnar ? " Það má vera .
Ég hef alltaf litið boðskap jólanna sömu augum og boðskapinn sem við prestar flytjum allt árið um kring en auðvitað heyra fleiri þennan boðskap um jólin .
Á aðfangadagskvöld er fjölskyldan líka öll í kirkjunni og prestar þurfa að gæta þess að hafa að minnsta kosti einn sálm sem börnin kunna .
Ég man hvað mér þótti alltaf hátíðlegt að fara í kirkju á aðfangadag sem barn .
Það færði mér jólin .
Flestir eru þannig gerðir að þeir vilja halda í hefðir og ég man eftir einu sóknarbarni mínu fyrir vestan sem fannst hann hafa misst af jólunum eitt árið vegna þess að hann komst ekki í kirkju .
" Er biskupinn mikið jólabarn ? " Ég veit ekki hvort ég er endilega mikið jólabarn .
Þegar ég var yngri þótti mér alltaf gaman um jólin en það var ekkert endilega skemmtilegasti tími ársins .
Eftir að ég varð prestur hefur helgihaldið sem ég tek þátt í gefið mér mjög mikið og ég hef alltaf lagt mikið upp úr því að börnin mín eigi góðar minningar frá jólum .
Ég er hins vegar ekki týpan sem hleyp til og skreyti mikið .
" Hún brosir .
Í pössun á jóladag Hvernig er jólahaldi háttað hjá þér og þinni fjölskyldu ? " Jólahaldið mótast mjög af mínu starfi og þegar ég var barn af starfi föður míns sem var líka prestur .
Þá þurftum við að borða klukkan fjögur á aðfangadag , því annars hefðum við ekki náð því fyrr en eftir klukkan níu um kvöldið .
Pabbi þurfti alltaf að messa í tveimur til þremur kirkjum .
Þá var algengt að athafnir færu fram heima í stofu á jólum , skírnir og giftingar , og þá þurfti að rýma stofuna .
Eftir að ég varð sjálf prestur hef ég verið mjög upptekin við guðsþjónustur á jólum og stundum er það ekki fyrr en á þriðja í jólum að ég hef tíma til að vera með jólin heima hjá mér .
Ólíkt flestum öðrum börnum þurftu mín börn oft að vera í pössun á jóladag þegar þau voru lítil .
Þau kvörtuðu samt aldrei undan því , þekktu ekkert annað .
Þetta á sérstaklega við um árin á Hvanneyri en þar var ég með þrjár kirkjur .
Eftir að við fluttum til Bolungarvíkur minnkaði álagið um jólin hins vegar enda var ég bara með eina kirkju .
Þá var venjulega messa klukkan sex á aðfangadag en eftir það gat maður varið kvöldinu með fjölskyldunni .
" Verður ekki undarlegt að halda jól í Reykjavík núna eftir öll þessi ár úti á landi ? " Jú , það verður það .
Frá því ég tók við á Hvanneyri 1986 hef ég bara einu sinni haldið jól í Reykjavík , árið 2006 , en ég dvaldist hér þann vetur .
Það verður tilbreyting og ég hlakka til að taka virkan þátt í helgihaldinu hér syðra yfir hátíðirnar .
Á móti kemur að ég kemst ekkert vestur .
Það verður örugglega skrýtið .
" Lærdómsríkur tími Liðnir eru fimm mánuðir frá því þú tókst við embætti .
Hvernig hefur þessi tími verið ? " Hann hefur bæði verið lærdómsríkur og skemmtilegur .
Einhverjir efast örugglega um það en það er eigi að síður satt , mér hefur þótt þetta mjög skemmtilegt , " segir hún og hlær .
" Ég hef hitt mikinn fjölda af fólki í þessu starfi og fengið tækifæri til að kynnast ýmsum málum sem brenna á þjóðkirkjunni og maður þekkti kannski ekki niður í kjölinn áður .
Fjöldi nýrra mála hefur líka komið upp og segja má að maður læri eitthvað nýtt á hverjum degi .
Ég fæ sífellt betri mynd af starfinu eftir því sem dagarnir líða og starf biskups er ótrúlega fjölbreytt .
Þess utan er það mikil breyting fyrir mig að fara að heiman í vinnuna .
Það hef ég ekki gert í áratugi .
Biskupsstofa er mjög góður vinnustaður , andinn eins og best verður á kosið .
Það er engin tilviljun að flestir sem hér vinna hafa gert það mjög lengi , fólki líður vel í vinnunni .
" Hvernig gengur þér að laga þig að lífinu í Reykjavík ? " Það gengur ágætlega .
Því er samt ekki að neita að ég er afskaplega mikil landsbyggðarkona í mér og er ennþá að læra að rata um borgina .
Komi ég á síðustu stundu er það örugglega vegna þess að ég hef valið ranga leið og jafnvel keyrt í fimm hringi áður en ég finn viðkomandi byggingu eða hús .
Það tekur líka mun meiri tíma að komast milli staða í Reykjavík en Bolungarvík en þetta er allt að venjast .
Ég bý í Bergstaðastrætinu og var afskaplega vel tekið af nágrönnum mínum þar í sumar .
Fólk var mikið úti í görðum og duglegt að kynna sig og spjalla og Sigurður Líndal lagaprófessor , sem býr í húsinu á móti mér , hefur sagt mér sögur fólks og húsa .
Ég kann mjög vel við mig í Bergstaðastrætinu .
Ég hef farið mjög víða í starfi og það var upplifun að koma á Álftanesið en ég prédikaði í Bessastaðakirkju á Kirkjudegi og fór í messukaffi í safnaðarheimilið á eftir .
Það er bara venjulegt íbúðarhús og mér leið eins og ég væri komin út á land .
Það er stórmerkilegt að keyra í fáeinar mínútur og vera komin í allt annað umhverfi , allt annan hraða .
Ég hefði ekki trúað þessu að óreyndu .
" Allt annar lífstaktur Er mikill munur á höfuðborgarsvæðinu og landsbyggðinni ? " Það er allt annar lífstaktur hérna fyrir sunnan .
Ég held að tíminn líði svona fimm sinnum hraðar hér en fyrir vestan .
Klukkan er alltaf orðin meira en maður heldur .
Tímaskynið fer hjá manni , maður þarf ekki einu sinni að vera með klukku fyrir vestan , finnur alltaf á sér hvað klukkan er .
Núna bý ég í borg , það fer ekkert á milli mála , sem er merkilegt í ljósi þess að Reykjavík er bara eins og lítið þorp úti í hinum stóra heimi , með hliðsjón af íbúafjölda .
Annað sem hefur breyst er að ég þarf ekki lengur að fara daglega inn á vedur.is , belgingur.is og vegagerdin.is eins og ég gerði fyrir vestan .
Hér verður nær aldrei ófært .
Svo eru það innkaupin , þau eru flóknari hér .
Vanti mann eitthvað fyrir vestan og það er ekki til í búðinni , þarf maður ekki að leita meira .
Hér getur maður freistast til að þvælast milli búða .
" Biskupsmálið svokallaða var þjóðkirkjunni erfitt og kannanir bentu til þess að traust til hennar hefði minnkað , auk þess sem úrsögnum fjölgaði .
Er þjóðkirkjan að endurheimta þetta traust , finnst þér ? " Mér finnst jákvæðni í garð þjóðkirkjunnar alltént vera meiri en hún var .
Kannski er það vegna þess að ég hitti bara jákvætt fólk .
Ég mæti velvild hvar sem ég kem og finn glöggt að fólk hefur mikinn áhuga á þjóðkirkjunni og vill hag hennar sem mestan .
Það vill að boðskapur hennar komist til skila og móti hugsunarhátt okkar og samfélagið .
Sjálf hef ég hitt fólk sem hefur gengið aftur í þjóðkirkjuna á umliðnum mánuðum og því ber að fagna , það skiptir máli fyrir söfnuði landsins að hafa sem flesta innanborðs .
Það tekur alltaf tíma að endurheimta traust en mín tilfinning er sú að þjóðkirkjan sé á réttri leið í þeim efnum .
Óánægjan beindist líka meira gegn stofnuninni sem slíkri , ég veit ekki annað en fullt traust hafi ríkt milli sóknarbarna og kirkjunnar og starfsfólks hennar í nærumhverfinu .
Það gleymist stundum í þessari umræðu .
Í þessu ljósi var niðurstaða þjóðaratkvæðagreiðslunnar í haust mjög merkileg en hún bendir til þess að meirihluti þjóðarinnar vilji hafa þjóðkirkjuna áfram í forsvari fyrir trúarlíf í þessu landi .
" Byrjar allt í höfðinu Óttaðist þú að sú niðurstaða yrði jafnvel á annan veg ? " Ég gerði mér enga grein fyrir því hver niðurstaðan yrði en einhverjar kannanir bentu einmitt til þess að ákvæði um þjóðkirkju í stjórnarskrá lýðveldisins yrði hafnað .
Ég var alveg eins undir það búin .
Þetta fór hins vegar á þann veg sem ég hefði kosið og nú verð ég , sem biskup , að leggja mig alla fram , með hjálp Guðs og góðra manna , að stýra þessari kirkju þannig að hún geti bætt líf fólks og aukið á farsældina í þessu þjóðfélagi .
Hugsunarháttur okkar skiptir svo miklu máli fyrir velferð okkar og líðan , þetta byrjar allt í höfðinu á okkur .
Ég heyrði nýverið um mann sem var búinn að missa allar sínar veraldlegu eigur út úr höndunum .
Þá breytti hann um hugsunarhátt og ekki nóg með að honum færi strax að líða betur heldur fór honum líka að vegna betur í öllu sem hann tók sér fyrir hendur .
Hafandi sagt það geri ég mér fulla grein fyrir því að fjölmargir í þessu landi búa við bág kjör , ótta og kvíða fyrir framtíðinni .
Það eru ekki góðir förunautar .
Það er eitt af hlutverkum kirkjunnar að leiða þetta fólk í átt til vonar , bæði í orði og verki .
" Talandi um bág kjör , þá kvíða örugglega einhverjir jólunum .
Þau geta reynst mörgu heimilinu dýr í neyslusamfélagi samtímans .
Hver eru þín skilaboð til þessa fólks ? " Að missa ekki sjónar á boðskap jólanna , þau eru hátíð kærleika og friðar .
Gjafirnar koma þar á eftir .
Gleymum því heldur ekki að það er hugurinn sem skiptir mestu máli .
Ég er sannfærð um að flestir foreldrar gleðjast mest yfir gjöfunum sem börnin þeirra hafa búið sjálf til enda þótt litlu hafi verið kostað til .
Gjafir þurfa ekki alltaf að vera dýrar í efnislegum skilningi .
Það getur líka verið hættulegt að bera sig sífellt saman við aðra , verum trú sjálfum okkur og ábyrgðarfull .
Hver ber ábyrgð á sínum fjárhag og það kemur alltaf að skuldadögum .
Um jólin er líka mikilvægt að hugsa ekki bara um sjálfan sig , heldur líka aðra , án þess þó að ætla sér um of .
Við erum bara manneskjur og getum ekki faðmað allan heiminn á sama tíma .
Þetta snýst um að forgangsraða .
" Aðeins að þjóðaratkvæðagreiðslunni aftur .
Sérðu fyrir þér að ríki og kirkja muni eiga samleið um fyrirsjáanlega framtíð ? " Kirkjan er náttúrlega þjóðkirkja en ekki ríkiskirkja .
Hún ræður sér sjálf og undanfarin fimmtán ár hefur hún annast öll sín innri mál samkvæmt samningi milli ríkis og kirkju og lögum sem sett voru í kjölfarið .
Mín skoðun er sú að þetta fyrirkomulag sé gott , meirihluti þessarar þjóðar er í þjóðkirkjunni og meirihluti hennar er kristinn .
Fólkið sem talar mest fyrir aðskilnaði ríkis og kirkju er ekki fólk í öðrum trúfélögum , heldur fólk sem stendur utan trúfélaga .
Sem kannski eðlilegt er .
Þjóðkirkjan er leiðandi í samstarfi hinna kristnu á Íslandi og líka í samstarfi trúarbragðanna .
Í sex eða sjö ár hafa forsvarsmenn trúarbragðanna hist reglulega og það hefur verið bæði gefandi og gott samstarf .
" Komin að þolmörkum Skert fjárframlög til kirkjunnar voru til umræðu á Alþingi á dögunum .
Meðal annars kom fram að ríkið , sem annast innheimtu sóknargjalda , hafi á undanförnum árum ekki skilað nema hluta þeirrar fjárhæðar sem það hafi innheimt til safnaðanna .
Hver er afstaða þín til málsins ? " Árið 1987 voru sett lög um sóknargjöld , sem kveða á um að ríkisvaldið innheimti gjöldin fyrir öll trúfélög í landinu , áður innheimtu sóknarnefndir gjöld í hverri sókn fyrir sig .
Þessi gjöld taka samkvæmt lögum mið af tekjuskatti .
Hin seinni ár , sérstaklega eftir hrun , hefur ríkisvaldinu hætt til að gleyma því að um félagsgjöld er að ræða sem það hafði tekið að sér að innheimta .
Í staðinn fór það að líta á gjöldin sem framlag ríkisins til trúfélaganna .
Það er misskilningur .
Þegar lögin voru samþykkt kom engum annað til hugar en að þetta væru félagsgjöld .
Að öðru leyti byggjast fjárframlög ríkisins til þjóðkirkjunnar á samningi þessara aðila í millum frá árinu 1997 .
Undanfarin þrjú ár hefur Kirkjuþing , sem er æðsta valdastofnun þjóðkirkjunnar , samþykkt niðurskurð á þessu framlagi en niðurskurðurinn er í samræmi við það sem stofnanir ríkisins hafa sætt .
Á síðasta Kirkjuþingi , sem haldið var á dögunum , treystu menn sér ekki til að samþykkja niðurskurð enn eitt árið nema að skoða málið í heildarsam-hengi við fjármál kirkjunnar .
Við erum komin að þolmörkum , búið er að segja upp öllu starfsfólki sem hægt er að segja upp og dæmi eru um að niðurskurðurinn hafi bitnað á kyndingu húsa , bæði kirkna og safnaðarheimila .
Sóknargjöldin eru eitt , samningurinn milli ríkis og kirkju annað .
Það verður ríkisvaldið að hafa á hreinu .
" Finnst þér núverandi stjórnvöld í þessu landi ekki sýna kirkjunni nægilega mikinn skilning hvað þetta varðar ? " Nei , ekki hvað þetta varðar og ég veit að þeir sem sömdu frumvarpið um sóknargjöldin , sem síðar varð að lögum árið 1987 , eru ósáttir við að ekki hefur verið farið eftir þessum gildandi lögum .
" Má ekki bitna á þjónustunni Prestaköllum hefur fækkað nokkuð á umliðnum árum .
Mun sú þróun halda áfram , sýnist þér ? " Sameining prestakalla gegnum tíðina hefur ekki bara komið til af niðurskurði , heldur líka vegna bættra samgangna og fækkunar fólks í sumum sóknum og fjölgunar í öðrum .
Endurskoðun á prestaköllum er þannig lagað séð eilífðarverkefni .
Hins vegar getum við ekki hugsað þannig að hvert prestakall þurfi að vera með svo og svo marga íbúa , það er ekki raunhæft .
Margar kirkjur eru í sumum sóknum úti á landi og það getur tekið mikinn tíma að sinna þeim enda þótt sóknarbörnin séu kannski ekki mörg .
Taka verður mið af aðstæðum í þessum efnum og meta hvað er best fyrir viðkomandi byggð .
Sameining prestakalla má ekki bitna á þjónustu kirkjunnar .
" Margir hafa átt bágt eftir efnahagshrunið fyrir rúmum fjórum árum .
Merkja prestar að land sé að rísa ? " Að sumu leyti .
Að öðru leyti ekki .
Ég er nýflutt frá Vestfjörðum þar sem kreppa hefur verið í tuttugu ár .
Hrunið snerti hið daglega líf fólks fyrir vestan ekki mikið fyrst um sinn , kannski er það fyrst núna að ná þangað .
Það sem veldur mér mestum áhyggjum í þessu sambandi er að svo virðist að ekki gangi sama yfir alla .
Mér finnst sorglegt að horfa upp á harðduglegt fólk missa húsin sín , af því það getur ekki staðið skil á lánum , á sama tíma og maður heyrir fréttir af mjög háum afskriftum hjá betur stæðu fólki .
Ég heyri að þetta misbýður réttlætiskennd fólks .
Eins og ég kom inn á áðan , þá er hugsunarhátturinn algjört lykilatriði þegar kemur að því að vinna okkur út úr kreppunni .
Lífsafstaðan .
Við verðum að treysta því að við göngum á Guðs vegum og að frelsarinn gangi með okkur lífsveginn og bendi okkur á leiðir til þess að takast á við erfiðleika .
Treysti maður því hvílir maður á mjög traustum grunni sem léttir manni lífið .
Þetta hef ég upplifað í mínu eigin lífi .
Horfum inn á við í stað þess að hafa stöðugar áhyggjur af því sem er út á við ! " Ekki má sofna á verðinum Jafnréttismál hafa verið í brennidepli í haust .
Illa virðist ganga að eyða kynbundnum launamun og rannsókn bendir til þess að konur njóti ekki nægilegrar virðingar meðal ungmenna .
Hver er þín tilfinning fyrir stöðu jafnréttismála á Íslandi ? " Það er með jafnréttismál eins og annað í þessu lífi , aldrei má sofna á verðinum .
Ég heyrði á dögunum að beinkröm væri komin aftur á Íslandi , eins kíghósti .
Maður hélt að þetta tilheyrði fortíðinni .
Greinilega ekki .
Eflaust höfum við haldið á einhverjum tímapunkti að við værum búin að ná fullkomnu jafnrétti á Íslandi og vissulega hafa konur mun meiri tækifæri og réttindi hér en víðast hvar í heiminum .
Fyrir það ber að þakka en sofnum samt ekki á verðinum .
Það er því miður ennþá þannig að þegar konur kvarta undan einhverju er minna mark tekið á því en þegar karlar kvarta .
Um það þekki ég nýleg dæmi .
Meðan svo er er jafnrétti ekki náð .
Og hvers vegna þurfum við jafnrétti ? Það er vegna þess að allar manneskjur , karlar sem konur , eiga að búa við jöfn réttindi og tækifæri í þessu lífi .
Annað er óásættanlegt .
" Er jafnvel bakslag núna ? " Já , það er bakslag .
Í þeim efnum er ekkert síður við okkur konur að sakast en karla .
Ég viðurkenni til dæmis að ég hef ekki alltaf haldið vöku minni nægilega vel sjálf , mögulega vegna þess að ég er ekki mikil baráttukona í eðli mínu .
Mér er ljóst að með framkomu minni , bæði sem þriðja konan til að vígjast til prests hér á landi og fyrsta konan til að gegna embætti biskups , get ég haft áhrif á aðrar konur , ekki síst ungar konur og stúlkur .
Verið fyrirmynd og hjálpað þeim að fá nýjar hugmyndir um sjálfar sig og framtíðina .
Mitt mottó er að vera eins og ég er og ganga ekki fram í ótta .
Ég er ekki í vörn , heldur sókn .
Það ættu allar konur að vera .
Konur og karlar horfa ekki alltaf sömu augum á hlutina og það breytir óhjákvæmilega stofnun eða fyrirtæki þegar kona kemst þar til æðstu valda .
Ég get ekki lagt mat á hvort það er betra eða verra að kona sé við stjórnvölinn .
Það er bara öðruvísi .
Þetta byggi ég ekki á rannsóknum heldur minni eigin tilfinningu .
Það geri ég raunar yfirleitt í mínu lífi enda trúi ég því statt og stöðugt að heilagur andi leiði mig .
" 