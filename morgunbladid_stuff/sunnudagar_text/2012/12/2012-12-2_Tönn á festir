Mannskepnan hefur löngum verið pjattaðri en önnur spendýr og viðleitni hennar til að leysa af hólmi tönn sem hrokkið hefur úr gómi er aldagömul .
Elstu dæmin eru frá tímum Etrúska , 700 fyrir Krist , en þeir munu hafa notað dýratennur til þess arna , fest þær með gullspöngum .
Frægasti tanngarður mannkynssögunnar , sem átt hefur verið við með þessum hætti , er úr George Washington , fyrsta forseta Bandaríkjanna , en hann var búinn til úr tönnum manna og dýra .
Hægt er að skoða þá völundarsmíð á tannlækningasafni háskólans í Maryland .
Að sögn Finnboga Helgasonar tannsmiðs hefur sá tanngarður haft meira útlitslegt gildi en notagildi .
" Það hefur örugglega ekki verið þægilegt að tyggja með honum , " segir hann sposkur .
Gegnum aldirnar hefur þekkingunni fleygt fram og að sögn Finnboga var fyrsta postulínskrónan brennd um aldamótin 1900 .
Á sjötta áratug síðustu aldar byrjuðu menn að brenna á málm og við það þróuðust öll efni hratt , auk þess sem brothætta minnkaði .
Efnin hafa sífellt orðið meðfærilegri og gegnumskinið um leið eðlilegra .
En allt snýst þetta um það að ísetta tönnin verði sem eðlilegust .
Í dag vinnur Finnbogi með postulín og efni sem kallast lithíum decilicate sem hann pressar í ofni .
Helsti kostur þess efnis er að það er í tannlit og fyrir vikið verður tönnin mjög eðlileg .
Postulínstennur njóta mikillar hylli enda staðhæfir Finnbogi að tannsmíðar á Íslandi séu með þeim bestu sem þekkjast í heiminum .
Sérsvið hans er krónu- og brúargerð .
Finnbogi er með tannsmíði í blóðinu en hann er afkomandi Jóns lærða Guðmundssonar ( f. 1574 ) sem var tannsmiður á sinni tíð , með meiru .
" Hann smíðaði að vísu ekki tennur , heldur úr tönnum en ég leyfi mér að ætla að hann hafi bjargað einhverri heimasætunni um tönn , hafi hún verið svo óheppin að missa hana , enda annálaður hagleiksmaður ! " Nánar um Finnboga : about.me / finnbogihelgason .
