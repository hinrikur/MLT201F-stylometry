Sífellt berast nýjar fréttir af stjórnarskrártillögunum , sem voru hraðsoðnar á átta vikum af umboðslausu úrtaki þátttakenda úr Silfri Egils .
Þær áttu að feykja burtu stjórnarskránni , sem rétt tæp hundrað prósent þjóðarinnar samþykktu í þjóðaratkvæði sem rétt tæp hundrað prósent þjóðarinnar tóku þátt í lýðveldisárið 1944 .
Fyrsti forsetinn staðfesti Stjórnarskrána með undirritun sinni og hún fékk dynjandi klapp á Lögbergi á Þingvöllum , 17. júní , á fæðingardegi Jóns Sigurðssonar .
Þessu samsæri um stjórnarskrána , sem að framan er lýst , þurfti að kasta fyrir róða , enda hafði Jóhanna Sigurðardóttir komist að því að viðskiptabankarnir þrír hefðu notað þá stjórnarskrá til að koma sjálfum sér á hausinn .
Jóhanna mun hafa gætt ýtrustu jafnaðrasjónarmiða , í samræmi við lífsskoðun sína og hefur því hvorki lesið gildandi stjórnarskrá né tillögurnar nýju , sem eiga að eyðileggja hana , og auðveldar þetta henni mjög alla leiðsögn í málinu .
Þrjár nýjar fréttir Síðustu þrjár fréttirnar um stjórnarskrána eru í fyrsta lagi um að hinir nýju stofnforeldrar þjóðarinnar ( the founding fathers ) hafa ákveðið að koma orðinu " drengskapur " út úr stjórnarskránni .
Bíða verður næstu útgáfu á Njálu til að koma þeim góða dreng Bergþóru úr þeirri bók .
Í öðru lagi berast nýjar fréttir af " Feneyjanefndinni .
" Sú nefnd var sem kunnugt er sett á laggirnar til að aðstoða fyrrverandi kommúnistastjórnir til að koma sér upp raunverulegum stjórnarskrám í stað lygafroðunnar og upphafins orðagjálfurs sem þau ríki bjuggu áður við og virtust samkvæmt orðanna hljóðan tryggja alþýðunni himnaríki á jörð .
Feneyjanefndin segist nú þurfa þrjá mánuði til að skoða málið sem til hennar var beint frá Íslandi .
Einstökum þingnefndum á Íslandi eru ætlaðar tvær vikur til þess verks og innifalið í því var að senda tillögurnar út til umsagnar , lesa þær umsagnir sem bærust þrátt fyrir ónógan tíma til að semja þær , ræða og spyrja umsagnaraðila út úr og fara yfir einstök ný stjórnarskrárákvæði .
Það má vera að það veki undrun hjá Feneyjanefndinni að sjá að höfundar " Nýju stjórnarskrárinnar " fóru froðusnakksleiðina sem þótti ekki gefast vel austan tjalds forðum .
Í þriðja lagi birtist í Morgunblaðinu sl. fimmtudag yfirgripsmikið viðtal við Gunnar Helga Kristinsson prófessor um hinn sérkennilega málatilbúnað sem einkennt hefur tilraun til að setja þjóðinni nýja stjórnarskrá .
Hefur viðtalið við prófessorinn að vonum vakið mikla athygli og opnað augu margra .
Meira að segja sóðalegustu bloggarar netheima hafa í tilefni þess veist harkalega að prófessornum með svívirðingum að sínum hætti .
Það gæti verið sjálfstætt og áhugavert rannsóknarefni að kanna hvers vegna sóðalegustu og svívirðilegustu mannorðsníðingar netheima séu svona hrifnir af nýju stjórnlagatillögunum .
Viðtalið , Feneyjanefndin og drengskapurinn Rétt er að fara nokkrum orðum um þessar þrjár nýju stórfréttir sem snúa að tilraunum til að setja þjóðinni nýja stjórnarskrá og byrja á hinni síðustu .
Í viðtali við Baldur Arnarson blaðamann segir prófessor Gunnar Helgi : " Því miður held ég að þetta ferli allt saman sé þannig að það sé ekki hægt að gefa því annað en falleinkunn .
Þá alveg frá því að ferlið byrjaði með stjórnlaganefnd og þjóðfundi yfir í störf stjórnlagaráðs , þjóðaratkvæðagreiðsluna og yfir í núverandi meðferð þingsins .
Hvert einasta þrep í þessu ferli hefur verið gríðarlega gallað .
" Fræðimenn eru oft tregir til að vera algjörlega afgerandi í umsögnum sínum eða úrskurðum og hafa gjarnan á þeim fyrirvara .
Og ekki verður sagt að prófessorinn sem á í hlut hafi hrapað að sinni niðurstöðu .
Hann hefur fylgst með málinu og þróun þess síðustu árin .
Það er ekki ólíklegt að hann hafi lengi haldið í þá von að vinnubrögðin yrðu vandaðri og markvissari en einkenndi byrjunarskrefin og fyrsta framhald þeirra .
En þegar við honum sem öðrum blasir að knýja á í gegn sjálf grunvallarlög landsins , þótt mikið og jafnvel flest vanti upp á , bæði um efni , aðferð , vinnubrögð og vísindalega nálgun , þá fái hann og aðrir fræðimenn ekki lengur orða bundist .
Enda hlýtur fræðimannsheiður og samviska að hafa sín áhrif , þegar þeir eiga í hlut , sem taldir eru búa yfir sérfræðiþekkingu og gegna trúnaðarstarfi sem á henni er reist , annars vegar og stjórnarskráin hins vegar .
Falleinkunnin rökstudd Og prófessorinn lætur ekki við það sitja að slá fram afgerandi niðurstöðu eða dómi með framangreindum hætti .
Hann færir aðspurður einnig fram skýr rök máli sínu til stuðnings .
" Í fyrsta lagi er þjóðfundur ekki viðurkennd aðferðarfræði við að skoða óskir eða afstöðu almennings .
Þessi leið er ekki alþjóðlega prófuð aðferðafræði .
Ef ætlunin var að fá vitneskju um óskir almennings hefði verið mun betra að gera vandaða skoðanakönnun .
Við hefðum þá fengið ítarlegar tölulegar upplýsingar en þjóðfundurinn er límmiðar á vegg í mismunandi stærðum .
Það hefði líka verið mun ódýrara að láta gera skoðanakönnun .
Síðan kemur stjórnlaganefnd til skjalanna en hana átti að skipa hópur sérfræðinga .
Þegar rýnt er í hvernig hún byggir upp sína umfjöllun , þá hefst hún gjarnan á umfjöllun þjóðfundar sem hefur í raun og veru sáralítið upplýsingagildi og dregur sínar niðurstöður að mestu leyti af þeim , í stað þess að fjalla fræðilega um málið og rannsaka það .
Hún byggði umfjöllun sína á þjóðfundinum en framkvæmdi þó þá rannsókn sem til er .
" Prófessorinn víkur að kosningu til stjórnlagaþings , sem Hæstiréttur dæmdi ógilda : " Síðan er kosið til stjórnlagaþings með hætti sem þýðir að fólkið sem var kosið hefur ekkert umboð .
Burtséð frá þeim ágöllum sem hæstaréttardómarar fundu þá var kosningafyrirkomulagið þannig að það var engin leið að kjósendur gætu verið að gefa stjórnlagaráði nokkur skilaboð um það hvað þeir vildu hafa í stjórnarskrá .
Það voru 520 frambjóðendur og hver kjósandi átti að velja 25 .
Það var því engin leið að sú umræða gæti farið fram í aðdraganda kosninganna sem þarf að fara fram til að segja mætti að fólkið sem kosið var hefði pólitískt umboð .
" Hægt er að taka undir orð Gunnars Helga að eins og til var stofnað þá hafa fulltrúar stjórnlagaráðs haft afar naumt umboð , svo ekki sé meira sagt .
Því er einkar eftirtektarvert að Gunnar Helgi lýsir þeirri skoðun sinni að fulltrúarnir hafi í störfum sínum farið langt út fyrir umboð sitt , sem var naumt og veikt fyrir .
Það rökstyður hann svo : " Síðan kemur stjórnlagaráðið saman .
Í samþykkt Alþingis um stjórnlagaþing , síðan stjórnlagaráð , var gert ráð fyrir því að það myndi sérstaklega beina athygli sinni að þeim köflum stjórnarskrárinnar sem enn átti eftir að endurskoða .
Menn gleyma því stundum að það er búið að endurskoða meirihluta stjórnarskrárinnar .
Það eru þrír kaflar sem átti eftir að endurskoða ; inngangskaflinn , kaflinn um framkvæmdavaldið og kaflinn um dómsvaldið .
En þegar stjórnlagaráðið kom saman ákvað það að útvíkka hlutverk sitt eins mikið og mögulegt var og semja algerlega nýja stjórnarskrá frá grunni .
Það gerði það að verkum að sú rannsóknarvinna sem þó hafði verið unnin af stjórnlaganefnd dugði hvergi til .
Þannig að við erum með gríðarlega mikið af órökstuddum tillögum .
" Öll sérviska komst inn í drögin Í viðtalinu við Gunnar Helga Kristinsson kemur fram það sjónarmið að auðvitað séu ekki allar þær tillögur sem stjórnlagaráð sendi frá sér óbrúklegar og hann telur að þar sé að finna efni sem gæti gagnast við frekari skoðun og vinnslu .
En lýsing hans á því hvernig sú vinnutilhögun sem stjórnlagaráð viðhafði færði niðurstöðuna óhjákvæmilega í tiltekinn og mjög óheppilegan farveg er einkar sláandi .
Í þeim " sáttaanda , " sem mikið hefur verið hampað af þátttakendum síðan , var ákveðið að gera ekki ágreining í stjórnlagaráði um einstök atriði , en atkvæðagreiðsla færi svo fram í einu lagi við lok vinnunnar .
Það þýddi að sögn Gunnars Helga að " allir komast að með sína sérvisku og öll sérviska kemst inn í drögin " .
Svo brjálæðisleg sem þessi sanna lýsing virðist tekur bilunin þó ekki á sig fullkomna mynd fyrr en þær Jóhanna Sigurðardóttir og Valgerður Bjarnadóttir mæta á sviðið og hrópa að þjóðþingið hafi ekki heimild til að gera neinar efnislegar breytingar á þessum safnhaug sérviskunnar .
Aðeins megi gera lagatæknilegar breytingar ! Hinar fréttirnar tvær , krafa Feneyjanefndarinnar um lengri frest og ónotin út í drengskapinn er í stíl við annað .
En þar sem stjórnarmeirihlutinn komst að þeirri niðurstöðu að fá þyrfti álit þessarar alþjóðlegu nefndar , um leið og lítið er gert með sjónarmið íslenskra sérfræðinga , þá kemst meirihlutinn ekki hjá að veita nefndinni þann athugunarfrest sem hún biður um .
Og um síðasta atriðið er aðeins eitt að segja .
Því verður ekki á móti mælt að það fer vel á því að Steingrímur J. Sigfússon og Jóhanna Sigurðardóttir noti síðustu andartök sín í alvöru stjórnmálum til að fylgja eftir tilraunum sínum til að koma drengskap rækilega og endanlega fyrir kattarnef , með því að vísa honum burt úr sjálfri stjórnarskránni .
Í því tilviki er svo sannarlega ekki hægt að saka þau um að sérfræðiþekkingu skorti til verksins .
