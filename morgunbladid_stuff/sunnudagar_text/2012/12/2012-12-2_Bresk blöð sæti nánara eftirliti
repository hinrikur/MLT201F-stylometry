Nánara eftirlit þarf með hinum " svívirðilegu " bresku prentmiðlum , að sögn Brians Levesons dómara , sem á fimmtudag kynnti niðurstöður átta mánaða rannsóknar á starfsháttum breskra dagblaða .
Rannsóknin fór fram eftir símahlerunarhneyksli , sem leiddi til þess að útgáfu blaðsins News of the World , sem hluti fjölmiðlaveldis Ruperts Murdochs , var hætt .
Náin tengsl stjórnmálamanna við blöðin voru líka rannsökuð .
Í skýrslu rannsóknarnefndar Levesons er hvatt til þess að sett verði á sjálfstætt eftirlitsembætti , skipulagt af blöðunum , en öflugra en núverandi eftirlitsstofnun , PCC , sem þykir tannlaus .
Hið eflda embætti verði stutt lögum , með þeim rökum að vítaverð hegðun breskra blaða undanfarna áratugi hafi gert að engu fullyrðingar um það að þau ynnu í almannaþágu .
Þvert á eigin siðareglur Í yfirlýsingu Levesons sagði að breski blaðaiðnaðurinn hefði " rústað lífi saklauss fólks " og " látið eins og eigin siðareglur , sem hann setti sér sjálfur , væru ekki til " .
Hegðun blaðanna hefði stundum verið svívirðileg og borið vitni " glannaskap þar sem æsifréttir fengju forgang nánast án tillits til tjónsins , sem þær gætu valdið " .
Leveson leggur til að hið óháða embætti geti sektað blöðin um allt að eina milljón punda ( rúmlega 200 milljónir króna ) .
Blöðin setji sér sjálf reglur , sem sæti endurskoðun fyrir opnum tjöldum .
Blöðum , sem ekki fallist á þetta , megi refsa fyrir hvaða dómstól sem er , til dæmis með því að láta þau greiða málskostnað þótt þau verði sýknuð .
" Ég legg til óháð eftirlit með prentmiðlum , sem prentmiðlarnir skipuleggi sjálfir jafnhliða lögbundnu ferli til að styðja frelsi prentmiðla , veita stöðugleika og tryggja gagnvart almenningi að þetta nýja embætti verði óháð og skilvirkt , " sagði Leveson á blaðmannafundinum þar sem hann kynnti skýrsluna og bætti við að ekki væri af neinni sanngirni hægt að halda fram að hann legði til að blöðunum yrði settur lagalegur starfsrammi .
Þau orð gerðu lítið til að slá á fyrirvara Davids Camerons , forsætisráðherra Bretlands , gagnvart því að fara þessa leið .
" Ég hef alvarlegar áhyggjur og efasemdir um þessar tillögur , " sagði hann og bætti við að hann teldi að ekki yrði aftur snúið " ef þættir regluverks um prentmiðla yrðu settir í landslög " .
Cameron kvaðst mundu ræða við hina flokkana á þingi hvort " aðrir kostir " kæmu til greina til að knýja fram þau grundvallaratriði , sem Leveson telji að þurfi að vera til staðar .
Nicholas Clegg , varaforsætisráðherra og leiðtogi Frjálsra demókrata , samstarfsflokks Íhaldsflokksins í stjórninni , tók sérstaklega til máls á þinginu um tillögur nefndar Levesons og lýsti yfir stuðningi við þær .
Tók hann í sama streng og Ed Miliband , leiðtogi Verkamannaflokksins , sem er í stjórnarandstöðu .
Mál þetta gæti því leitt til titrings innan bresku stjórnarinnar .
Gagnrýna Cameron Rannsóknarnefnd Levesons var skipuð þegar í ljós kom að blaðið News of the World hafði stundað víðtækar og kerfisbundnar hleranir .
Hleraði blaðið meðal annars farsíma Milly Dowler , ungrar stúlku , sem var saknað og síðar fannst myrt .
Talsmenn umbóta á regluramma prentmiðla og ýmis fórnarlömb þeirra – fólk sem var hlerað og brotist var inn í tölvur hjá – lýsti yfir miklum vonbrigðum með afstöðu Camerons og sakaði hann um að " rífa hjartað og sálina " úr rannsókn Levesons .
Í gærmorgun fékk Cameron hins vegar stuðning bresku blaðanna , sem hrósuðu skýrslu Levesons , en kváðu tillögur hans myndu kæfa blaðamennsku í landinu .
Bresk dagblöð hafa öfugt við ljósvakamiðla ekki lotið stjórn lögskipaðs embættis síðan leyfisskylda til blaðaútgáfu var afnumin á Bretlandi 1695 .
Eftir seinna stríð hafa ítrekað verið skipaðar nefndir , sem hafa mælt með auknu eftirliti með prentmiðlum án þess að ráðamenn færu eftir því .
Cameron verður undir miklum þrýstingi á næstunni að ganga lengra en forverar hans í að hemja bresku pressuna .
RANNSÓKNIN Rannsókn Brians Levesons dómara stóð í átta mánuði .
184 vitni komu fram og 42 skiluðu skriflegum vitnisburði .
Tilefni rannsóknarinnar var víðtækar og skipulagðar hleranir News of the World , sem tilheyrir News Corp , fjölmiðlaveldi Ruperts Murdochs .
Hún náði hins vegar til allra prentmiðla , snerist einnig um náið samband stjórnmálamanna við fjölmiðla , sérstaklega í eigu Murdochs , og samskipti lögreglu og blaðanna .
Skýrsla Levesons er hátt í 2.000 blaðsíður .
Alþjóðamál Karl Blöndal kbl@mbl.is " Við þurfum að hafa varann á okkur gagnvart allri löggjöf , sem gæti leitt til skerts málfrelsis og prentfrelsis .
" David Cameron , forsætisráðherra Bretlands .
