Jón Gnarr lýsir alvarlegu ofbeldi , andlegu og líkamlegu sem hann varð fyrir sem unglingur , í nýútkominni bók .
Jón flosnaði upp úr skóla því hann óttaðist að mæta þangað .
Hann vildi ekki gefa bókina út meðan móðir hans lifði af ótta við að særa hana en hún lést árið 2010 .
Texti : Júlía Margrét Alexandersdóttir julia@mbl.is Ljósmyndir : Kristinn Ingvarsson kring@mbl.is Ég er búinn að vera ofboðslega stressaður yfir því að gefa bókina út og er búinn að sitja á henni lengi , " segir Jón Gnarr , borgarstjóri og rithöfundur , um blendnar tilfinningar í aðdraganda þess að senda frá sér " skáldaða ævisögu " .
Ástæðan er innihald Sjóræningjans , annarrar bókar í þríleik sem Jón hóf með Indjánanum árið 2006 .
Frásögnin er einkar persónuleg og falslaus , meðal annars af harðneskjulegu einelti .
Í kringum fermingaraldur upplifði Jón bæði andlegt og líkamlegt ofbeldi í skóla .
Jafnframt kemur fram í bókinni að kennarar og aðrir hafi vitað af eineltinu en ekkert gert .
Með þessa reynslu á bakinu hefur Jón sinnt fórnarlömbum eineltis sérstaklega í starfi sínu sem borgarstjóri .
Jón útskýrir bókarkápuna og ljóst er að bókin er persónuleg á ýmsa fleiri vegu .
Húðflúr og skinn Jóns er myndefnið , það þarf smá tíma til að átta sig á því að deplar og fleira á kápu eru freknur Jóns .
Listaverkið er hönnun sonar hans ; Frosta Gnarr .
Sjóræninginn fjallar þó ekki síður um samskipti Jóns við foreldra sína , sýn hans á umhverfi sitt og Jón segir frá ýmsu sem gekk á í Fossvogshverfi .
Frásögnin snýr að ýmsum samskiptum .
Bæði unglinganna á milli sem og samskiptum kennara við nemendur Réttarholtsskóla , sem voru í besta falli afskiptalaus og í mörgum tilfellum vanhæf .
" Ég var búinn að skrifa þessa sögu að mestu leyti fyrir nokkrum árum , hófst handa strax eftir að Indjáninn kom út .
En ég geymdi hana og sat á henni .
Ég bara vildi einhvern veginn ekki að mömmu myndi líða illa út af þessu , hún var orðin svo fullorðin og það sat í mér að koma henni frá mér því ég vildi ekki særa hana .
Einnig að vera svona persónulegur í þeirri stöðu sem ég er í sem borgarstjóri .
Ég velti því talsvert fyrir mér hvort það væri rétt en fannst svo að mér bæri skylda til þess .
Mér finnst skipta máli að þessi rödd fái að heyrast og krakkar og fullorðnir sem kannski upplifa sig á svipuðum stað eða í svipuðum aðstæðum geti fundið að þau séu ekki ein með þessa reynslu .
Ég varð afar reiður ungur maður yfir því sem ég gekk í gegnum , höfnun og útilokun .
Með þessa reiði munaði í rauninni bara hársbreidd að ég yrði glæpamaður .
Það munaði í raun mjög litlu .
" Stórfurðulegur faðir fyrirmynd Georgs Tvö ár eru síðan móðir Jóns lést og eftir það segist hann hafa hann fundið í sér að klára að skoða það sem hann byrjaði á og ljúka sögunni .
" Það var margt sem ég gerði mér grein fyrir við skriftirnar sem ég hafði ekki áttað mig á áður .
Hvernig ýmislegt í líf mínu hafði verið og ég fór út í smá rannsóknarvinnu .
Ég talaði við fólk , fékk gögn frá Landspítalanum í tengslum við það þegar ég lenti þar inni á geðdeild sem unglingur .
Þarna voru atriði sem ég hafði hreinlega ekki áttað mig á og ekki sett í samhengi .
" Jón talar fallega til móður sinnar og í bókinni er hún sögð töffari .
Jóni fannst faðir sinn hins vegar stórfurðulegur .
" Ég skildi hann aldrei .
Fannst hann skrýtinn alla ævi en hann var líka mjög markeraður af lífinu og því sem hann upplifði í starfi sínu sem lögregluþjónn .
Þá átti hann erfiða æsku , ólst upp í gríðarlegri mikilli fátækt rétt upp úr aldamótunum 1900 .
" Samskiptum Jóns við föður sinn gerði hann skil í karakternum Georg Bjarnfreðarsyni í Vaktaseríunni .
" Georg er að miklu leyti samansettur úr pabba mínum .
Í Næturvaktinni eru atriði sem eru orð fyrir orð rétt – úr samskiptum mínum við pabba .
Húmor er stórkostleg leið til að laga hlutina og er veigamikill hluti í allri lækningu .
Annars er svo auðvelt að hverfa í svartnætti , vonleysi og tilgangsleysi .
" Eineltið er Jóni þó hvað efst í huga varðandi bókina .
Jón hefur ekki farið hátt með það en börnum sem hafa stigið fram og sagt frá einelti síðasta árið hefur hann boðið til sín í Ráðhús Reykjavíkur og þakkað þeim fyrir hugrekkið sem þau hafa sýnt .
Sjálfur gat hann lengi vel ekki hugsað eða talað um eineltið án þess að finna til líkamlega .
" Höfnunin sem ég upplifði sneri að öllu .
Venjulegu félagslífi , það er að segja skólalífi og jafnvel rómans .
Ég upplifði að ég væri svo óeðlilegur að engin góð og eðlileg stelpa hefði áhuga á því að vera kærastan mín .
Ég var sveimhuga og hafði oft takmarkaða einbeitingu .
Dreyminn og ætlaði mér aldrei að gera neinum illt .
Það eru oft ákveðnar manngerðir sem halda ekki í við samfélagið og það sem bjargaði mér var held ég röð tilviljana .
En þetta er sama mynstrið úti um allan heim og fangar eru oft þessi grey ; einstaklingar sem voru með ADHD , lesblindu , skrifblindu og áttu við erfiðar fjölskylduaðstæður að stríða .
Þetta eru sjaldnast harðsvíraðir glæpamenn .
Mér hefur fundist þetta fólk vera mitt fólk , mín sanna fjölskylda .
" Þegar Jón gat ekki hugsað sér að mæta lengur í skólann flúði hann á Hlemm .
Þar voru krakkar í svipuðum sporum og hann , sem einhverra hluta vegna áttu hvergi annars staðar athvarf .
Litlir pönkarar með bollukinnar , eins og hann lýsir þeim sjálfur .
Í raun bara börn og það er áhrifamikil lesning í bókinni þegar Jón rifjar upp hvað varð um félaga hans og kemst að því að margir þeirra hafa kvatt þennan heim .
En auk tilviljana , sem Jón lýsir sem bjargvætti , segir hann að það hafi skipt miklu máli að gefast ekki upp .
" Ég reyndi að vera alltaf gefandi .
Það hafði mikil áhrif á mig að lesa Bókina um veginn þar sem stendur að gott launa ég með góðu og illt launa ég líka með góðu , því þannig eflist hið góða .
Ég hef reynt að lifa eftir þessum orðum .
Ofbeldi hefur mér alltaf fundist frekar glatað og að hefna mín kom ekki til greina .
Ég óttaðist að meiða einhvern og hann mundi svo launa mér með meira ofbeldi .
Ofbeldi sem leiddi af sér meira ofbeldi var engin lausn og hreinlega of mikil fyrirhöfn fyrir lítinn árangur .
" Bjóst ekki við að vekja athygli erlendis Jón dregur ekki dul á það að það var erfitt og sárt að rifja upp eineltið og hann segir það hafa mótað sig mikið .
Honum finnst erfitt að vita að það sé fólk sem er í þessum aðstæðum í dag , eitthvað sem viðgengst í lífinu .
Hann segir tímana breytta en það þurfi að fylgjast vel með kerfinu .
Áhrifin sem hann getur haft sem borgarstjóri eru ótvíræð .
Hafði hann áttað sig á að hann yrði áhrifamikill í sínu starfi ? Að Lady Gaga myndi segjast elska hann og fólk á alþjóðavettvangi minnast á hann í pistlum í blöðum og tímaritum úti í heimi ? " Ég áttaði mig ekki á því að áhrifin gætu verið svona mikil .
Ég var ekki undir það búinn að það sem ég gerði gæti haft alþjóðlega tilvísun og það hafði aldrei hvarflað að mér að það væri eitthvað sem gæti gerst .
Ég verð alltaf mjög svona , hvað getum við sagt , hissa og glaður yfir því .
Og ég vonast um leið alltaf til þess að fólk sjái að maður sér aldrei fyrir endann á því hvernig gjörðir manns kunna að hafa áhrif .
Allir skipta máli .
" Margt rekur á fjörur í bók Jóns sem vekur upp spurningar .
Á einum stað talar hann um að hinir menntuðu standi saman í því að hleypa hinum ómenntuðu ekki að í samfélaginu .
" Af hverju er til kynbundið ofbeldi ? Það er því að karlmenn hafa líkamlega yfirburði til að yfirbuga konur .
Mennt er máttur , þannig að sá sem hefur menntun – hann hefur meiri tækifæri til þess að beita menntunarlegum yfirburðum og notfæra sér þá til það til að fá sínu framgegnt á kostnað þeirra sem hafa ekki menntun .
Ég er þeirrar skoðunar að eitt stærsta vandamál okkar sem þjóðar , sem við stöndum frammi fyrir í dag , er að það er búið að setja hinni ómenntuðu alþýðu svolítið þröngar skorður .
Fólk vantar jafnvel orð .
Það á ekki lengur orð til að útskýra hugsanir sínar , af því að það þekkir ekki orðin .
Þetta er mjög alvarlegt .
Þannig að akademían hefur tekið svolítið orðin frá fólkinu og orðin og vísindin eru öll í háskólanum .
Við eigum ekkert vísindasafn fyrir alþýðuna .
Samkvæmt alþjóðlegum könnunum vita íslensk börn langminnst um náttúruna af börnum á Norðurlöndunum .
Þetta er ósanngjarnt .
Við megum ekki taka menntunina alla frá alþýðunni .
Nú hljóma ég eins og með eitthvert kommúnískt samsæri í uppsiglingu en þetta finnst mér alvarlegt .
Þess vegna finnst mér til dæmis mjög mikilvægt að koma upp náttúruvísindasafni í Reykjavík fyrir börn .
En hugtakaleysið eykur á reiði , kvíða og ofbeldi .
Af því að fólk á ekki orð til að lýsa því hvernig því líður og getur ekki tjáð sig öðruvísi en með dónaskap eða því að skemma eitthvað .
" Mannanafnalög þjóna yfirstétt Sem dæmi um hvernig alþýðan verður undir nefnir Jón að lokum mannanafnalög en hann er ástríðufullur andstæðingur þeirra laga og kallar þau ólög .
" Lögin eru tilkomin vegna þess að í kaupstöðum bjó fólk gjarnan af dönskum og norskum uppruna .
Síðan þegar alþýðan , sveitafólkið , byrjaði að flytja í bæina þá var allt fína fólkið með mikilfengleg og grand eftirnöfn eins og Blöndal , Kvaran og Thorarensen .
Ómenntaður alþýðumaður er bara kallaður Jón Jónsson .
Fólkið sem flutti til Reykjavíkur vildi gjarnan taka sér eftirnafn og kenna sig við heimahaga sína .
Þetta sá " Félag betri borgara " hér í Reykjavík að myndi ekki ná neinni átt því þá yrði það ekkert sérstaklega töff að heita ættarnafni lengur .
Þess vegna setti alþingi þau lög að banna fólki að taka upp eftirnöfn .
Þetta þykir mér óréttlæti og mér brennur í brjósti barátta gegn öllu því sem mér finnst vera óréttlæti .
Sérstaklega gegn aumingjum eða smælingjum og venjulegu fólki bara almennt .
Ég gæti tekið heila syrpu með íslenskuna .
Ég er ekki að segja að ég sé einn af þeim sem óttast að íslenskan sé að deyja út .
En það eru orð sem eru að hverfa , svona eins og í Never Ending Story – það eru orð sem eru að týnast .
Og þetta á sérstaklega við um alþýðuna og börn .
" Jón flosnaði upp úr skóla og að lokum er haldið á þær slóðir , vangaveltur um hvert áttavilltir krakkar á Íslandi fara .
" Annars staðar á Norðurlöndum eru til dæmis lýðháskólar fyrir krakka sem vita ekki hvert þau stefna eða hvar þau eiga heima en á Íslandi eru engir alþýðuskólar .
Hér fara áttavilltir krakkar í meðferð .
Mjúkur skóli þar sem fólk er afslappað og tekur sér tíma myndi henta svo mörgum og skila fólki fókuseruðu þaðan út .
Við þurfum að færa vísindin út til fólksins , sýna vísindaþætti í sjónvarpinu , eins og Nýjasta tækni og vísindi var hér áður fyrr .
Og bjóða börnum upp á fjölbreytni .
Ekki endalausar sögur sem eru alltaf sama sagan í lestrarefni .
Allir krakkarnir mínir lásu sögur um Stebba og Kollu sem fóru í sveit – uppátækjasöm en áræðin börn sem voru alltaf úrræðagóð .
Það þyrfti ljóð , leikrit , fræðslu og sögur um krakka sem eru ekki endilega duglegir , heilbrigðir íþróttakrakkar sem eiga mömmu og pabba .
Hvað um börn sem eiga tvo pabba ? Það er mikilvægt að láta þau fá lifandi texta sem þau geta speglað sig í .
" 