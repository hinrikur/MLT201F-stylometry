Marquis Mills Converse var rétt rúmlega þrítugur þegar hann stofnaði skófyrirtæki sitt árið 1908 sem hann af alkunnri hógværð nefndi í höfuðið á sjálfum sér , Converse .
En framleiðslan fór ekki á verulegt skrið fyrr en hann fór að framleiða körfuboltaskó árið 1917 .
Árið 1921 kom frægur körfuboltamaður að nafni Charles H. " Chuck " Taylor inn á skrifstofu fyrirtækisins og kvartaði undan því að skórnir meiddu hann .
Maðurinn var ráðinn á staðnum og skónum breytt .
Chuck þessi reyndist fyrirtækinu hinn öflugasti sölumaður .
Brátt hafði útgáfa hans á All-Star-körfuboltaskónum unnið markaðinn og það fannst ekki það körfuboltalið sem ekki notaðist við Converse-körfuboltaskó .
Seinna áttu skórnir eftir að verða tískuvara á meðal fræga fólksins og eru það enn þann dag í dag .
Frægar stjörnur eins og Drew Barrymore , Willow Smith , Demi Lovato og Kristen Stewart hafa verið í Converse-skóm á rauða dreglinum við afhendingu Óskarsverðlaunanna í Hollywood .
Í dag er fyrirtækið í eigu Nike en árið 2003 , þegar Converse var farið að ógna Nike , ákváðu forsvarsmenn fyrirtækisins að kaupa keppinaut sinn fyrir 305 milljónir dollara og framleiða enn hina frægu körfuboltaskó ; All-Star Converse .
borkur@mbl.is 