Gunnar Magnússon – Húsgögn og innréttingar er heiti nýrrar bókar sem Hönnunarsafn Íslands gefur út .
Þær Snæfríð Þorsteins og Hildigunnur Gunnarsdóttir hafa hannað bókina sem kemur í framhaldi sýningarinnar Gunnar Magnússon ´ 61- ´ 78 sem sett var upp í safninu í fyrra .
Ásdís Ólafsdóttir listfræðingur var sýningarstjóri og hún er höfundur texta bókarinnar .
Í formála Hörpu Þórsdóttur , forstöðumanns Hönnunarsafns Íslands , segir að sjöundi áratugur tuttugustu aldar hafi um margt verið merkilegur í íslenskri hönnunarsögu og markaði upphaf blómlegs tíma .
" Á fyrri hluta sama áratugar er Gunnar Magnússon að flytja heim eftir að hafa numið húsgagnahönnun og starfað við hana í nokkur ár í Danmörku .
Ákvörðun Gunnars og konu hans , Guðrúnar Hrannar Hilmarsdóttur , var stór og óeigingjörn .
Gunnar hafði fest sig í sessi sem ungur húsgagnaarkitekt í Kaupmannahöfn og engin teikn sáust á lofti um atvinnuöryggi fyrir hann hér á landi .
En það sannast hér sem oftar : Íslendingurinn kýs að snúa heim .
Þau hjónin tóku upp heimili sitt í Kaupmannahöfn og fluttu með börn sín til Íslands .
Enda kom í ljós að verkefnin biðu hér heima .
Gunnari tókst á örfáum árum að skapa sér stöðu sem frumkvöðull .
Hann veitti tilsögn og álit um híbýli fólks og tók þátt í að byggja upp vitund um mikilvægi góðrar hönnunar , bæði með verkum sínum og þeirri kennslu sem hann stundaði um langt árabil .
Áhrifa hans gætir víða og þau eru margskonar ...
Gunnar [ ...
] er af kynslóðinni sem fær það verkefni að glíma við tækifæri og ögranir sem fólust í hraðri nútímavæðingu með stærri híbýlum fólks og með vaxandi iðnaði á sviði húsgagnagerðar .
Gunnar setti sér kröfu um frumleika í verkum sínum og var þekktur fyrir nákvæmni í vinnubrögðum og góða samvinnu , " skrifar Harpa .
Hugarfarið er að breytast Ásdís Ólafsdóttir segir Gunnar frumkvöðul í nútímahönnun hér á landi .
" Hann lærði fyrst húsgagnasmíði hér á landi og hélt síðan til náms í Kaupmannahöfn , " segir hún .
" Þar gekk honum mjög vel .
Hann tók þátt í árlegri sýningu danskra húsgagnasmiða og þegar hann flutti heim var verið að framleiða þó nokkuð af húsgögnum hans í Danmörku .
Hér var haldið áfram að framleiða sum þeirra .
Það sem Gunnar gerði var ólíkt því sem flestir húsgagnahönnuðir voru þá að fást við en hann var alltaf með geómetrísk form , nokkuð klippt og skorin .
" Ásdís segir Gunnar einnig hafa teiknað töluvert af innréttingum eftir heimkomuna og þar var vinna hans fyrir Hótel Holt áberandi .
" Þar teiknaði hann fyrst móttökuna , barinn og borðsalinn og notaði í það vengi , fallegan harðvið .
Þessar innréttingar eru enn í anddyrinu , afar stílhrein hönnun .
Síðar teiknaði hann Þingholtshlutann og bókaherbergið sem tengir móttökuna og Þingholt .
" Gunnar teiknaði mörg húsgögn sem fóru í framleiðslu og bera formhugsun hans gott vitni .
Hann hannaði einnig til að mynda skákborðið sem notað var í heimsmeistaraeinvíginu árið 1972 .
" Í bókinni eru sýnd húsgögn Gunnars frá sjöunda og áttunda áratugnum og innréttingar .
Til að mynda innréttingarnar úr húsinu að Bjarmalandi 13 en þær eru fallega heildstæðar , " segir Ásdís .
Hún segir húseigendur hafa boðið sig velkomna , þegar hún vildi kynna sér hönnun Gunnars á heimilum þeirra en sumir þekki ekki hvað þeir eru með í höndunum .
" Á tímabili var öllum innréttingum hent úr húsum en hugarfarið er að breytast , " segir hún .
" Fyrir tilstilli svona bókar verður fólk kannski meðvitaðra um hvað það á og hvers virði það er , húsgögn og innréttingar .
Gunnar er völundarsmiður og vinnur ætíð með iðnaðarmönnunum , enda eru innréttingar hans afar vel gerðar .
" Ekki með væntingar um afreksverk Gunnar segir spennandi að sjá bókina koma út og vonast til að það sem hann hafi verið að fást við skili sér .
" Það sem ég var að gera í Danmörku var í andstöðu við margt það sem þá var í tísku en ég fékk samt mikinn hljómgrunn , hjá fjölmiðlum og fagmönnum .
Það var eiginlega ógnvekjandi á tímabili ! En fólki fannst þetta vera nýr tónn .
Það var skrýtið að komast strax í innsta hring hjá frægustu fyrirtækjum Danmerkur á þessu sviði , " segir hann .
" Ég var ekki með væntingar um nein afreksverk þegar ég fór út í þetta .
Mig langaði bara til að gera eitthvað sem ég taldi liggja vel fyrir mér og ég hafði ánægju af að gera .
" 