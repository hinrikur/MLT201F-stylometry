" Til að sköpunarþörfin vakni og ég finni þessa innri gleði , verð ég að takast á við eitthvað nýtt og helst ögrandi , " segir Kristín Marja Baldursdóttir rithöfundur .
Bækur hennar hafa eignast marga aðdáendur og koma hópar frá meginlandi Evrópu að skoða söguslóðirnar .
Einar Falur Ingólfsson efi@mbl.is Persónusköpun er þrautin mesta fyrir mig í skáldskapnum , " segir Kristín Marja .
" Maður er með ágengt fólk í höfðinu allan sólarhringinn .
Ég hef vaknað á köldum janúarmorgni og talið sjálfri mér trú um að ég muni aldrei framar nenna að skapa persónur ! En sjálfri finnst mér eins og það dofni yfir bókmenntunum ef karakterar eru ekki góðir .
Það er ekki nóg að skrifa góðan texta eða hafa gott form á skáldsögu , hún kallar yfirleitt á góðar sögupersónur .
" Þótt það sé erfitt að skapa sífellt nýjar persónur heldur hún því engu að síður áfram ; þær eru lykilatriði í hverri sögu .
" Já , því ég upplifi það sjálf þegar ég les góðar skáldsögur að ef höfundi hefur tekist vel upp með persónusköpun , get ég samsamað mig sögunni og hrifist .
Í skáldsögum vill maður fá víddir og breiddir , skáldsagan er hljóðfæri sem leikið er mismunandi á .
" Og hún leitar nýrra leiða fyrir hverja sögu .
" Það er mikilvægt því ég get ekki verið að endurtaka sjálfa mig .
Mér finnst fátt leiðinlegra en þegar fólk gerir það .
Til að sköpunarþörfin vakni og ég finni þessa innri gleði , verð ég að takast á við eitthvað nýtt og helst ögrandi .
" Kristín Marja brosir og segir það í raun þrautagöngu að vera að vinna við það að vera sífellt að skrifa og skapa .
" Þess vegna verða menn að finna aðferðir sem vekja með þeim tilhlökkun og eftirvæntingu .
" Margar raddir segja söguna Skáldsögur Kristínar Marju Baldursdóttur hafa notið mikilla vinsælda lesenda , bæði hér heima og erlendis .
Ný og hrífandi skáldsaga hennar , Kantata , er ólík fyrri bókum Kristínar Marju hvað varðar að þar eru ekki afgerandi aðalpersónur heldur er fylgst með hópi fólks , fjölskyldu sem lesandinn kynnist smám saman betur .
Í ljós kemur að margir eiga sér leyndarmál og sífellt þéttari fléttan endar í mikilli dramatík .
Heiti sögunnar , Kantata , vísar þannig í frásagnarháttinn .
" Kantata er tónverk fyrir margar söngraddir með undirleik og í mörgum þáttum , " segir Kristín Marja .
" Ég vildi hafa söguna eins og lesandinn fengi í hendur myndaalbúm fjölskyldu sem hann þekkir ekki , færi að skoða það og tæki smám saman að bera kennsl á og verða forvitinn um persónur sem kæmu aftur og aftur fyrir .
Þegar ég var komin nokkuð áleiðis þá fannst mér eins og ég væri að semja kantötu .
Þær eru einmitt svona : margar raddir segja söguna og svo er það undirspilið , hjá mér er það náttúran sem leikur veigamikið hlutverk .
Í fyrri bókum mínum hafa alltaf verið afgerandi aðalpersónur og það reyndist strembið að byggja Kantötu upp , ég þurfti að stökkva milli persóna og það tók tíma að hverfa frá einni til þeirrar næstu .
Sem betur fer eru þær þó ekki margar ! Þessar umræddu persónur hafa verið að nálgast mig rólega frá árinu 2003 , en þar eð aðrar persónur sátu um athygli mína ýtti ég þeim með vinsemd frá mér allt til ársins 2010 þegar ég gat byrjaði að skrifa söguna .
" Hver persóna Kristínar Marju hefur sinn svip , sín sérkenni og kenjar .
Sagan er hinsvegar staðsett á óræðu svæði , hún neglir sögusviðið ekki niður , bara persónusöguna .
" Ég skapaði land fyrir fólkið , en óneitanlega minnir það á Ísland .
Það gæti annars verið hvar sem er , en þó norrænt , " segir hún .
Eins og fyrr segir hafa skáldsögur Kristínar Marju notið mikilla vinsælda erlendis , ekki síst í Þýskalandi og Danmörku .
Á liðnum árum hafa hópar komið hingað til lands að skoða slóðir sögupersónunnar Karitasar .
" Ég hef hitt hópana og haldið stutta fyrirlestra fyrir þá um Karitas , og hef reyndar haldið margra fyrirlestra um sögurnar í þessum löndum , en ég fer nú talsvert hjá mér þegar fólk birtist hérna á rútum merktum Karitas .
Það spyr mig meira að segja hvar það geti séð myndirnar sem Karitas málaði ! " Bankað upp á í janúar Það er lýsandi fyrir nákvæm vinnubrögð Kristínar Marju að nokkrar sögupersónur Kantötu hafa unun af laxveiðum og mikilvægir kaflar sögunnar gerast við veiðar .
" Ég hef aldrei veitt á ævinni , " segir hún .
" En ég las allt sem ég náði í um stangveiði , lagðist meira að segja í að lesa um flugusöfn .
Eftir að hafa fengið þá hugmynd að fara með persónurnar á staði , sem eru líklega þeir dýrmætustu sem þjóðin á , vötnin og árnar , varð ég að lesa mér til .
Og til að skynja hugsunarhátt veiðimannsins enn betur lagði ég til atlögu við veiðimennina sjálfa .
Einn tengdasona minna sem hefur veitt frá barnæsku gaf mér bestu upplýsingarnar , svo og elsta dóttir mín sem hefur líka unun af stangveiði .
Smám saman fór ég að skynja hugsanir mannins sem stendur úti í ánni .
Sjálf hef ég aldrei haft löngun til að standa úti í á með stöng , tímunum saman .
" Þessa dagana tekst Kristín Marja á við bókmenntaform sem er nýtt fyrir henni ; hún er að skrifa leikrit .
" Ég hef nú reyndar glímt við formið áður , þótt ekki fari hátt .
Og vitaskuld hafa persónur verið ágengar sem endranær .
En svo virðist sem yfirstandandi jólastreita hafi fælt þær í burtu , þetta eru viðkvæmar sálir .
Þekki ég hins vegar gömlu söguna rétt , verður líklega bankað upp á í janúar .
" 