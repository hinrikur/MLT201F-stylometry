Ævintýramennskan er aldrei langt undan hjá ljósmyndaranum Óla Hauki Mýrdal , sem er með OZZO Photography .
Hann fór til Eþíópíu í október og myndaði þar fimm mismunandi ættbálka .
" Ljósmyndaáhuginn sem slíkur ýtir undir ferðir sem þessar .
Þegar maður er á ferðalagi er maður aldrei í fríi , ljósmyndarar fara ekki í frí nema að taka myndavélina með sér , " segir Óli Haukur sem fór í tíu daga ljósmyndaferð um Indland árið 2009 , sem vakti upp enn meiri áhuga á framandi ferðalögum .
Hann stefnir á að fara að heimsækja ættbálka á Papúa Nýju-Gíneu og mynda þá .
" Okkur langaði áður en við færum út í það brjálæði að fara í eins konar prufuferð til Eþíópíu , það var aðeins hagstæðari ferð , styttra að fara og betri tengingar , " segir hann en áhuginn á ferðinni til Papúa Nýju Gíneu hefur bara magnast upp eftir Eþíópíuferðina .
Með honum í för var litli bróðir hans , Garðar Ólafsson , sem hefur verið að aðstoða hann í ljósmyndaverkefnum .
" Þetta ferðalag var mikið ævintýri , við höfðum þarna 14 daga ramma en hefðum viljað vera lengur , " segir hann en óvænt vandræði með vegabréfsáritun ollu því að dagarnir sem hægt var að nota til að mynda urðu einungis sjö .
Ferðin nýttist þó mjög vel en Óli Haukur var með leiðsögumann , sem hann var mjög ánægður með .
Ferðinni var heitið til Omo-dalsins í suðvesturhluta landsins .
" Það er verið að búa til stíflu þarna og reisa sykurverksmiðjur og verið að hrekja þetta fólk á brott , " segir hann .
" Það er ömurlegt að horfa upp á þetta .
Á næstu tíu árum getur verið að ættbálkarnir verði bara farnir .
Það er mjög dýrmætt að hafa fengið að upplifa þetta , " segir Óli Haukur og bætir við að vel hafi verið tekið á móti þeim .
" Maður fór út með opnum hug .
Við tókum ekki myndavélina upp strax heldur byrjuðum á því að skoða aðstæður , kynnast fólkinu aðeins og fengum að taka þátt í daglegu lífi þess .
Það var mjög áhugavert .
" ozzo.is 