Lengi vel virtist sem það eina sem skipti máli við leikjatölvur væri hversu öflugur vélbúnaður þeirra væri , enda lögðu helstu framleiðendur helst áherslu á örgjörvahraða , hljómburð , litaspjöld og ramma á sekúndur þegar þær voru mærðar .
Nintendo , sem virtist vera búið að missa af lestinni í leikjaslagnum um tíma , vissi þó hvað skipti mestu : Leikirnir sjálfir og það hvernig þeir eru spilaðir , og sannaði það rækilega með Wii-tölvunni sem stóð keppinautunum langt að baki í afli og aukabúnaði en gerbreytti leikjaheiminum með hugvitssamlegri fjarstýringu sem gerði manni kleift að leika sér með öllum líkamanum .
Fyrsta Wii-tölvan kom á markað fyrir sex árum , sló rækilega í gegn og er enn vinsælasta leikjatölva heims .
Lengi hefur verið von á nýrri uppfærslu hennar sem var svo kynnt í síðustu viku , Wii U. Öðrum þræði er Wii U kærkomin uppfærsla á tölvu sem orðin er vel við aldur , sex ár eru langur tími í tölvuleikjaheiminum , og uppfærslan skilar líka leikjatölvu sem er býsna spræk , þó ekki skáki hún Xbox frá Microsoft eða PlayStation frá Sony .
Stórtíðindin eru aftur á móti stýripinninn , ef pinna skyldi kalla , frekar að hægt sé að tala um stjórntölvu með 6,2 " snertiskjá , myndavél , hljóðnema , hátalara og ýmislegt tilheyrandi .
Með stýrpinnanum er hægt að stjórna leikjum í tölvunni , nema hvað , en það er líka hægt að spila leiki á hann , í öðru herbergi enda notar hann þráðlaust net , og meira segja má nota hann sem fjarstýringu fyrir sjónvarpið .
Innbyggðir eru hraðamælir , jafnvægismælir og fleiri skynjarar og fyrir vikið vinnur hann afskaplega vel með skynjaranum sem settur er efst á sjónvarpið , líkt og með Wii-tölvurnar , og er miklu nákvæmari þegar maður spilar með öllum líkamanum .
Fjarstýringin / leikjapinninn er klunnaleg að sjá , en fer vel í fullorðinshöndum og fínt að stýra vélinni með henni .
Þráðlausa tengingin drífur ekki ýkja langt , en það langt þó að hægt er að spila leik á fjarstýringuna í næsta herbergi .
Hleðslan á fjarstýringunni / stjórntölvunni dugir í þrjá tíma eða svo , en það er líka hægt að stinga henni í samband við rafmagn ef vill , og þarf ekki að tengja hana við tölvuna sjálfa .
Það er vitanlega lykilatriði í öllu saman að hægt er að nota gömlu Nintendo Wii-leikina , en eðlilega fær maður ekki fullt útúr vélinni nema með Nintendo Wii U-leikjum .
Wii U er fáanleg í tveimur útgáfum , hvítri , Basic Pack , sem er með 8 GB minni og svo svartri , Premium Pack , sem er 32 GB innbyggt minni , Nintendo Land-leik , stand fyrir tölvu og annan fyrir stjórnborð og skynjara .
Ég mæli með svörtu útgáfunni , en sú hvíta er líka fín .
Svarta kostar 77.900 kr. og sú hvíta 66.900 kr. Örgjörvinn er þriggja kjarna IBM PowerPC 1,24 GHz og grafíkörgjörvinn AMD Radeon High Definition 550 MHz .
Tölvan styður 1080p , 1080i , 720p , 480p og 480i upplausn .
Innbyggt þráðlaust net er í vélinni , tvö USB 2.0 tengi , HDMI-tengi og AV Multi Out-tengi .
Árni Matthíasson 