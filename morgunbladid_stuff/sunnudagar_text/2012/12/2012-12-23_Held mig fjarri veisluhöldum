U ndantekningin , ný skáldsaga Auðar Övu Ólafsdóttur , hefur hlotið mikið lof og er tilnefnd til Íslensku bókmenntaverðlaunanna .
Bókin fjallar um Maríu sem þarf að gera upp fortíðina þegar eiginmaður hennar yfirgefur hana vegna karlmanns .
Í kjallaranum býr dvergurinn Perla , hjónabandsráðgjafi og rithöfundur , sem gefur Maríu góð ráð .
Undirtitill verksins er d e arte poetica – um skáldskaparlistina .
Af hverju valdi Auður Ava þann undirtitil ? " Ég er að fjalla um skáldskapinn og ástina og þar af leiðandi um þjáninguna , fegurðina og orðin .
Svo er spurning hvort í frásögninni sé hægt að gera grein fyrir óreiðu lífsins , " segir Auður Ava .
" Sá veruleiki sem skáldsaga birtir okkur er alltaf skáldaður .
Í Undantekningunni er rithöfundur sem býr i kjallaranum hjá söguhetjunni og er sálgreinir og sérfræðingur í ástinni .
En það á við um þetta verk að þegar verið er að fjalla um ástina þá er í raun og veru verið að fjalla um skáldskapinn og þegar verið er að fjalla um skáldskapinn er verið að fjalla um ástina .
Atburður í upphafi bókar gerir að verkum að söguhetjan þarf að endurskapa fortíðina og gefa henni nýja merkingu .
Þetta er eins og með skáldskapinn í lífinu .
Þegar við rifjum upp atburði erum við alltaf að skálda og endurskapa og setja í nýtt samhengi .
Ætli bókin fjalli ekki um eigin hjartslátt sem heldur fyrir manni vöku .
" Börn eru áberandi í þessu verki eins og reyndar fleiri verkum þínum .
" Hugmyndin um barnið er áberandi í verkum mínum .
Ég var sérstaklega upptekin af þessu í Rigningu í nóvember .
Þar var ein persónan heyrnarlaus drengur sem sá líka mjög illa og var með þykk gleraugu , en var mjög greindur og næmur – lítið séní .
Ef maður sér börn fyrir sér sem einhvers konar tákn fyrir framtíðina þá hugsaði ég með mér að ef þessi drengur væri framtíðin þá væri heimurinn bara ágætlega settur .
Varðandi þessa bók þá langaði mig til að prófa hvort það væri hægt árið 2012 að búa til skáldsagnapersónu sem stæði fyrir mildi og gæsku .
Aðalpersóna mín heitir María og vinnur við hjálparstörf , hún aðstoðar börn sem misst hafa útlimi í jarðsprengjum .
Til að þessi manneskja myndi virka varð ég að gera hana mjög líkamlega og þess vegna er hún móðir og á tvö börn .
" Þetta er launfyndin bók .
Hvaða skoðun hefurðu á fyndni í skáldskap ? " Fyndni getur aldrei staðið ein sér heldur verður að vera undirbyggð af dramatík .
Á sama hátt er ekki hægt að fjalla um fegurð nema í gegnum þjáningu og ekki hægt að fjalla um lífið nema í gegnum dauðann .
" Bækur þínar hafa hlotið gríðarlega góðar viðtökur erlendis og þá alveg sérstaklega í Frakklandi .
Þessi velgengni hlýtur að gleðja þig .
" Allir vita að það er betra að fá klapp á öxlina en að vera skammaður .
Rithöfundar hljóta að vilja að bækur þeirra séu lesnar .
Allavega vil ég það .
En á sama tíma held ég mig fjarri veisluhöldum því það er forsenda frelsisins .
Ég staðset mig við hliðina á þeim sem er ekki boðið í partíin .
Það er alveg rétt að bækur mínar virðast fullnægja einhverri vöntun í útlandinu .
Það er verið að þýða Afleggjarann á 20 tungumál .
Ég heyrði einhvers staðar að fólk elskaði það í bókmenntum sem það hefði ekki nóg af í eigin lífi .
Frökkum finnst ég mjög ólík þeirra höfundum .
Sem íslenskur höfundur er ég þar að reyna að stoppa upp í einhver göt .
" Bækur Kolbrún Bergþórsdóttir kolbrun@mbl.is Bók vikunnar Ný bók Yrsu Sigurðardóttur , Kuldi , er ein af metsölubókum ársins enda á Yrsa stóran og staðfastan lesendahóp .
Orðanna hljóðan Teddi snýr aftur Kunningjakona mín las Húsið eftir Stefán Mána og henni var ekki alveg rótt við lesturinn .
Ekki varð það til að færa henni frið að eftir því sem hún las lengra varð henni ljóst að illmenni bókarinnar , Teddi , minnti í útliti mjög á nágranna hennar .
Nágranninn sem áður hafði virst vera rólegur náungi , eiginlega fremur venjulegur , tók nú á sig allt aðra mynd í huga hennar .
Henni fannst að hann hlyti að hafa eitthvað að fela .
Um leið skammaðist hún sín fyrir að hugsa á þann veg og reyndi að minna sig á að Húsið væri skáldskapur og Teddi væri ekki til .
Henni tókst ekki alveg að sannfæra sjálfa sig og í hvert sinn sem hún sér nágrannann sinn sér hún Tedda .
Trúið mér , það er mjög óþægilegt að sjá Tedda í nágranna sínum .
Teddi er nefnilega maður sem maður vill alls ekki eiga sem nágranna .
Önnur kunningjakona mín upplifði Húsið á allt annan hátt .
Hún sagði : " Ég keypti Húsið sem þú ert svo hrifin af .
Fólkið í bókinni er pakk .
Ég get ekki lesið um svona pakk ! " " Varðstu ekkert hrædd ? " spurði ég .
" Nei , " sagði hún .
" Ég varð bara þreytt á þessu pakki .
" Þetta svar fannst mér benda til að hún væri fremur kaldlynd kona .
" Lestu Stephen King ? " spurði ég .
" Nei , " svaraði hún .
Þá áttaði ég mig á því að hún er ekki kaldlynd heldur er hún ekkert hrifin af hryllingssögum , en ég laðast aftur á móti að þeim .
Mér fannst þessi kunningjakona mín ekki sýna nægilegt innsæi varðandi illmenni bókarinnar , Tedda , því að kalla hann pakk er að mínum dómi stórkostlegt vanmat .
Ég móðgaðist stórlega fyrir hönd Tedda , en mér tókst að leyna því .
Ég vildi vera kurteis svona rétt fyrir jól .
Teddi er ekki pakk .
Hann er illskan holdi klædd , gjörsamlega siðblindur og rekinn áfram af illum öflum .
Hann er magnað illmenni og drífur Húsið áfram með illskuverkum sínum .
Manni verður hreint ekki um sel .
Smekkur manna er misjafn og stundum gjörólíkur eins og sannast á þessum tveimur kunningjakonum sem eru reyndar mjög ólíkar .
Önnur þeirra er lítið gefin fyrir spennusögur , hin skóflar þær í sig .
Spennufíklar fá bók við sitt hæfi með Húsinu en vonandi sjá þeir Tedda ekki í næsta manni eins og kunningjakonan .
Í uppáhaldi Jón Ársæll Þórðarson sjónvarpsmaður Brekkukotsannáll er í upphaldi og um leið verð ég að minnast á Sjálfstætt fólk , ekki síst af því að við stálum titlinum að sjónvarpsþættinum mínum frá Halldóri .
Brekkukotsannáll er sú saga sem ég fer aftur og aftur í .
Hún er einstök í mínu sinni .
Ég er alinn upp við Skerjafjörðinn og þekki lýsingarnar á ferðum þeirra félaganna út í grásleppunetin .
En svo veit ég ekki hvar ég á að byrja á bókastaflanum því ég er sérfræðingur í gömlum ævisögum .
Þær þurfa helst að vera hundrað ára gamlar til að ná prófinu .
Steinunn Þórarinsdóttir , kona mín , kallar þetta neftóbaksbókmenntir og sannarlega eru neftóbaksblettir á sumum síðunum .
Það er eitthvað við þessa sögu sem einstaklingurinn skráir um ævi sína sem heillar mig .
Ég er áhugamaður um persónuleika fólks og hann birtist á yndislegan hátt í mörgum þessara gömlu ævisagna .
Ég get ekki tekið eina fram yfir aðra til að nefna .
Ég les lítið af bókum sem eru yngri en hundrað ára gamlar og þá fæ ég þessa gagnrýni á heimili mínu : Af hverju lestu ekki nýju bækurnar ? Svar mitt er þetta : Ég verð að fá að lesa þær gömlu fyrst ! Áhugaverðar bækur Skáldsögur og saga skáksnillings Þótt það sjáist kannski ekki á metsölulistum þá eru þetta skáldsagnajól .
Flestir af okkar reyndustu skáldsagnahöfundum senda frá sér verk og yngri höfundar blanda sér í slaginn og mega ekki gleymast .
Ævisaga Bobbys Fischers hlýtur svo að kalla á athygli .
Forvitnileg fyrsta skáldsaga Kristín Eiríksdóttir er í hópi áhugaverðustu höfunda okkar af yngri kynslóð .
Hvítfeld er fjölskyldusaga þar sem höfundi tekst hvað eftir annað að koma lesanda á óvart og afhjúpa þá lygi sem persónur hafa vafið um sig .
Þetta er fyrsta skáldsaga Kristínar og ber með sér að höfundurinn býr yfir umtalsverðum hæfileikum .
Afar forvitnileg skáldsaga .
Grípandi ævisaga um erfiðan snilling Endatafl , ævisaga Bobbys Fischers eftir Frank Brady , ætti að vekja áhuga hér á landi enda tengdist skákmaðurinn Íslandi sterkum böndum .
Þetta er saga snillingsins sem var á mörkum vitfirringar og höfundi tekst vel að sýna þverstæður í karakter hans .
Afar læsileg , grípandi og eftirminnileg ævisaga um merkilegan einstakling .
Bókin fékk mjög góða dóma erlendis .
Bók sem allir skákáhugamenn hljóta að óska sér í jólagjöf .
Næmar lýsingar á tíðaranda Íslendingablokk Péturs Gunnarssonar er ákaflega fallega stíluð , eins og búast má við af höfundinum .
Pétur er snjall athugandi og lýsir tíðaranda og samtíma oft á einkar næman hátt og fyndni hans nýtur sín ágætlega .
Persónur bókarinnar , sem eiga það sameiginlegt að búa í sömu blokk , eru þó miseftirminnilegar .
Gömlu mennirnir bera af og stela senunni hvað eftir annað .
Bókin er helst til stutt , hefði mátt vera miklu lengri .
Ýmiss konar góðgæti um jólin Það er engin ástæða til annars en að gera vel við sig í mat og drykk um jólin og þá kemur sér vel að eiga góða matreiðslubók þar sem mið er tekið af hátíð ljós og friðar .
Jólaréttirnir er matreiðslubók eftir Sigga Hall en þar eru uppskriftir að helstu jólaréttum sem hafa verið á borðum landsmanna undanfarna áratugi .
Vitanlega eru svo myndir með öllum réttunum .
Bókin skiptist í fjóra kafla : Jólahlaðborð og kaldir réttir , Hátíðarréttir , Súpur og meðlæti og Sætt á eftir .
Orð , krydd og krásir er bók eftir Sigrúnu Óskarsdóttur og Kristínu Þóru Harðardóttur .
Þar er að finna spennandi rétti af slóðum Biblíunnar .
Höfundarnir sækja hugmyndir úr hinni helgu bók en hráefnið er úr íslenskri náttúru .
Þarna er að finna uppskriftir að kálfakjöti með möndlusósu , chilisúkkulaðiköku , hægelduðu sítrónulambalæri og súkkulaðibúðingi með möndlusósu svo örfáir réttir séu nefndir .
Sannarlega öðruvísi matreiðslubók .
Maxímús Músíkús bjargar helginni í Bandaríkjunum Bókin Maxím ús Músíkús eftir Hallfríði Ólafsdóttur og Þórarin M. Baldursson kom nýlega út í Bandaríkjunum og forvitnilegt verður að fylgjast með viðbrögðum þar í landi en hin tónelska mús Maxímús hefur farið víða um heim og fengið góðar viðtökur .
Reyndar hafa þegar komið viðbrögð við útgáfunni í Bandaríkjunum því á Amazon US er að finna umsögn móður sem sagði Maxímús Músíkús hafa bjargað helginni hennar .
Hún er ánægð með hljóðfærafræðsluna , teikningarnar sem leiða lesandann inn í söguna og tónlistina sem fylgir með bókinni á geisladiski .
Hún endar umsögnina með orðunum : " Ég elska þessa bók .
Hún er frábær til að kynna tónlistina fyrir börnum .
" Vandræðagangur og lúmskur húmor Bragi Ólafsson er svo frumlegur og sérstakur höfundur að hann getur aldrei orðið allra .
Hann sýnir allar sínar bestu hliðar í Fjarverunni sem fjallar um prófarkalesarann Ármann og atburði í lífi hans og þar kemur Geirfinnsmálið meðal annars við sögu .
Hér er nóg um neyðarlegar uppákomur , vandræðagang og erjur , en fáir lýsa slíku betur en Bragi .
Auk þess býr verkið yfir lúmskum húmor .
Þessi bók stækkar kannski ekki lesendahóp Braga en ætti að gleðja aðdáendur hans .
Málsháttur vikunnar Hvar er allt fólkið , sagði bóndi , hjákonan var ekki á pallinum .
Sjúgið hunang af hverju strái en snertið aldrei sorann af botninum .
Bríet Bjarnhéðinsdóttir 