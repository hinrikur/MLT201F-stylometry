Ljósin á aðventukransinum lýsa okkur í biðinni eftir jólunum og minna á tímann sem líður og reynsluna sem mótar okkur .
Stundum tökum við á móti jólunum í gleði og eftirvæntingu .
Stundum væntum við þeirra í sorg og sársauka .
Hvert kerti á kransinum getur skírskotað til minninganna sem við berum með okkur en vísar um leið til vonarinnar sem jólin eru fyrirheit um , " segir sr. Kristín Þórunn Tómasdóttir en hún og maður hennar sr. Árni Svanur Daníelsson hafa velt fyrir sér merkingu þess að tendra ljós , nú þegar aðventan fer í hönd og margir setja upp aðventu-kransa .
Þau ákváðu að skrifa grein um nýja merkingu sem þau leggja í kertin og birta á presta- og hjónabloggi sínu arniogkristin.is .
Kristín segist telja hressandi og skemmtilegt að gefa þekktum táknum eins og kertunum á aðventukransinum nýja merkingu .
Aðventukrans minninganna " Við köllum þetta aðventukrans minninganna .
Við höldum alveg áfram að tala um spádóms , Betlehems- , hirða- og englakertin líka .
Þau heiti hafa þann tilgang að fræða og leiðbeina , einhver gaf þeim þessi heiti í þeim tilgangi að segja söguna sem leiðir okkur að jólunum .
En hluti af því að vinna með trú í samtímanum er að finna annan flöt á þekktum táknum .
" Fyrsta kertið má nota til að leiða hugann að þeim sem eru horfnir á braut .
" Fyrsta aðventukertið minnir á ástvinina sem eru ekki lengur með okkur .
Við nemum staðar , nefnum nafnið þeirra , rifjum upp röddina þeirra , andlitið þeirra og allar minningarnar sem tengjast þeim og jólatímanum .
" Þau hjónin leggja til að við kveikjum á öðru kertinu til að jafna okkur á áföllum .
" Annað aðventukertið lýsir upp sársaukann yfir erfiðum breytingum sem hafa orðið í lífinu okkar .
Það geta verið sambandsslit , atvinnumissir , fjárhagslegt áfall , heilsubrestur , frelsissvipting vegna streitu og álags , og hvers kyns breytingar sem skilja okkur eftir í einsemd .
Við nefnum það sem veldur sársaukanum , leggjum okkur í Guðs hendur og biðjum um frið í hjartað .
Þriðja aðventukertið er tendrað fyrir þau sem hafa misst áttir í lífinu og finnst þau vera týnd .
Við þurfum öll að hafa stefnu í lífinu , að vita hver við erum og á hvaða leið við erum .
Þess vegna er gott að þiggja leiðsögn ljóssins sem kemur í heiminn og vill upplýsa hvert og eitt okkar .
Við tendrum ljós og biðjum fyrir þeim sem hafa misst sjónar á ljósinu og biðjum Guð að leiða þau í öruggt skjól , " segja þau hjón á bloggi sínu .
Þá segja þau hægt að kveikja á fjórða aðventukertinu í nafni vonar .
" Fjórða aðventukertinu fylgir vonin um allt það sem jólin færa okkur .
Barnið í jötunni er fyrirheit um frið og gleði handa öllum Guðs börnum .
Við biðjum að ljós jólanna upplýsi huga og hjarta og að ljós okkar fái lýst bræðrum okkar og systrum .
" 