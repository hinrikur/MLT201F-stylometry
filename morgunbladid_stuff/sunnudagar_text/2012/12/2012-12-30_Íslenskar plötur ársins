Tónlistarárið sem brátt er liðið var óvenju gróskumikið , plötuútgáfa með blóma , hvort sem var á föstu formi eða rafrænu , tónleikahald fjörugt og fullt að gerast .
Fyrir vikið finnst Árna Matthíassyni ógerningur að takmarka sig við að velja tíu íslenskar plötur ársins , nógu erfitt er að takmarka listann við tuttugu .
Björn Kristjánsson , eða bara Borko , kom á óvart með framúrskarandi skemmtilega og fjölbreytta plötu , Born to be Free .
Á plötunni bræðir hann saman það besta úr tilraunakenndu poppi og raftónlist .
Plata ársins , svo mikið er víst .
Þegar þeir félagar í AdHd slepptu fram af sér beislinu í hljóðveri urðu til tvær plötur með spunakenndri tónlist , ADHD 3 og ADHD 4 .
Sú síðarnefnda grípur mann strax , hrífandi ágeng og ögrandi , en hin er innhverfari og þarf meiri tíma .
Árið sem nú er að líða var árið hans Ásgeirs Trausta Einarssonar , hann var á allra vörum fyrir plötuna Dýrð í dauðaþögn og hélt til að mynda frábæra tónleika í Hörpu á Airwaves .
Tónlistin er heillandi og flutningurinn óaðfinnanlegur .
Duo Harpverk , skipað þeim Katie Buckley hörpuleikara og Frank Aarnink slagverksleikara , hefur auðgað íslenskt tónlistarlíf sem heyra má á á disknum Greenhouse Sessions þar sem þau flytja verk eftir íslensk tónskáld sem samin voru fyrir Dúóið .
Á LP má heyra hvað Futuregrapher , Árni Grétar Jóhannesson , hefur verið lengi að í raftónlistinni .
Platan gefur frábært yfirlit yfir þá fjölbreyttu strauma og stefnur sem hann hefur á valdi sínu , en hún er þó ekki safnplata heldur heilsteypt verk .
Ghostigital byrjaði sem sólóverkefni fyrir níu árum en Division of Culture and Tourism sannar að það er heilmikið ferskt og frumlegt í gangi .
Það er merkilegt í sjálfu sér hve þeim félögum Einari Erni og Curver tekst að halda sér í framlínunni , en svona er það bara .
Á Stafnbúa halda tónskáldið Hilmar Örn Hilmarsson og kvæðamaðurinn Steindór Andersen áfram að endurvekja gamlan arf og sýna að hann á fullt erindi til okkar enn þann dag í dag .
Músíkin er margslungin og rímnavalið gefur nasasjón af rímnasögunni .
Enter 4 birtist óforvarandis og óvenjulegt að eins þekktri hljómsveit og Hjaltalín takist að halda breiðskífugerð svo leynilegri að enginn vissi hvað var í vændum .
Platan sker sig líka úr , er ólík fyrri verkum , innhverf og íhugul , en þó rökrétt framhald af því besta sem sveitin hefur gert .
Jónas Sigurðsson er uppalinn í Þorlákshöfn og segja má að Þar sem himin ber við haf , sem hann gerði með Lúðrasveit Þorlákshafnar , sé óður til heimaslóðanna , en um leið óður til allra Íslendinga .
Einlæg plata og innileg .
Félagarnir í Kontinuum hafa fengist við ýmsar gerðir af rokki , sem vel má heyra á Earth Blood Magic , því þeir bregða fyrir sig ólíkum stílum drungarokki , svartmálmi , síðpönki og síðrokki .
Rokkskífa ársins .
Á Annarri Mósebók , breiðskífu Moses Hightower , er að finna nútímalega sálartónlist , hljóðláta stemningu með óvæntum lagalykkjum og textum sem láta ekki mikið yfir sér , en fela í sér naska sýn á mannlífið .
Málið er að gera eitthvað nýtt eða þá eitthvað gamalt á nýjan hátt .
Á Ojba Rasta , frumraun samnefndar hljómsveitar , glíma menn við reggíformið á frumlegan og spennandi hátt , búa til lög sem fara eigin leiðir uppfull með kímni og glaðværð .
Sumarplata ársins .
Tónlistarlega er God ' s Lonely Man hreint afbragð , lagasmíðar og spilamennska upp á fimm stjörnur .
Það er ekki minna varið í texta Péturs Ben en lög hans , djúpar pælingar um tilveruna eru þræddar gegnum textana og þannig tengjast þeir allir , en standa þó sjálfstæðir .
Það er viðeigandi að þessi plata Retro Stefson heiti einfaldlega Retro Stefson , enda birtist á henni fullþroskuð rokksveit , laus við ungæðishátt og stefnulausan galsa , en nú hnitmiðuð og beinskeytt rokksveit með poppívafi .
Samúel Jón Samúelsson hugsar stórt eins og heyra má á Fjórum hliðum , rúmar 96 mínútur og víða komið við ; í Eþíópíu , Nígeríu , Brasilíu og suðurríkjum Bandaríkjanna .
Pottréttur ársins .
Valtari er í senn uppgjör fyrri tíma og upphaf á einhverju nýju .
Á plötunni er að finna hugmyndir Sigur Rósar-félaga og vangaveltur frá löngum tíma og að því leyti er platan eins og skissubók , en líka full af frábærri tónlist .
Lögin á Slowscope , fyrstu breiðskífu The Heavy Experience , þrengja sér inn í kollinn á manni og maður áttar sig á því að maður situr grafkyrr og heldur nánast niðri í sér andanum .
Allt frá blúsuðum bardúnstónum í almagnaða gítarsýru .
Í laginu Drama gerir Þormóður Dagsson Tilbury-bóndi nett grín að trommuleikurum og viðeigandi .
Hann var og þekktastur fyrir trommuleik með ýmsum en á Exorcise birtist hann sem frábær lagasmiður og fínn söngvari .
Vetrarferð Schuberts er í senn magnað meistaraverk og margútgefið .
Þeir Víkingur Heiðar og Kristinn Sigmundsson leggja þó ótrauðir í þá samkeppni og komast frábærlega frá því þar sem saman fer stórbrotinn söngur og framúrskarandi spilamennska .
Þórir Georg glímir við djúpekilegar lífsgátur á I Will Die and You Will Die and it Will be Alright .
Það hefur hann svosem gert áður en ekki eins líflega og í stað tregans er góðlátleg depurð .
