Í fyrra héldu þeir Magnús & Jóhann upp á fjörutíu ára samstarfsafmæli en nú í haust eru hins vegar fjórir áratugir síðan fyrsta hljómplata félaganna leit dagsins ljós .
Á henni er meðal annars lagið " Mary Jane " , eitt margra klassískra sem þeir Magnús Þór Sigmundsson og Jóhann Helgason hafa samið á löngum og frjóum ferli .
Þeir hafa af og til starfað saman gegnum árin , sem dúettinn Magnús & Jóhann , en einnig í hljómsveitum ; fyrst léku þeir saman ungir Suðurnesjamenn í Nesmönnum og um miðjan átttunda áratuginn voru þeir saman í Change .
Við hittumst eitt skammdegisdimmt síðdegið í vikunni í Hörpu , að ræða nýja plötu félaganna , sem þeir kalla Í tíma , og kemur út á þessum tímamótum þegar fjörutíu ár eru síðan sú fyrsta kom út .
Þeir rifja upp ólíka vinnuna við fyrstu plötuna , sem var tekin upp á tveggja rása segulband sem ekki var hægt að taka mikið ofan í en " svo gerðist þetta allt hratt , á örskotsstundu " , segir Magnús um það þegar þeir urðu vinsælir .
Þá bjugguu þeir í Keflavík og tóku rútuna í bæinn í upptökurnar .
" Fyrsta bifreiðin sem við eignuðumst var blái Morrisinn hans Magnúsar , " segir Jóhann .
" Já , hann kostaði fimmþúsundkall , " bætir Magnús við .
" Ef maður drap á honum á ferð og svissaði aftur á , þá sprengdi hann með svaka hvelli .
Það var mikið sport að keyra á honum niður Hafnargötuna í Keflavík og sprengja .
" Þeir hlæja að minningunni en svo segir Jóhann : " Það var samt ákveðin lýrík í þessum rútuferðum .
" Allir verða kassagítarleikarar Á nýja diskinum eru þrettán lög , sjö eftir Magnús Þór , við texta hans , og sex eftir Jóhann .
Hann á fjóra textanna en segist hafa verið kominn í smávegis tímaþröng með texta við tvö laganna og mátaði eitt við kvæðið " Vor hinsti dagur er hniginn " eftir Halldór Laxness og annað við þýðingu Jónasar Hallgrímssonar á " Kossavísu " eftir Von Chamisso .
Í báðum tilvikum smellpössuðu ljóðin .
Með félögunum á diskinum leikur afar þétt hljómsveit , skipuð Kristni Snæ Agnarssyni trommara , gítarleikaranum Stefáni Má Magnússyni , Eiði Arnarsyni bassaleikara og hlómborðsleikaranum og upptökustjóranum Jóni Ólafssyni , auk blásaranna Jóels Pálssonar og Samúels J. Samúelssonar .
Þeir segja Jón Ólafsson hafa átt hugmyndina að diskinum og hann hafi viljað hafa hana í anda fyrstu plötunnar , frá 1972 .
" Ég gerði tilraun til að semja í þeim anda en það virkaði ekki .
Maður verður að vera frjáls við að semja tónlist , " segir Jóhann .
Magnús var hins vegar strax mótfallinn slíku afturhvarfi .
" Við erum ekki lengur sömu menn og fyrir fjörutíu árum .
Þessi lækur sem var þá er löngu orðinn að sjó , " segir hann .
" En svo gerjaðist þetta .
Ég átti talsvert af efni af ýmsu tagi , valdi það sem mér fannst henta og samdi tvö ný lög sérstaklega fyrir upptökuna .
" Jóhann segist hins vegar hafa átt eitt lag klárt frá 2009 , með enskum texta sem hann sneri því allir textarnir á plötunni eru á íslensku .
Hann þurfti því að leggjast í lagasmíðar .
Félagarnir funduðu síðan með Jóni , völdu úr hugmyndum , þá var æft tvisvar og síðan haldið í Hljóðrita að taka upp undir stjórn Kidda í Hjálmum , sem jafnframt sá um hljóðblöndun með meiru .
" Mig langaði að breyta um lit í tónlistinni og frekjaðist með hljómsveitina , að við myndum berja lögin inn og enginn væri að reyna neina fíngerða listræna hluti , " segir Magnús og glottir .
Jóhann var sammála honum um þá stefnu .
" Við höfðum nú gert þetta áður , eins og með lagið " Yakety Yak " á sínum tíma , bara strömmað þetta inn .
En sem Magnús & Jóhann í gamla daga vorum við meira í pikkinu , kassargítarsamspili sem við lágum yfir og formuðum vel .
Við slepptum því núna .
" Hljóðheimurinn á Í tíma er þéttur og jarðbundinn og söngur félaganna nýtur sín vel .
Það hafði mikil áhrif á útkomuna að Magnús vildi að Kristinn Snær trommari sleppti því alveg að leika á sneril og hi-hat , lykiltól hins hefðbundna popp- og rokktrommuleikara .
" Þessi hvellu hljóð í snerli og hi-hati eru oft eins og leiðandi oddur í tónlist sem allir fylgja .
Ef þau eru ekki með er eins og vopnin séu tekin af trommuleikurum og ákveðið ójafnvægi myndast til að byrja með , en menn fara þá að leita að sínu plássi í tónlistinni upp á nýtt og tónlistin verður víðari .
Það verða einhvern veginn allir kassagítarleikarar , " segir Magnús .
Líkar og ólíkar lagasmíðar Þeir félagar semja ekki saman og Jóhann segir að lagasmíðar þeirra gegnum tíðina hafi verið bæði líkar og ólíkar , einnig innbyrðis , og hann nefnir sem dæmi lög á borð við " Blue Jean Queen " og " Ísland " eftir Magnús og " Yakety Yak " og " Söknuð " eftir sig .
" En þau virka svo vel saman á nýju plötunni vegna hljóðheimsins , jarðarinnar sem er lögð undir þau , " segir Magnús þá .
" Sjálfur samdi ég textann fyrst í öllum lögunum , lagið varð til í höfðinu á mér um leið .
Núorðið finnst mér tónaröðin ekki skipta svo miklu máli , svo framarlega sem textinn virkar eðlilega með henni .
En ef það er kórus í laginu finnst mér hann þurfa að virka .
" " Ég samdi mín lög , eins og vanalega , á gítarinn og stundum kemur lag tiltölulega fljótt og eitthvert textaviðhengi sem ég dútla áfram við .
Það er mikilvægt að sitja við og semja á hverjum degi ; suma daga kemur ekkert en svo allt í einu brýst það fram ...
" " ...
já næstum ómeðvitað og skrifar sig þá nær sjálft " , bætir Magnús við .
Líður stundum langt á milli þess að þeir hittist og leiki saman ? " Já , en við höfum samt ekkert fyrir þessu ! " segja þeir og hlæja .
" Við erum eins og gömul hjón , setjumst bara niður og tengjum okkur saman .
Það er eins og eitthvert jafnvægi verði til , einhver mantra sem þarf ekki að ræða .
Þetta er orðinn langur tími ; þetta fer sjálfkrafa á teinana þegar við hittumst og brunar af stað .
" Þegar þeir félagar eru spurðir hvort þeir hyggist fylgja nýja diskinum eftir með tónleikum nú á aðventunni segir Jóhann að þeir spili eitthvað smávegis saman tveir en kannski komi hljómsveitin öll saman eftir áramót , þá sé auðveldara að ná uppteknum mannskapnum saman .
" En við Jóhann gerum lítið annað en að hella upp á kaffi þannig að við tveir getum alltaf mætt , " bætir Magnús kersknislega við .
" Já , við getum alltaf setið og hugsað .
Það er nú líka vinna ! " segir Jóhann .
