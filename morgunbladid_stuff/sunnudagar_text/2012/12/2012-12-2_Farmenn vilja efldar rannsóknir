" Brýnna er en nokkru sinni að stórauka haf- og fiskirannsóknir .
Aukin þekking á ástandi fiskistofna er algjör grunnforsenda fyrir betri nýtingu á auðlindum hafsins .
Það er algjör lágmarkskrafa að tryggt sé að rannsóknarskip stofnunarinnar séu nýtt til rannsókna af fullum krafti allt árið , en liggi ekki í höfn langtímum þar sem peninga skorti til útgerðar þeirra .
Þetta segir í ályktun formannaráðstefnu Farmanna- og fiskimannasambands Íslands sem haldin var í vikunni .
Sjómenn eru afdráttarlausir í yfirlýsingum og telja að leggja eigi mun meiri áherslu á vistfræðilegar rannsóknir en gert hafi verið hingað til .
Þetta þurfi að gera til að leita svara við spurningum um breytingar í lífríki sjávar .
Megi þar nefna breytingar í útbreiðslu loðnustofnsins og hnignun stofnsins undanfarin ár .
Einnig þurfi skýringar á nýliðunarbresti í þorskstofninum um áratuga skeið .
Krefst stefnubreytingar " Ljóst er ennfremur að mun víðtækari sjó- og vistfræði rannsókna er þörf til að unnt sé meta umfang og áhrif af hlýnun andrúmslofts og sjávar sem verið hefur undanfarin ár og gætir nú þegar í miklu mæli á Íslandsmiðum og nálægum hafsvæðum .
Slíkar rannsóknir krefjast algerrar stefnubreytingar í fjárveitingum til hafrannsókna hér við land en eru jafnframt óhjákvæmilegar til að öðlast þá þekkingu sem nauðsynleg er til verndar og raunverulega sjálfbærrar nýtingar á lífríki hafsins , " segir í ályktun Farmanna- og fiskimannsambands Íslands .
sbs@mbl.is 