Það er merkilegur andskoti hvað manni finnst þunnar tölvur alltaf eftirsóknarverðar og því meira spennandi sem þær eru þynnri .
Þannig er því til að mynda farið með nýja iMakkann ; bara það eitt að berja hann augum fyllir alla löngun til að snerta , og skoða og eiga og það meira að segja áður en maður kemst á snoðir um innvolsið .
iMakkinn sem kynntur var 2009 vakti mikla hrifningu fyrir það hve hann var nettur en þó öflugur ; víst var skjárinn ekki beint nettur , hægt að fá 21 " skjá eða 27 " , en sjálf tölvan , ef svo má segja , allur vélbúnaðurinn , var innbyggður í skjáinn .
Á nýja iMakkanum sem kynntur var fyrir stuttu hafa Apple-menn gengið enn lengra í þá átt , því kanturinn á skjánum er ekki nema 5 mm að þykkt .
Skjárinn þykknar frá kanti og að bungu á bakinu , en alls tekur tölvan 40% minna rými en á fyrri vélinni og það þó vélbúnaður hafi verið mjög uppfærður , nýir örgjörvar , minni tvöfaldað , endurbætt skjákort og tvö Thunderbolt tengi sem staðalbúnaður .
Til viðbótar við framfarir í vélbúnaðarsmíði almennt gerðu þeir Apple-bændur tvennt til að þjappa dótinu saman , slepptu geisladrifinu , og þó fyrr hefði verið , og síðan er álhúsið utan um vélina og glerið steypt saman með nýrri aðferð sem sparar tvo millimetra til viðbótar .
Þó innvolsið sé nýtt að mestu leyti eru skjáirnir þeir sömu , þ.e. ekki Retina skjáir , sem skýrist væntanlega af því að gríðarlega dýrt yrði að smíða svo stóra skjái með svo mikilli upplausn , aukinheldur sem það þyrfti ansi öflugt skjákort til að knýja þá .
Kannski verður það í næstu uppfærslu .
Það verður svo að segjast eins og er að eftir að hafa kynnst sambyggðri tölvu sem keyrir Windows 8 spyr ég : Hvar er snertiskjárinn ? Sem stendur er aðeins hægt að fá iMac með 21,5 " skjá , upplausninni 1920 × 1080 , en í janúar birtast 27 " tölvur með upplausnina 2560 × 1440 .
Ekki er gott að segja hvenær þeir berast hingað til lands , en væntanlega snemma á nýju ári .
* Skjákortin eru Nvidia GeForce GT 640M eða GT 650M á 21,5 " vélunum , en GTX 660M eða GTX 675MX á þeirri 27 " .
Á bakinu eru tvö Thunderbolt-tengi , eins og getið er , en líka fjögur USB 3.0 tengi , rauf fyrir SDXC kort , Ethernet-tengi og heyrnartólstengi .
* Hægt er að fá vélarnar með 2.7 GHz i5 örgjörva , 2,9 GHz eða 3,2 GHz i5 ( 27 " ) .
Vinnslumini á þeim öllum er 8 GB , stækkanlegt í 16 GB , en 27 " er hægt að stækka í 32 GB .
* Terabætis harður diskur fylgir , en hægt að skipta út fyrir það sem Apple kallar Fusion Drive , en það tvinnar saman harðan disk og flash-minni sem getur gefið margfaldan hraða .
Stýrikerfið les þá það sem mest er notað inn í flash-minnið og er margfalt fljótara að sækja þegar þess er þörf .
Árni Matthíasson 