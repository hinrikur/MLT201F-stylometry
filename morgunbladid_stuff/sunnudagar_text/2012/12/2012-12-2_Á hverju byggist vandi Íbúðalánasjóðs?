Það er ljóst að vandi Íbúðalánasjóðs er mjög mikill , " sagði Jóhanna Sigurðardóttir forsætisráðherra í óundirbúnum fyrirspurnum á fimmtudag .
Það var Bjarni Benediktsson , formaður Sjálfstæðisflokksins , sem vakti máls á vanda Íbúðalánasjóðs í óundirbúnum fyrirspurnum á Alþingi , en þar sagði hann meðal annars : " Það sem er undirliggjandi hér er ríkisábyrgð vegna skuldbindinga sem ef allt fer í óefni geta verið yfir 200 milljörðum króna .
Þetta gefur okkur tilefni til að taka á málinu strax , ræða það hér í þinginu og við stjórnvöld , til hvaða aðgerða eigi að grípa til að lágmarka áhættu almennings af stöðunni .
" Leitað að blóraböggli Til að setja hlutina í samhengi , þá hefur allt logað í deilum á Bretlandi vegna umdeildrar ríkisaðstoðar sem veitt var Royal Bank of Scotland .
Ef horft er til hlutfalls af landsframleiðslu hefur ríkissjóður þegar lagt svipaða fjárhæð í Íbúðalánasjóð eða um 46 milljarða , 13 milljarða nú og 33 milljarða í lok árs 2010 .
Þó er ljóst að það dugar hvergi nærri til .
Ef marka má orð Bjarna gæti vandinn verið fimm sinnum stærri .
Eins og jafnan er leit hafin að pólitískum blóraböggli .
Það kom fram í máli Jóhönnu að uppgreiðsluvandann mætti rekja til kerfisbreytingar á skuldabréfaútgáfu Íbúðalánasjóðs árið 2004 , en þá var Árni Magnússon félagsmálaráðherra .
Rökin sækir hún í nýbirta skýrslu ILS , þar sem segir að frá þeim tíma hafi sjóðurinn verið með opna vaxtaáhættu sem lýsi sér í því að skuldir sjóðsins eru óuppgreiðanlegar á meðan útlán sjóðsins eru það ekki .
Varað var við uppgreiðsluáhættunni af nefnd sem fjallaði um málið á þeim tíma , en hún lagði til að " uppgreiðsla fasteignaveðbréfa verði aðeins heimiluð gegn greiðslu þóknunar , sem yrði jafnhá mismun á markaðsverðmæti áþekks íbúðabréfs og fasteignaveðlánsins " .
Um það sagði Bjarni að aðgerðirnar sem gripið var til til þess að lágmarka áhættuna hefðu reynst " alveg ófullnægjandi " .
En eins og lesa má um annars staðar á þessari síðu var þó gerður fyrirvari , sem ráðherra húsnæðismála getur beitt .
Þáttur Jóhönnu Bjarni bendir á að nægur tími hafi gefist síðan þá til að taka á þessum vanda eftir að Jóhanna tók við sem félagsmálaráðherra vorið 2007 og í tíð sitjandi ríkisstjórnar .
Og víst er að vandi Íbúðalánasjóðs er ekki nýr af nálinni .
Það þarf ekki að koma neinum á óvart sem fylgst hefur með afskriftum bankanna á húsnæðislánum að Íbúðalánasjóður lendi í hremmingum , þar sem hann sérhæfir sig í lánum til húsnæðiskaupa með útlánasafn upp á 800 milljarða .
Sér til varnar segir Jóhanna að eitt sitt fyrsta verk hafi verið að lækka lánshlutfallið úr 90% af kaupverði niður í 80% , en hækkunin í 90% lánshlutfall var skilyrði Framsóknar við stjórnarmyndun með Sjálfstæðisflokknum 2003 .
Engu að síður heyrast gagnrýnisraddir um að stjórnvöld hafi flotið sofandi að feigðarósi .
Breyta hefði þurft ósjálfbærum fjármögnunarstrúktúr Íbúðalánasjóðs og eins hafi rekstrarkostnaður aukist .
Þá hafi Jóhanna rýmkað reglur til útlána árið 2008 eða á sama tíma og fjármálakerfið var almennt að draga saman seglin .
Það var eftir að hún samþykkti skilyrði norrænu seðlabankanna fyrir gjaldeyrisskiptasamningi við Seðlabanka Íslands , að því er fram hefur komið hjá Ingibjörgu Sólrúnu Gísladóttur , en í honum fólst að gera þyrfti breytingar á Íbúðalánasjóði og draga úr áhættunni .
Þess í stað var blásið til sóknar , hámark húsnæðislána hækkað úr 18 í 20 milljónir og brunabótamat afnumið sem viðmið fyrir lánveitingum , en þess í stað miðað við allt að 80% af kaupverði eigna þegar eignabólan var við það að springa .
VIÐSKIPTI STÖÐVUÐ Engu munaði að viðskipti með íbúðabréf Íbúðalánasjóðs yrðu stöðvuð í þriðja skipti á skömmum tíma í Kauphöll þegar stjórnarformaðurinn Jóhann Ársælsson lét hafa eftir sér á Mbl.is að útgáfu skuldabréfa í HFF-flokknum hefði verið hætt .
Sú yfirlýsing var leiðrétt fyrir opnun markaða á fimmtudagsmorgni .
Í byrjun vikunnar voru viðskipti stöðvuð með bréf sjóðsins er Sigríður Ingibjörg Ingadóttir sagði á Bloomberg að Íbúðalánasjóður þyrfti að endursemja um skuldir , afnema þyrfti ríkisábyrgð , auk þess sem sjóðurinn þyrfti um 10 milljarða aukningu eigin fjár .
Í síðustu viku voru þau stöðvuð eftir heilsíðuviðtal við Sigurð Erlingsson í Viðskiptablaðinu .
Uppgreiðslur ekki ógn ? Öfugt við það sem látið hefur verið í veðri vaka , meðal annars í skýrslu ÍLS um stöðu Íbúðalánasjóðs , er ríkissjóður ekki varnarlaus gagnvart uppgreiðsluáhættunni .
Þegar ráðist var í kerfisbreytingu á húsnæðiskerfinu árið 2004 voru settir varnaglar til að fyrirbyggja opna vaxtaáhættu sjóðsins .
Í 26. grein laga um húsnæðismál segir : " Ráðherra er heimilt , við sérstakar aðstæður og að fenginni umsögn stjórnar Íbúðalánasjóðs , að ákveða að aukaafborganir og uppgreiðsla ÍLS-veðbréfa verði aðeins heimilar gegn greiðslu þóknunar sem jafni út að hluta eða að öllu leyti muninn á uppgreiðsluverði ÍLS-veðbréfs og markaðskjörum sambærilegs íbúðabréfs .
Geta skal um þessa heimild í skilmálum ÍLS-veðbréfa .
" Á árinu 2012 stefnir í að uppgreiðslur verði meiri en ný útlán sjóðsins .
Guðbjartur Hannesson velferðarráðherra hefur þó ekki beitt ákvæðinu og skýrir ráðuneytið það með því að " í stóru lánasafni sé ávallt gert ráð fyrir nokkrum uppgreiðslum , vegna fasteignaviðskipta og annarra þátta .
" Eigið fé Íbúðalánasjóðs er þó naumar skammtað en hjá flestum öðrum fjármálastofnunum , jafnvel eftir að ríkissjóður hefur lagt til 13 milljarða .
Einnig kemur fram hjá ráðuneytinu að á árunum 2004 og 2005 hafi uppgreiðslur lána verið mjög miklar , " en þær voru ekki á ÍLS-veðbréfum heldur á lánum veittum úr Byggingarsjóði ríkisins , Byggingarsjóði verkamanna og Húsbréfadeild .
" Ekki hafi því verið heimilt að beita uppgreiðsluálagi .
Þrátt fyrir uppgreiðslur á ÍLS-veðbréfum frá árinu 2008 hafa þær ekki verið í slíkum mæli , að því er kemur fram hjá ráðuneytinu , að Íbúðalánasjóður " hafi séð ástæðu til að beina því til ráðherra að beita heimildinni ...
Ráðherra er hinsvegar upplýstur reglulega um umfang uppgreiðslna hjá Íbúðalánasjóði og á vettvangi nefndar um efnahagsstöðugleika hefur þessi heimild verið rædd ítarlega .
" Af svari ráðuneytisins má ráða að Íbúðalánasjóður þurfi að eiga frumkvæði að beitingu heimildarinnar til að grípa inn í uppgreiðslur , en lagabókstafurinn virðist þó ekki útiloka frumkvæði ráðherra .
Stóra spurningin er hinsvegar sú hvort stjórnmálamenn treysti sér til að beita ákvæðinu og læsa fólk inni í lánum Íbúðalánasjóðs á sama tíma og vextir fara hríðlækkandi í húsnæðislánamarkaðnum .
Þjóðmál Pétur Blöndal pebl@mbl.is " Þjóðin virðist ekki vilja lengur taka þau lán sem lánasjóður þjóðarinnar býður upp á " .
Árni Páll Árnason 