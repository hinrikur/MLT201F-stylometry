Fortíðarþráin svífur yfir vötnum í nýju jólatrjánum frá DEMO-handverki .
Þessi handgerðu tré eru sköpunarverk Magnúsar Ólafssonar og Dagnýjar Elsu Einarsdóttur , sem áður hafa getið sér gott orð fyrir ljós sín .
Magnús er húsgagnasmíðameistari en Dagný Elsa hefur lagt stund á nám í húsgagnasmíði ásamt því að hafa lært hönnun .
Hugmyndin að trjánum kemur frá jólatrjám sem voru á norrænum heimilum á fyrri hluta síðustu aldar .
" Oftast smíðaði fólk sín eigin tré úr því efni sem féll til og skreytti þau gjarnan með mosa og lyngi , stundum voru sett lítil kerti á greinarnar í þar til gerðum klemmum .
Síðar voru þau t.d. skreytt með heimagerðum , fléttuðum hjörtum og kramarhúsum úr pappír sem hengd voru á greinarnar , " segir á vefsíðu fyrirtækisins en Sunnudagsblað Morgunblaðsins hafði samband við Magnús og forvitnaðist nánar um hugmyndina á bak við trén .
" Greinarnar hjá okkur eru hallandi .
Áður fyrr voru þær bara láréttar .
Á greinunum eru líka trépinnar til að hengja skrautið á .
Við höfum endurhannað þetta frá grunni , " segir Magnús .
Þrjár stærðir og þrír litir Trén koma í þremur stærðum , Yrki er 45 cm , Þöll 65 cm og Þinur 110 cm .
" Minnsta tréð er ógurlega mikið krútt , " segir Magnús og eru það orð að sönnu .
Stærðin er þannig að líka væri hægt að nota það fyrir skartgripi .
Trén sóma sér auðvitað öll sérstaklega vel sem jólatré og þá getur hver skreytt sitt tré eftir eigin höfði .
Líka er hægt að nota þau við önnur tilefni eins og í skírnar- , fermingar- eða brúðkaupsveislur og þá fyrir skraut við hæfi eða kveðjur frá gestum .
Trén eru seld í Aurum og auk þess að koma í þremur stærðum fást þau í þremur litum , ómáluð , ljósgræn eða dökkgræn .
" Það er hægt að taka allar greinarnar af og kippa þeim út og auðvelt að setja það aftur saman .
Þau eru seld í strigapoka , " segir Magnús en þess má geta að lokum að trén eru ennfremur öll númeruð .
