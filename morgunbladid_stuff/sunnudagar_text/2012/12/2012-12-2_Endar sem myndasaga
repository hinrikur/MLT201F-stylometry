Jóladagatal Norræna hússins hefur notið mikilla vinsælda en í ár er boðið upp á fjölbreytta dagskrá í sjötta sinn .
Að vanda býður Norræna húsið í Reykjavík gestum sínum að njóta viðburða í hádeginu í aðdraganda jóla .
Dagskrárliðir eru alla daga desembermánaðar til jóla , 1.-23. desember klukkan 12.34 í sal hússins og á hverjum degi er óáfengt jólaglögg og piparkökur í boði .
Umsjónarmaður jóladagatalsins í ár er listamaðurinn Hugleikur Dagsson en hann útbýr dagatalið , sér um allt kynningarefni tengt því og hefur búið til mynd fyrir hvert atriði en þær birtast á opinberri facebooksíðu Hugleiks .
" Rammarnir sem birtast á síðunni eru í rauninni eins og púsl þannig að þegar hver og einn birtist á netinu er hægt að taka myndirnar út og púsla þeim saman jafnóðum og á aðfangadag birtist heildarmyndin .
Þótt þetta sé ekki beint saga mætti samt kalla þetta myndasögu , " segir Hugleikur .
" Jafnframt mun ég birta á Facebook hvað hefur birst daginn áður og þannig verður hægt að fylgjast með því hvernig dagskránni vindur fram .
" Dagskrárliðir eru hugsaðir sem óvænt ánægja fyrir gesti dag fyrir dag þannig að fyrirfram er ekki ljóst í hvaða röð hver og einn listamaður kemur fram þótt opinbert sé hverjir það eru .
Þau sem taka þátt í dagatalinu eru Eiríkur Örn Norðdahl , Hrafnhildur Arnardóttir , einnig þekkt sem Shoplifter , Steindór Andersen og Hilmar Örn , Bjartmar Guðlaugsson , Spottarnir , Lúsíukórinn , Heiðrún Ólafsdóttir , Blágresi og Einar Már Guðmundsson , Huginn Þór Arason , Mikael Lind , Rökkurró , Úlfur Hansson , Myrra Rós , Brynhildur Guðjónsdóttir , Tarmo Rouhianen , Gerður Kristný , Jóga og eplaskífur , Robert the Roommate , Guðrún Eva Mínvervudóttir , Moses Hightower , Lára Rúnars , Eva María Jónsdóttir og Podium .
Þess má geta að dagskrá dagatalsins fjallar ekki endilega um jólin heldur á hún að vera öðruvísi og mikil stemning myndast þegar gullbjöllunni er klingt .
Hvert atriði er um tuttugu mínútur að lengd og allir eru velkomnir meðan húsrúm leyfir .
