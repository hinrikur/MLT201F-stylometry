Þegar Jakob Ómarsson heimsótti Fídjieyjar lenti hann ævintýrum sem hverfa honum aldrei úr minni .
" Við vorum á ferð til Paradísareyjar sem er ein Fídjieyja .
Sú ferð átti fyrir fram ekki að vera erfið .
En þá þekktum við ekki orðatiltæki innfæddra sem er " Fiji time " .
Það þýðir í raun að Fídjieyjabúar skynja ekki tíma á sama hátt og flestir aðrir og hlutirnir gerast bara þegar þeim hentar , " segir Jakob .
Ferðin byrjaði á 13 tíma siglingu .
" Báturinn var sennilega frá 1950 .
Við gistum í honum eina nótt með kakkalökkunum og þegar í land var komið tók við tveggja tíma ferð með gamalli rútu .
Áður en við fórum úr henni í annan bát var farangursgeymslan tæmd eins og eðlilegt er .
En það sem var sérstakt í þessu tilviki var að með í för var geit sem spratt skyndilega fram úr farangursgeymslunni .
Báturinn , sem er á meðfylgjandi mynd , ætti kannski að rúma 12 manns .
Þegar ég kom í hann voru um átta í honum auk geitarinnar .
Fljótlega er okkur tilkynnt að við þurfum að kom við á eyju til að sækja heilan bæ sem var á leið í jarðarför .
Ég hugsaði með sjálfum mér að þetta hlyti að vera fámennur bær því ekki kæmust mikið fleiri í bátinn .
Það reyndist rangt og í bátinn mættu um 50 manns .
Einhvern náðum við að koma okkur öllum fyrir með því að standa í bátnum auk þess sem margir stóðu á þakinu .
Geitin líka .
Þegar á leiðarenda var komið heyri ég nafn mitt kallað og gef mig fram .
Þá var þar kominn slökkvibíll bæjarins til að keyra okkur á næstu höfn .
Ástæðan var sú að maðurinn sem hafði gefið okkur leiðbeiningar á farfuglaheimilinu sem við vorum á hafði beðið mann um að koma að sækja okkur .
Eðlilega var slökkvibíll bæjarins nýttur til verksins .
Næsta tók við ferð síðasta spölinn á árabát og ég viðurkenni fúslega að ég var smeykur í þessari ferð enda komið myrkur .
En sá ótti breyttist fljótlega í undrun .
Umhverfis okkur tók sjórinn að lýsa upp myrkrið .
Við horfðum á þessa sýn agndofa og skildum ekkert í þessu en fengum fljótlega þá útskýringu að þörungarnir bregðast við með þessum hætti þegar þeir komast í snertingu við bátinn .
Þessu mun ég aldrei gleyma og gerði það sem á undan var gengið vel þess virði , " segir Jakob .
