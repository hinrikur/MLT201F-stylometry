Ég byrjaði að æfa skíði þegar ég var átta ára og æfði fótbolta á sumrin .
Íþróttir og útivist hafa alltaf verið helsta áhugamálið mitt , " segir Arna Sigríður Albertsdóttir sem tók meðvitaða ákvörðun fyrir ári síðan um að leggja alfarið áherslu á líkamlega uppbyggingu .
Þegar Arna Sigríður var aðeins 16 ára gömul var hún í æfingaferð með Skíðafélagi Ísafjarðar í Geilo í Noregi .
Hún var í hópi með æfingafélögunum og þjálfurum sem hafa það að leiðarljósi að byggja upp framtíð ungmenna sinna .
Í þessari ferð , sem átti að vera skemmtun ein , þann 30. desember árið 2006 , snerist veröld Örnu Sigríðar við .
" Ég man eftir byrjun dagsins en síðan man ég voðalega lítið .
Mér hefur verið sagt að ég hafi dottið og runnið á tré .
Ég var flutt með þyrlu á næsta sjúkrahús en þar var ekki hægt að taka á móti svo alvarlegu tilfelli þannig að ég var flutt með sjúkrabíl til Osló .
Ég tók eftir því að ég fann ekkert fyrir neðan brjóst en ég vissi samt ekkert hvað það þýddi í fyrstu .
Það var auðvitað geðveikt ógnvekjandi en ég skildi ekki alvarleikann strax .
" Sjokkið kom hægt og bítandi Arna Sigríður dvaldi á sjúkrahúsi í viku úti í Noregi og síðan var flogið með sjúkraflugi til Íslands .
Hún segir aldur sinn hafa eflaust átt stóran þátt í því hversu varlega fólk nálgaðist hana .
" Þegar fólk er með mænuskaða er því sagt að endanlegur skaði komi ekki í ljós fyrr en eftir átta mánuði .
Það getur alltaf verið að mænan sé bara bólgin og bólgan gangi til baka og maður fái aftur tilfinninguna ogmáttinn .
Þegar ég slasaðist þá var hryggurinn brotinn og það þurfti að spengja hann .
Þá notuðu læknarnir tækifærið í aðgerðinni og skoðuðu mænuna og þeir sáu alveg að þetta leit ekkert vel út .
Ég náði þessu samt ekkert strax .
Þetta var svo óraunverulegt .
Maður heldur alltaf að það komi ekkert fyrir mann .
Sjokkið kom svona hægt og bítandi , " segir Arna Sigríður þegar hún rifjar upp fyrstu dagana eftir slysið .
Hún var fljótlega send á Grensás og var þar í endurhæfingu í átta mánuði .
" Ég þurfti að læra allt upp á nýtt eins og til dæmis að klæða mig .
Fyrir mig var erfiðast að læra að setjast upp aftur af því að ég gat ekki lengur stjórnað magavöðvunum .
" Eftir dvölina á Grensás fór Arna Sigríður aftur til Ísafjarðar og var þar í reglubundinni sjúkraþjálfun .
Eftir að hún varð tvítug flutti hún suður og ákvað að fara í einkaþjálfun .
" Ég var vön að vera í miklum æfingum á skíðunum .
Æfingarnar í sjúkraþjálfuninni reyndust mér mjög vel og gera enn .
Þær æfingar eru samt aldrei eins miklar og erfiðar og æfingarnar sem ég var í áður þegar ég var að æfa skíði .
Ég tók mér alveg pásu frá skólanum og ákvað að leggja alla áherslu á æfingarnar og einkaþjálfunina .
Ég er mjög sátt við það núna en æfingarnar hafa gert meira fyrir mig en ég átti von á .
" Upphífingar gott viðmið til að sjá framfarir Arna Sigríður hafði verið með mjög lágan blóðþrýsting en hún segir það algengt meðal fólks með mænuskaða þar sem óvirkir vöðvarnir geta ekki hjálpað til við að dæla blóði .
" Mig svimaði mjög oft og þurfti oft að leggja mig .
En svo þegar maður er á æfingum og nær púlsinum upp þá hjálpar það blóðþrýstingnum mjög mikið .
" Arna Sigríður hefur notið leiðsagnar Fannars Karvels íþróttafræðings sem hefur hjálpað fleirum með mænuskaða .
" Fannar hefur svo mikinn áhuga og er alltaf til í að prófa eitthvað nýtt og finna fjölbreyttar æfingar .
Það er ekkert mál að detta í eitthvað einhæft af því að ég get bara notað hendurnar .
" Það eru ekki margir sem fara létt með upphífingar og hvað þá einstaklingar í hjólastólum .
Arna Sigríður fer samt sem áður létt með að gera nokkrar í röð .
" Þetta er æfing sem ég sá á netinu og langaði til að prófa .
Ég er samt ekki viss um að Fannar hafi haldið að ég gæti þetta .
Mér finnst fínt að nota þessa æfingu sem viðmið og sjá framfarir .
Ég nota náttúrulega hendurnar og axlirnar mikið og er auðvitað með sterkari vöðva en flestir á því svæði en á móti kemur að ég get ekkert notað magavöðvana eða hliðarvöðvana og bakvöðvana .
En þetta er bara gaman .
" Ætlaði aldrei að prófa mónóskíði Arna Sigríður er í einkaþjálfun hjá Fannari þrisvar í viku en að auki er hún í hjólastólahandbolta tvisvar í viku , hjólastólakörfubolta tvisvar í viku , hjólar þegar hún getur , ásamt því að fara eins mikið á skíði og mögulegt er .
Þegar Arna Sigríður er innt eftir því hvort hún hafi ekki verið bitur út í fjallið fyrst þegar hún fór á skíði segir hún að sér hafi einfaldlega þótt gaman að vera komin aftur upp í fjall .
Arna Sigríður hefur stundað skíðamennskuna með Kristínu Sigurðardóttur vinkonu sinni sem lenti í bílslysi fyrir nokkrum árum .
Árið 2009 fóru þær á námskeið á Akureyri til að læra á mónóskíði og hafa þær ekki hætt síðan .
" Fyrst þegar ég slasaðist var möguleikinn á mónóskíði nefndur við mig en ég ætlaði aldrei að prófa það .
Ég ætlaði bara að fara á mín skíði aftur .
Nú er ég mjög fegin að Kristín fékk mig til að koma með sér .
Ég ætlaði samt bara að byrja að skíða aftur eins og ég var vön en ég var algjör byrjandi .
Ég gat ekki neitt í fyrstu .
Þetta er allt öðruvísi en að vera á venjulegum skíðum en mér finnst þetta samt rosa gaman .
" Hjólamennskan í uppáhaldi Af öllum þeim íþróttagreinum sem Arna Sigríður stundar er hjólið hennar eftirlæti .
Hún fór í haustmaraþon hjá Félagi maraþonhlaupara og hefur nú þegar lokið einu maraþoni og þremur hálfmaraþonum .
" Mig langar til að ná betri tíma í þessum vegalengdum .
Ég var samt alveg búin í höndunum eftir maraþonið .
Þetta er örugglega svipuð tilfinning fyrir mig í höndunum og aðrir finna fyrir í fótunum eftir svona hlaup .
Þetta er samt örugglega léttara en að hlaupa af því að maður rennur en ég er nokkuð viss um að það er erfiðara fyrir mig að fara upp brekkur .
" Hún var 1:15 klst. að fara hálft maraþon og 2:46 klst. að fara heilt .
Arna Sigríður segir mikið frelsi fylgja hjólinu en hún kemst miklu víðar á því en hjólastólnum .
Bolvíkingurinn Benedikt Sigurðsson synti 10 km maraþonsund árið 2010 í þeim tilgangi að safna fyrir hjólinu hennar Örnu Sigríðar .
" Eftir að ég fékk hjólið breyttist rosalega mikið hjá mér .
Það var svo erfitt fyrir mig að fá úthaldsþjálfun af því að það sem ég geri aðallega á æfingum er styrktarþjálfun .
Þótt að ég sé náttúrulega alltaf að ýta mér á stólnum er það eiginlega meiri styrktaræfing en úthaldsæfing .
" Langar að halda utan til að keppa Arna Sigríður á sér þann draum að halda utan til að keppa en samkeppnina segir hún ekki vera neina hér á landi .
" Ég held að ég myndi læra mikið á því að fara út og hitta aðra hjólara .
Við vorum þrjú sem erum með mænuskaða sem fórum í sumar á námskeið í Svíþjóð en þar halda Samtök mænuskaðaðra úti sumarbúðum fyrir félagsmenn .
Þá opnaðist ákveðinn heimur fyrir mér .
Þar voru um 60 krakkar á okkar aldri en það eru bara um 100 með mænuskaða á öllu Íslandi .
Þar fengum við að prófa svo mikið af íþróttagreinum sem við fáum aldrei tækifæri til að prófa hér af því að við erum svo fá .
Það er alveg skiljanlegt að það sé ekki mikið í boði hér á landi en þarna gerðum við hluti sem mér hefði aldrei dottið í hug að gera eins og til dæmis að fara á sjóskíði og sigla skútu .
Mér fannst allir þarna vera svo sjálfstæðir og það var svo gott að hitta jafnaldra sína sem eru í sömu sporum og ég .
Ég væri ekkert á móti því að flytja út en það væri auðvitað svolítið erfitt af því að öll fjölskyldan mín er hér .
" Bindur vonir við að lækning finnist Arna Sigríður bindur vonir við tæknivæðingu og framfarir í heilbrigðisgeiranum og á sér draum um að lækning við mænuskaða finnist fyrr en seinna .
" Ég hugsa það þannig að ég eigi ekki alltaf eftir að vera í hjólastól .
Það er eitthvað svo óþægilegt að hugsa til þess að maður eigi eftir að vera alla sína ævi með mænuskaða .
Það er alltaf verið að gera fullt af rannsóknum og ég vona alltaf að það finnist lækning .
Ég hef það alveg ágætt núna og ég get gert alveg fullt af hlutum en það þarf svo lítið til að það stoppi allt hjá mér .
Ef að axlirnar fara að gefa sig þá er svo lítið sem ég get gert .
Ég hef það alveg fínt en þetta er samt auðvitað alveg hellings vesen .
Mér finnst líka bara þægilegra að hugsa þannig um framtíðina .
" Ekkert til sem ekki er hægt " Við hentum tölvupóstum á milli okkar og ég spurði hana hvað markmið hún setti sér .
Hún sendi mér myndband af manni með mænuskaða sem gerði upphífingar og hún vildi geta gert það líka .
Ég sá auðvitað á þessu myndbandi að þetta var möguleiki en þessi maður var í miklu betra formi en hún og mænuskaðinn var líka neðar á honum þannig að hann hafði úr meiri vöðvamassa til að spila úr .
Ég var því ekkert rosalega vongóður á að hún gæti tekið upphífingar í byrjun en ég var auðvitað ekkert að segja henni það , " sagði Fannar Karvel einkaþjálfari Örnu Sigríðar Albertsdóttur um upphaf samskipta þeirra .
Efasemdir Fannars í upphafi voru fljótlega reknar ofan í hann en núna getur Arna Sigríður bæði gert upphífingar í stólnum og án hans .
Fannar starfaði sem einkaþjálfari í 10 ár í Sporthúsinu en rekur nú sína eigin æfingastöð , Röskvu , í leikfimishúsinu í Digranesi .
Fannar segir að hann hafi aldrei séð eftir því að taka að sér að þjálfa Örnu Sigríði þetta eina og hálfa ár sem þau hafa starfað saman .
" Hún hefur kennt mér svo miklu meira en ég henni .
Hún leggur fyrir mig sínar áskorarnir og ég set þær í pakka fyrir hana .
Hún vildi frá byrjun geta gert upphífingar og seinna hjóla maraþon og ég reyni að finna lausnir fyrir hana .
Arna Sigríður er svo margoft búin að sýna það og sanna að það er ekki til neitt sem er ekki hægt .
" Arna Sigríður útvegaði Fannari eitt sinn auka hjólastól og þau tóku stólaæfingu saman .
" Ég sá það fljótt að hún er miklu sterkari en ég nokkurn tímann í stólnum .
Einu sinni var biluð hjólastólalyftan í Sporthúsinu þar sem ég var að vinna og ég í góðmennsku minni var búinn að finna einn til að hjálpa mér að halda á henni niður í stólnum .
Það þurfti ekkert að hjálpa henni og hún skellti sér bara niður sjálf .
Það eru ekki til neinar óyfirstíganlegar hindranir í hennar huga .
Hún heldur alltaf áfram .
" Fannar Karvel leitar eftir hugmyndum að æfingum af hinum ýmsu myndböndum og býr til æfingar sem hann myndi vilja gera sjálfur .
" Nokkrar æfingar hafa farið í það eitt að mistakast og þá er það bara fullreynt .
Ég reyni að gera allar æfingar sem ég mögulega get með henni .
" Arna Sigríður er ekki eini einstaklingurinn með mænuskaða sem Fannar hefur þjálfað en Kristín Sigurðardóttir vinkona hennar var einnig í þjálfun hjá honum og nú hefur hann tekið að sér að setja upp æfingaskipulag fyrir vin Örnu Sigríðar sem er búsettur í Svíþjóð .
" Það gæti nú þróast þannig að það verð mín sérgrein að þjálfa einstaklinga með mænuskaða , " sagði Fannar Karvel .
