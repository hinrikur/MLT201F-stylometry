Fyrirsögnina sæki ég efnislega í útvarpsviðtal við Anton Frederiksen , innanríkisráðherra Grænlands , sem hér var í opinberri heimsókn fyrir fáeinum dögum ásamt Kára Höjgaard , innanríkisráðherra Færeyja .
Í viðtalinu ræddi Anton Frederiksen meðal annars um ásælni erlendra stórvelda í grænlenskar auðlindir .
Nefndi hann Kína í því sambandi .
Fleiri renna vonaraugum til þeirra verðmæta sem kunna að vera fólgin í risavöxnu Grænlandi sem Eiríkur rauði nefndi svo , þegar norrænir menn undir hans forystu stigu þar á land fyrir rúmum eitt þúsund árum .
Grænlendingar sem komu til Grænlands yfir freðmýrar Norður-Ameríku nefndu landið hins vegar Kalaallit Numat .
Það mun þýða land þjóðarinnar sem landið byggir .
Þessi tenging á milli lands og samfélags er skemmtileg og um leið mjög umhugsunarverð .
Og það var einmitt þessu tengt sem grænlenski innanríkisráðherrann lagði áherslu á í fyrrnefndu viðtali ; mikilvægi þess að gæta hagsmuna grænlensku þjóðarinnar þegar vald og auður bönkuðu upp á .
Og sem fyrr segir þá eru það ekki aðeins Kínverjar sem eru áhugasamir ; Evrópusambandið er farið að dæla þangað fjármagni í formi styrkja , átta milljörðum árlega ef ég hef skilið rétt .
Og Anton Frederiksen sagði í þessu samhengi að við , grannarnir á norðurslóðum í Vestnorræna ráðinu , Grænlendingar , Íslendingar og Færeyingar , ættum að haldast í hendur í lífsins ólgusjó .
Þessu er ég hjartanlega sammála .
Við búum að sönnu við ólíkar aðstæður að ýmsu leyti .
Þegar við berum saman bækur okkar í sveitarstjórnarmálum kemur til dæmis á daginn að sveitarfélögin á Grænlandi eru margfalt stærri en Ísland , það stærsta reyndar stærra en Frakkland og Portúgal til samans ! Við erum aftur fjölmennasta þjóðin , af þessum þremur vestnorrænu þjóðum , þótt á heimsvísu séum við agnarsmá .
En þessar þrjár þjóðir eiga það sammerkt að byggja lönd á norðurslóð , umlukin hafinu , staðráðin í því að láta ekki hafa af okkur sjávarauðlindina sem um aldir hefur haldið í okkur lífinu og í seinni tíð fært okkur velsæld .
Þegar á hefur þurft að halda hefur hjálparhöndin jafnan komið fyrst frá okkar góðu grönnum .
Færeyingar buðu Íslendingum lán á kostakjörum strax eftir hrun og skáru sig úr öllum með því að setja okkur engin skilyrði .
Slíku vinarbragði eigum við aldrei að gleyma .
Þarna sýndu Færeyingar að þeir standa okkur ekki aðeins næst landfræðilega heldur einnig sem góðir óeigingjarnir vinir .
Og þessa óeigingirni eigum við að temja okkur í samskiptum við þessa granna okkar á norðurslóð .
Vestnorrænu þjóðirnar þrjár eiga að styðja hver aðra í glímunni við mennina með seðlabúntin og stór-ríkin sem ásælast land þeirra .
Þá er hollt að muna boðskapinn í nafngift Grænlendinga á landi sínu , Kalaallit Numat : Að landið og auðæfin eru fyrir samfélagið og eiga að þjóna því en ekki peningavaldinu eða stórveldahagsmunum , hvort sem er í Peking , Moskvu , Brussel eða Washington .
Ögmundur Jónasson ogmundur@althingi.is 