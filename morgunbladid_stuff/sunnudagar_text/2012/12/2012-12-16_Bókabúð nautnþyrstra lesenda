Geimnálin og Pikes-fiskimarkaðurinn eru líklega kunnustu kennileitin í stórborginni Seattle .
Ef til vill mætti einnig nefna húsbátinn úr hugljúfu gamanmyndinni Svefnlaus í Seattle eða " Sleepless in Seattle " með Meg Ryan og Tom Hanks .
En margir ferðamanna sem leggja leið sína til borgarinnar fara beint í Elliott Bay-bókabúðina , sem er hálfgerð goðsögn meðal þeirra sem elska pappír í kápum og státar af 150 þúsund bókatitlum í hillum .
Ástæða vinsældanna er margþætt , ekkert síður en flókin morðgáta Agöthu Christie eða harmleikur Shakespeares .
Fyrir það fyrsta er notalegt að ráfa um búðina eða setjast og drekka í sig forvitnilega bók , innan um hina nautnþyrstu lesendurna , og gleyma bæði stund og stað .
Sumir óttuðust reyndar að flutningurinn úr gamalli og fallegri byggingu í fáförnu hverfi við Pioneer Square yfir í hálfgert verksmiðjuhúsnæði í manngrúanum á Capitol Hill myndi spilla andrúminu í búðinni , en svo virðist sem andinn hafi haldist á nýja staðnum .
Annað sem heillar við búðina eru miðarnir sem standa út úr bókunum með umsögnum starfsfólks , sem hefur sökkt sér í bækurnar og skrifað eitthvað um þær frá eigin brjósti .
Starfsfólkinu er gert hátt undir höfði og það er engin tilviljun , því það á það sammerkt að hafa lesið bækur og maður kemur yfirleitt ekki að tómum kofunum hjá því .
" Þessi ljóð eru þung eins og fjaðrir og mjúkar eins og koss sprautunálar , " skrifar Dave um ljóðabókina " Chronic : Poems " eftir D.A .
Powell .
En í uppáhaldi hjá honum er bókin " Cloister Walk " eftir Kathleen Norris og um hana skrifar hann : " Þessi bók hefur allt til að bera ! Sögu , ljóð , minningar , bænir , femínisma , játningar , dýrlinga , bókmenntir & gagnrýni , dreka – ójá ! Dreka .
" Svo er margt fleira í búðinni sem maður á að venjast heiman frá , kaffihús sem reyndar er ekkert sérlega vistlegt og mun ónotalegra en hið upprunalega Elliott Bay Café , auk upplestrarrýmis þar sem höfundar lesa úr verkum sínum .
Mér virtist fjöldinn svipaður og á Fróni á þeim upplestrum sem ég fylgdist með en víst eru þeir tíðari vestra .
Þá er sérhilla með árituðum bókum , eins og farið er að tíðkast hér á landi .
Allt miðar það að því að gera pappírinn sem eigulegastan til að keppa við rafbækurnar , en ekki síður annan stássvarning .
