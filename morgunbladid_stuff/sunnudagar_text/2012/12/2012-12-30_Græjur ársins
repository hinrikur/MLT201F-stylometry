Farsímar voru í aðalhlutverki á árinu og hörð barátta milli Samsung og Apple .
Það var þó líka ýmislegt að gerast á öðrum tæknisviðum , ekki síst í spjaldtölvumálum , á leikjatölvusviðinu og í myndavélahönnun .
Árni Matthíasson arnim@mbl.is Samsung Galaxy III Fyrst fyrirtækja til að skáka Apple á farsímamarkaði , og reyndar eina fyrirtækið sem hefur náð því hingað til , var Samsung og trompið Samsung Galaxy SIII sem varð fljótlega eftirsóttasti sími heims .
Stendur og vel undir því að vera krýndur sími ársins , enda komst enginn sími með tærnar þar sem hann hafði hælana fyrr en iPhone 5 kom út .
Galaxy SIII er engin smásmíði , skjárinn er 4,8 " með upplausnina 1280x720 dílar , og hreint út sagt frábær með magnaða litadýpt .
Hann er líka þrælöflugur og sprækur með fjögurra kjarna 1,4 GHz ARM örgjörva sem gerir kleift að keyra fleiri en eitt forrit í einu á skjánum svo dæmi sé tekið .
Myndavélin í honum er líka framúrskarandi .
Canon EOS M Canon EOS M er fyrsta atvinnuamatöravélin sem fyrirtækið sendir frá sér sem er spegillaus en getur þó nýtt þau hundruð af fjölbreytilegum linsum sem finna má í EOS-línu Canon .
Gefur augaleið að þeir sem eiga Canon EOS-græjur og / eða linsur fyrir ættu að kynna sér vélina , en hún hentar fyrir alla þá sem áhuga hafa á að færa sig frá imbavélum í meiri myndgæði og möguleika .
Einfaldleikinn ræður ríkjum á boddíinu á vélinni , en þegar skyggnst er undir yfirborðið skortir ekki stillingar .
Skjárinn á bakinu er snertiskjár og sáraeinfalt að breyta öllum stillingum enda er EOS M sannkölluð hátæknimyndavél í felubúningi .
Wii U Wii U er kærkomin og vel heppnuð uppfærsla á Wii , leikjatölvu sem orðin er vel við aldur enda eru sex ár langur tími í tölvuleikjaheiminum .
Stórtíðindin eru aftur á móti stýripinninn eða stjórntölvan sem fylgir , enda er hún með 6,2 " snertiskjá , myndavél , hljóðnema og hátalara svo fátt eitt sé talið .
Með henni er hægt að stýra leikjum á sjónvarpsskjánum , nema hvað , en leikir sem skrifaðir eru fyrir Wii U nota báða skjáina og sumir bæta við ótrúlega skemmtilegri vídd í leikjaspilun , enda eru innbyggðir í hana hraðamælir , jafnvægismælir og fleiri skynjarar .
Nokia Lumia 920 Samsung velti Nokia úr sessi sem helsti farsímaframleiðandi heims á árinu , en Lumia 920 , sem notar Windows f-rsímastýrikerfið , er til marks um að Nokia-menn eiga heilmikið eftir .
Þótt ekki sé Lumia 920 besti sími ársins , er hann sá tæknilegasti að mörgu leyti og með bestu farsímamyndavél sem ég hef séð - 8,7 Mdíla myndavél með Carl Zeiss linsu , hristivörn og tveimur LED-leifturljósum .
Hönnunin á símanum er líka til fyrirmyndar og hann vekur hvarvetna eftirtekt fyrir útlitið .
Microsoft Surface Það eru alltaf stórfréttir þegar Microsoft kynnir nýjar útgáfur af Windows , en að þessu sinni hvarf Windows 8 nánast í skuggann af fyrstu spjaldtölvu fyrirtækisins , Microsoft Surface , sem var kynnt um leið og Windows 8 .
Hönnun á henni er framúrskarandi , snertiskjárinn góður , 10,81 " 16:9 , upplausnin 1920 x 1080 dílar , þráðlausa netið þrusugott , boddíið úr magnesíumblöndu og lokið á henni er líka lyklaborð .
Vélin er 27,5 cm á breidd , 17,2 á hæð og 0,9 cm á þykkt og 680 g að þyngd .
Fyrsta gerð Surface keyrði sérstaka útgáfu af Windows 8 , Windows RT , þó Office-pakkinn fylgi ; Word , PowerPoint , Excel og OneNote .
Gagnlegt líka að á henni er rauf fyrir microSD kort , USB-tengi og micro-HDMI-tengi .
Ný gerð Surface sem kynnt verður í næsta mánuði keyrir Windows 8 eins og hvaða fartölvu sem er og þar með allan þann grúa sem til er af Windows-hugbúnaði .
Það má segja að ekki sé fullreynt með Surface eins og er , hún seldist vel en sló engin met og kannski ekki samkeppnisfær fyrr en nýjan útgáfan kemur út í janúar .
Hugsanlega verður Microsoft Surface með græjum ársins 2013 ef vel tekst til .
iPad Mini Það er mín reynsla að þeir sem hrifnir eru af iPad verða stórhrifnir þegar þeir komast yfir iPad Mini .
Kemur ekki á óvart að svo mikil eftirspurn er eftir græjunni um allan heim að Apple er langt á eftir með framleiðsluna .
Eins og nafnið ber með sér er iPad Mini minni gerð af iPad , 20 x 13,5 x 0,7 cm samanborið við 24 x 18,6 x 0,9 cm og umtalsvert léttari .
Skjárinn er 7,9 " en á stóru systur er hann 9,7 " .
Þó iPad Mini sé minni er hægt að gera í honum allt það sem maður er vanur að gera í stóra iPadinum , en hann fer miklu betur í hendi , hægt að halda á honum í einni hendi til að mynda , og frábær kostur sem lestölva , sem margir spá í nú um stundir .
Hún dugir ekki síður til að horfa á vídeó , vafra um vefinn , uppfæra statusa á Facebook eða skrifa tölvupóst .
Það er galli á græjunni að skjárinn er ekki Retina-skjá , en hlýtur að koma í næstu uppfærslu .
iPhone 5 Fá tæki vekja jafnan aðra eins athygli og nýjar gerðir af iPhone .
Svo var því og farið með iPhone 5 , sem sló sölumet : Þrjá fyrstu dagana seldust af símanum fimm milljón eintök , allt sem til var á lager .
Kemur ekki á óvart því hann er langbesti sími sem Apple hefur sent frá sér , þynnri og léttari , lengri og hraðvirkari og skjárinn er fantaflottur .
Hann er þó ekki fullkominn , vandamál með myndavélina ( ef sterkur ljósgjafi er í jaðri myndrammans kemur fjólublár bjarmi inn á myndina ) , snertiskjárinn á það til að koxa ef strokið er hratt fram og til baka á honum og hugbúnaðaruppfærsla getur dregið úr rafhlöðuendingu .
Að því sögðu kvarta menn helst yfir því að síminn sé ekki nógu byltingarkenndur , svo góðu eru þeir vanir af Apple .
