Línan Stál í stál er glæný lína frá Uppsteyt , sem tilheyrir Jens .
Allir skartgripirnir eru handsmíðaðir úr eðalstáli .
Berglind Snorradóttir og Jón Snorri Sigurðsson eru hönnuðir Uppsteyt .
Hvaðan kemur hugmyndin að þessari nýju línu ? " Við höfum verið með borðbúnað úr stáli , ostahnífa , kökuhnífa , skeiðar og skálar .
Þetta spratt út frá þeirri vinnu , " segir Berglind og útskýrir nánar eiginleika stálsins sem þau nota .
" Eðalstálið er glansandi , við vinnum það þannig að það er háglansandi og það heldur sér þannig , " segir hún og bætir við að ekki þurfi að fægja það .
Sömuleiðis er það létt .
" Þannig að það er ekki þungt að vera með stóra stáleyrnalokka í eyrunum og armböndin eru líka létt , þó þau séu svona stór , " segir hún en gripirnir eru líka á viðráðanlegu verði , öfugt við sifurgripi af sömu stærð .
Hvaðan fenguð þið innblástur við hönnunina ? " Við fáum mikinn innblástur frá náttúrunni .
Í þessari línu fengum við innblástur meðal annars frá norðurljósunum og stuðlabergi , " segir hún .
" Svo erum við með eitt sem er alveg nýtt , það er klútaskart .
Maður þræðir það upp á klút eða trefil og getur jafnvel lokað honum með því , " segir hún .
" Þetta er allt handsmíðað , við berjum þetta til og beygjum í rétt form , " segir Berglind , sem útskrifaðist úr gullsmíði árið 2003 og lærði síðar húsgagna- og vöruhönnun á Bretlandi .
" Málmarnir í gullsmíðinni og þetta listræna form kemur oft fram í því sem ég er að hanna í öðrum vörum þó ég noti önnur efni , " segir hún .
" Það er mjög gott að hafa þennan bakgrunn og vita hvernig hlutirnir verða til .
" ingarun@mbl.is 