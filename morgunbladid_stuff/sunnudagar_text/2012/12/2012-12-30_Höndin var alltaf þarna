Margt situr í minninu þegar árið er gert upp .
Þótt vitanlega séu það persónulegir viðburðir í lífi hvers og eins sem festast helst í langtímaminninu þá er alltaf eitthvað sem stendur uppúr eftir árið úr bók , bíómynd , leikriti , ljóði , minnisstæðu samtali eða fréttum .
Ólíklegt verður að teljast að íslenskir sjónvarpsáhorfendur eigi eftir að upplifa sterkari frásögn en Eiríks Inga Jóhannssonar í Kastljósi fyrr á árinu af því þegar hann velktist í sjónum klukkustundum saman eftir að togarinn Hallgrímur fórst vestur af Noregi í aftakaveðri í janúar .
Í áttatíu mínútur sagði hann frá og í áttatíu mínútur var ekki hægt annað en að horfa og hlusta á hann af athygli .
Um leið og atburðurinn er rifjaður upp víkur hugurinn að þeim sem ekki lifðu af til að segja frá .
Í maí lentu hollensk hjón í því að jörðin hreinlega opnaðist undir fótum þeirra við Dyrhólaey og þau féllu tugi metra í grjótskriðu .
Engu var líkara en að góðar vættir vektu yfir þeim því þau slösuðust merkilega lítið .
Þar sem hann lá í sjúkrarúminu lýsti maðurinn því sem stóð uppúr í hans minni eftir lífsreynsluna .
Hann klökknaði fyrst í frásögninni þegar hann kom að atriði sem hljómaði í raun svo lítilfjörlegt : Björgunarsveitarmaður lagði hönd á öxl hans – og sleppti ekki fyrr en hann kom á spítalann .
" Höndin var alltaf þarna , " sagði hann og komst við .
Þetta litla handtak situr í minni hans um ókomin ár .
Heilt ár geymir óteljandi minningar , sárar og ljúfar í bland .
Þótt minningar úr fréttum séu ekki okkar eigin getum við dregið af þeim sameiginlegan lærdóm og nýtt reynsluna í þágu aukins öryggis á sjó og landi með því að styðja björgunarsveitir sem aldrei sleppa af okkur hendinni .
Njótum áramótanna ! 