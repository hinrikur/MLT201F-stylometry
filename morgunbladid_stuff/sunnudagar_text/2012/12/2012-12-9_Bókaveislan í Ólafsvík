Einn af eftirsóknarverðustu viðburðum á dagatali rithöfunda er bókaveislan , árlegt upplestrarkvöld í Ólafsvík sem krakkar í 10. bekk Grunnskóla Snæfellsbæjar standa fyrir .
Að þessu sinni voru það höfundarnir Kristín Eiríksdóttir , Pétur Blöndal , Sigurbjörg Þrastardóttir , Stefán Máni og Þorgrímur Þráinsson sem lásu upp úr verkum sínum , en tveir síðastnefndu eru skilgetin afkvæmi bæjarins .
" Þetta ellefta sinn sem bókaveislan er haldin , " segir Guðrún Sveinsbjörnsdóttir , deildarstjóri í grunnskólanum , en hún hélt utan um skipulagninguna af hálfu skólans .
" Framfarafélagið Ólafsvíkurdeild kom þessu á koppinn , ef svo má segja , en nú hafa nemendur alfarið tekið skipulagninguna yfir .
Við höfum nýtt kökusöluna í hléinu til fjáröflunar í nokkur ár .
Í fyrra stigum við aðeins meira inn í framkvæmdina og nú leyfðu þær okkur alfarið að sjá um þetta .
Við erum þakklát fyrir að okkur sé treyst fyrir þessu verkefni , því þetta hefur verið einn af stærri viðburðum í samfélaginu , bókaveislan er alltaf vel sótt og sérstök stemning í kringum hana .
Ég veit að þeim þykir mjög vænt um hana .
" Eitt af því sem setur sérstakan svip á viðburðinn er að höfundarnir hitta krakkana í skólanum fyrir bókaveisluna , blanda geði við þá og fá sér kjötsúpu og rúgbrauð með kæfu , mikinn sælkeramat sem Sigfús Hjálmarsson eða Fúsi , matráðurinn í skólanum , hristir fram úr erminni .
Þar er rætt um alla heima og geima .
Og má heyra að krakkarnir eru mikið á fésbókinni , það er kannski helsti yndislesturinn sem þau stunda , nema einn sagðist lesa syrpur .
Einum höfundinum heyrðist hann segja Sjeikspír og spurði undrandi : " Leikritin ? " " Nei , " sagði strákurinn gáttaður á spurningunni .
" Andrés Önd ! " Veggir skólans eru þaktir ljóðum af ýmsum toga , mörgum hverjum bráðskemmtilegum , og gaukaði einn nemandinn frumsaminni limru að höfundi Limrubókarinnar sem hann hafði párað á servíettu .
Kannski það sýni best hversu gróskan er mikil í grunnskólum , að minnsta kosti þessum sem er í Ólafsvík .
" Það er gaman hvernig við getum nýtt upplesturinn í skólanum .
Nemendurnir kynna höfundana ítarlega um kvöldið , afla sér heimilda um þá og kynna sér bækurnar .
Svo er það auðvitað líka æfing í því að koma fram fyrir áhorfendur .
" 