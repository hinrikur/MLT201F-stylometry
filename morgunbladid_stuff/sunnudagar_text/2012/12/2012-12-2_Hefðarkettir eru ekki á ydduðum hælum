Glysgjörn hjörtu slá mun hraðar þessa dagana því sjaldan hafa stórir og áberandi skartgripir verið vinsælli .
Þá erum við að tala um perlufestar , stuttar og síðar , lafandi eyrnalokka og armbönd sem eiga helst að vera mörg saman til að skapa rétta stemningu .
Ekta gull og demantar eiga auðvitað upp á pallborðið hjá alvöru hefðarköttum , en stundum þarf aðeins að " feika það " þangað til ríkidæmið fellur af himnum ofan ...
eins og í góðum bíómyndum .
Að líta út fyrir að vera háklassa er dálítil kúnst ef veskið er ekki troðfullt af 5.000 kerlingum og því þarf að vanda valið .
Þú getur til dæmis farið í gamlan svartan látlausan kjól og ef hann er úr góðu efni veit enginn hvort hann var keyptur í Harrods eða í Hagkaupum .
Með því að fara í vel burstaða skó við og vandaðar sokkabuxur verður útlitið rándýrt .
Hugsaðu vel um skóna þína og farðu reglulega með þá til skósmiðs .
Hefðarkettir eru nefnilega ekki á ydduðum hælum ! Síðustu fimm árin hef ég heimsótt uppáhaldsskósmiðinn minn reglulega til þess að skórnir endist betur .
Með þessu ráði náði ég til dæmis að vera í sömu leðurstígvélunum í fimm ár án þess að endurnýja þau og sparaði mikla peninga .
Kristallar , orkusteinar , glerperlur og semelíusteinar skreyta okkur og nú er málið að hlaða svolítið á sig og klæða sig upp – líka á mánudögum .
Í fyrra tók ég nokkur andköf í Berlín , rétt fyrir jólin , og kom heim með gyllt hálsmen sem ítalska tískuhúsið Versace gerði fyrir sænska móðurskipið H & M. Hálsmenið hefði líklega verið kallað " melluband " á mínum sokkabandsárum eða kannski meira svona " mellukragi " vegna þykktar þess .
" Mellukraginn er svo þröngur og þykkur að það er erfitt að halda uppi samræðum með hann .
Þrátt fyrir þennan augljósa galla hefur " mellukraginn " verið í stöðugri notkun síðan fjárfest var í honum .
Það er nefnilega ágætis tilbreyting að koma ekki upp orði heldur hlusta á aðra .
Versace er ekki eina tískuhúsið í heiminum sem gerir fallega skartgripi .
Við skvísurnar hérna uppi á Íslandi erum heppnar því hérlendis er hægt að fá mikið af fallegum skartgripum eftir íslenskar skvísur .
4949 Jewelry eftir Dröfn Ösp Snorradóttur er dæmi um ákaflega falleg hálsmen sem gera hvert dress að hefðarkattarátfitti .
Á dögunum kynnti Harpa Guðjónsdóttir sem hannar undir nafninu Harpa Jewelry splunkunýja skartgripalínu þar sem hún blandar Swarowski-steinum við orkusteina og annað fínerí og er útkoman dásamleg .
Þær Dröfn og Harpa eru ekki þær einu sem eru í litagleðinni því franska tískuhúsið Chanel er í nákvæmlega sömu hugleiðingum ásamt Dior , Lanvin og Alexander McQueen .
Allir þessir hönnuðir vilja að við keyrum upp fágunina og skemmtum okkur svolítið því það eru mun meiri líkur á því að vel skreytt kona skemmti sér vel en hinar .
Hafðu þetta í huga þegar þú klæðir þig upp næst og mundu að ef þú ert í vafa hvernig þú átt að vera þá skaltu klæða þig upp – ekki niður .
martamaria@mbl.is 