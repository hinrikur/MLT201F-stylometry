Ý msir ætluðu að bæta heiminn , í það minnsta 103 þúsund ferkílómetra hans , eftir fall íslensku viðskiptabankanna .
En hinir sjálfskipuðu siðvæðingarmenn voru ekki endilega betur til þess fallnir að endurskapa þann part en aðrir .
Á daginn hefur raunar komið að sumir þeirra voru sennilega ónýtustu eintökin sem völ var á til verksins .
Banvænt bráðaofnæmi Þar á meðal voru þekktir pólitískir yfirgangsmenn , jafnvel menn haldnir bráðaofnæmi fyrir því sem er sanngjarnt , satt og rétt .
Svo skætt var ofnæmið að jafnvel sannleikskorn gat hleypt þeim upp , svo þeir steyptust út í bólum og roða og réðu sér ekki fyrir kláða , en klóruðu stjórnlaust allt það sem fyrir varð .
Alls konar " siðareglur " , " umbótamál " og jafnvel pólitísk réttarhöld hafa stafað úr þeirri átt .
Það var slysalegt .
Því auðvitað hefði ekkert verið að því að lagfæra eitt og annað sem betur má fara í þessu þjóðfélagi sem öðrum og nota áfallið og eftirköst þess til að knýja á um jákvæðar breytingar , þótt gallarnir hafi í rauninni ekki haft mikið með bankaáfallið að gera .
En Buffet er ekki sannfærandi þegar hann bölvar auðsöfnun eða Bragi gömlum bókum .
Og fólk eins og Steingrímur J. og Jóhanna Sigurðardóttir er ekki beint vel til þess fallið að kalla eftir iðrun og yfirbótum hjá öðrum .
Það er ekki aðeins þeirra eigin ferill , orð og yfirlýsingar sem eru til og auðvelt að nálgast , sem gera það að verkum að hróp úr þeirri átt hefur falskari tón en flest annað .
Þegar Jóhanna , sem verið hefur , beint og óbeint , æðsti yfirmaður Íbúðalánasjóðs síðustu sex ár , er spurð um vandræði sjóðsins þykist hún hvergi hafa komið nærri og nefnir árið 2004 helst til sögunnar ! Og til að kóróna þá óskammfeilni sleppir hún auðvitað að nefna að sjálf reyndi hún við það tækifæri að yfirbjóða allt það sem hún kennir öðrum um nú .
" Glötum tækifærum " var raunheiti stefnunnar Hegðun þeirra tveggja , Steingríms og Jóhönnu , eftir að hafa fengið einstakt og sögulegt tækifæri til að láta gott af sér leiða , hlaut að kæfa allan árangur í fæðingunni .
Þjóðin var um stund sem í losti .
Henni var kippt á einu augabragði úr veröld snillinga snúninganna .
Gullgerðarmenn höfðu ekki aðeins reynst vera af holdi og blóði .
Þeir voru okkar , vegsamaðir af íslenskum sérfræðingum , sem lifandi sönnun þess að viðskiptasnúningar hins " nýja efnahagslífs " gætu áhættulaust galdrað auðæfi úr öllum áttum að Íslandsströndum .
Þar svifu þau um eins og gullský yfir landinu og úr því komu gulldropar sem féllu ekki síst á móttækilega og í stærstum skömmtum á þá sem nýju goðin höfðu velþóknun á .
Og þeir voru sífellt fleiri sem töldu að framtíð sín og annarra væri þeirri velþóknun bundin .
Jafnvel sumir efasemdarmenn sannfærðust furðu fljótt og tóku gyllta trú .
Og hún fullkomnaðist þegar norðanáttin blés skýjunum aftur suður á bóginn og auðæfin sem úr þeim féllu færðu frægustu fyrirtækjanöfn virðulegra landa " í íslenskar hendur " .
Enginn vildi heyra það nefnt að allur væri þessi skapnaður í skuld .
Heill stjórnmálaflokkur gekk hugfanginn í hinar gullnu greipar , rétt eins og hann ætlaði sér að ganga í ESB svo fljótt sem hann mætti , og ekki síðar en svo að hann næði því að öðlast eilíft líf á völlunum næst Waterloo .
Þar hafa stórir draumar áður endað .
Hann hafði ekki endað vel dansinn í kringum gullkálfinn forðum og ekki fór betur hringdans helstu gerenda þjóðfélagsins í kringum gullkálfana nýju .
Og þá varð þjóðfélagslegt myrkur um miðjan dag .
En það var á hinn bóginn farið að rofa til þegar Steingrímur og Jóhanna fengu sitt tækifæri , því fyrstu stundir hinnar raunverulegu björgunar höfðu verið vel nýttar .
Og það þekkja allir Íslendingar að það eru fyrstu augnablik hvers björgunarleiðangurs sem ráða mestu um það hvort sæmilega rætist úr eða illa .
Það rann of seint upp fyrir mörgum að Ísland var í raun komið á beinu brautina vorið 2009 .
Við þær aðstæður hefðu gætin og góðviljuð stjórnvöld verið happafengur fyrir þjóðina .
Þrátt fyrir allt hefðu þau skötuhjú valdsins sem ólætin á Austurvelli skoluðu inn fyrir múrana getað gert gagn , hefði vilji þeirra staðið til þess .
Því þjóðin var móttækileg fyrir markvissum merkjasendingum þegar þarna var komið .
En fyrirmæli nýju valdhafanna voru í anda yfirskriftar á verðlaunaverkinu forðum : " Hart í bak ! " En það var ekki hrópað , eins og á sviðinu , til að reyna að koma í veg fyrir strand .
Hrópin voru þeirra sem vildu stöðva þá framþróun sem hafin var og benti ótvírætt til að Ísland myndi tiltölulega fljótt komast út úr sinni öskustó .
Hið " nýja fólk " í valdastólunum ( tveir aldursforsetar þingsins ) efndu til ágreinings og illinda í hverju málinu á fætur öðru , hvar sem þau fóru og með nær öllu sem þau sögðu .
Vinnubrögð voru nú viðhöfð sem voru í ætt við þekkta pólitíska aðför á Íslandi fyrir áttatíu árum .
" Stórar bombur " voru sprengdar , en ekki snert á stórum málum nema tryggja vel að allt væri gert í illindum og ósætti .
Brigsl og stóryrði voru fastir þættir í formálum sérhverrar ráðagerðar .
Fyrsta verk : Sökkva björgunarbátunum Íslenskur sjávarútvegur , sem var við þessar aðstæður sem burðarás björgunar landsins , var settur í uppnám og ógöngur og haldið að þjóðinni að hann ætti styrk sinn , afl og uppruna í þjófnaði og svikum .
Þessi atvinnugrein var um tíma sú eina sem hafði raunverulega burði til fjárfestinga í landinu , þegar þeirra var mest þörf .
Erlendir aðilar héldu að sér höndum , sem var skiljanlegt , og árásir forystumanna ríkisins , sem komu öllu í uppnám , urðu til þess að hinn íslenski sjávarútvegur hlaut að gera það líka .
Íslenska krónan var sem fyrr réttur mælikvarði á stöðu þjóðarbúsins og skráning hennar varð á augabragði hagfelld útflutningi og gjaldeyrissköpun og andhverf innflutningi og gjaldeyriseyðslu .
Þetta var auðvitað beiskt meðal fyrir marga og þar á meðal þá sem ekki máttu við miklu og áttu minnsta sök .
En þetta var samt meðal sem þjóðinni var hollast að láta í sig ef hún ætlaði að ná styrk á ný fyrr en nokkurn hefði grunað .
Þegar búið var að fæla sjávarútveginn frá fjárfestingum var ákveðið að veita ferðaþjónustunni lamandi högg líka .
Síðan var skattheimta aukin úr öllu hófi , sem hafði sömu hemjandi áhrifin og árásirnar á sjávarútveg og ferðaþjónustu .
Viljinn til nýrra átaka , framtakssemi og fjárfestingar var laminn niður hvar sem bólaði á honum , hjá smáum og stórum .
En þetta dugði ekki til .
Ríkisstjórnin dró upp úr hatti sínum það mál pólitískt sem hún vissi að var best til þess fallið að sundra þjóðinni .
Hún vildi nota það sjokk sem landsmenn höfðu orðið fyrir til að troða þeim eins og ósjálfbjarga eða hálfvönkuðum inn í Evrópusambandið .
Hið smáa íslenska stjórnkerfi var allt kjörtímabilið undirlagt í þessari sérvisku sem var þó dauðanum falin frá fyrsta degi .
Það var skaðaverk því stjórnkerfið þurfti á öllu sínu að halda til annars .
Miklir fjármunir , bæði beinir og óbeinir , fóru í súginn .
En þjóðin raknaði auðvitað úr rotinu .
Og um leið og hún náði áttum var ljóst að ráðagerðir fjandmanna íslensks fullveldis mundu sennilega ekki ná fram að ganga .
Sú gleðilega niðurstaða er að verða ljós .
Og annað " stórmál " ríkisstjórnarinnar er búið að kosta þjóðina ómældan tíma og óheyrilegt fé .
Það byggðist á þeirri ótrúlegu dillu að Stjórnarskrá lýðveldisins Íslands frá 17. júní 1944 hefði haft eitthvað með framferði þeirra að gera sem fóru með bankana á höfuðið .
" Founding fathers " og fræðasamfélagið Alkunnum kaffihúsaspekingum var því safnað saman , með aðferðum sem engar stjórnarfarslegar kröfur stóðust , til að kollvarpa hinu vonda plaggi , lýðveldisskránni , á fáeinum vikum .
Aðfarirnar voru eins og þegar vart verður við óáran og meindýraeyðir því kvaddur á staðinn .
Og ríkisstjórnin hefur fram til þessa stefnt að því að láta sinn ógæfusama þingmeirihluta afgreiða nýja stjórnarskrá ÁN ÞESS að fara efnislega yfir hinar stórgölluðu tillögur grein fyrir grein eða skoða þýðingu breytinganna í samhengi .
En nú hefur hið óvænta gerst að " fræðasamfélaginu " er loksins öllu lokið .
Hvað dvaldi orminn langa ? Þar á meðal er fólk sem hefur staðið Samfylkingunni svo nærri að iðulega hefur mjög reynt á fræðilegan trúverðugleika þess .
Fræðasamfélagið fordæmir nú ekki aðeins aðferðina sem reynt er að brúka til að kollvarpa íslensku stjórnarskránni .
Það vekur athygli á með fjölda dæma að fræðilega sé undirbúningur málsins á brauðfótum .
Núverandi ríkisstjórn hefur vissulega sýnt í meðferð sinni á " umsókn " að ESB að hún þolir ekki upplýsta umræðu og staðreyndir þess máls eru sem eitur í hennar beinum .
En getur hún hagað sér eins þegar stjórnarskrármálið fær mótbyr úr óvæntri átt .
Hver ætlar að segja þeim það ? Öllum er ljóst , nema kannski Jóhönnu Sigurðardóttur , að ríkisstjórnin er þegar runnin á rassinn í umsóknarmálinu .
Öllum , nema Jóhönnu og hugsanlega Valgerði Bjarnadóttur , er líka orðið ljóst að enginn , hvorki þær né aðrir , nær að kollvarpa stjórnarskrá landsins , í bullandi ágreiningi og fyrir atbeina hugsanlegs naums meirihluta á Alþingi á síðustu vikum kjörtímabils .
Og það án þess að efnisleg skoðun þingsins eigi sér stað , og gegn ráðleggingum allra þeirra sérfræðinga sem að málinu koma .
Þjóðinni er fyrir löngu orðið ljóst að kenningin um að lýðveldisstjórnarskráin hafi leikið eitthvert sérstakt hlutverk í bankaáfalli er ein furðulegasta dilla sem stjórnmálamenn hafa nokkru sinni fengið .
Einstæðar konur í útihúsum hafa vissulega verið brenndar á báli af því að það tókst að æsa múginn upp í að trúa því að muldur í þeim , ofan í hálfkulnaðar glóðir , hafi eyðilegt akuryrkju og uppskeru þjóðar og kallað yfir hana hungursneyð .
En það var á tímum sem kallaðir hafa verið myrkar miðaldir .
Slíkir tímar eru ekki runnir upp aftur á Íslandi þrátt fyrir Steingrím og Jóhönnu og þrátt fyrir " að það varð hér hrun " og þrátt fyrir að einn og einn karl og ein og ein kerling kunni að ganga með slíkar grillur í kollinum .
Sjálfsagt þykir einhverjum súrt að nánast hvert einasta " stórmál " ríkisstjórnarinnar hafi farið út um þúfur .
En sá sami verður að treysta á að fréttastofa hennar geti túlkað ógöngurnar þannig að við það verði unað .
Hún gæti þannig bent á að það hafi þó tekist að gefa hákarlasjóðum heimsins tvo stærstu banka þjóðarinnar án heimildar og án þess að spyrja hana álits á því .
Það er óneitanlega stórkarlalegt verk , þótt það verði seint kallað afrek .
