Hreyfing er holl eins og mannfólkið veit , en öllu má ofgera .
Bandarískir hjartasérfræðingar nefna í nýrri grein í tímaritinu Hjartanu ( Heart ) að ekki sé heppilegt fyrir fólk að hlaupa maraþon oft .
Best sé að renna vegalengdina aðeins í eitt skipti , eða nokkrum sinnum , því þau miklu átök á hjartað sem slíkri raun fylgi , geti verið lífshættuleg .
James O ' Keefe og Carl Lavie rifja upp að árið 490 fyrir Krist hafi hermaðurinn Feidippides hlaupið frá borginni Maraþon til Aþenu að segja fréttir af stórsigri Grikkja í stríðinu við Persa .
Hann var sendur fótgangandi þessa 42 km leið , en kastaði af sér herklæðunum og hljóp .
" Sigur ! Við sigruðum ! " kallaði Feidippides þegar á leiðarenda kom , en féll svo örendur niður .
O ' Keefe og Lavie segja stutta og snarpa áreynslu henta hjartanu best .
Of mikil áreynsla geti hreinlega flýtt fyrir öldrun og því að fólk fari fyrr en ella í gegnum hið eina , sanna endamark .
