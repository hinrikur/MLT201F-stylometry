Bók Sigurjóns Magnússonar , Endimörk heimsins , hlaut tilnefningu til Íslensku bókmenntaverðlaunanna í ár .
Bókin er grimm og blóðug .
Höfundur lýsir þeim sögufræga atburði þegar Nikulás Rússakeisari er fluttur ásamt fjölskyldu sinni til Jekaterínbúrg í Úralfjöllum vorið 1918 og tekinn þar af lífi um sumarið .
Sjálf frásagnaraðferðin vekur athygli því Sigurjón velur sem sögumann þann illræmdasta úr aftökusveitinni , Pétur nokkurn Jermakov .
Tuttugu árum eftir aftökuna gengur Pétur um húsið þar sem fangarnir voru geymdir og teknir af lífi og rekur rás atburðanna fyrir háttsettum flokksfélögum .
Hann iðrast einskis en átelur harðlega aðra úr aftökusveitinni sem það gerðu og verður leiðsögn þessa kaldrifjaða sögumanns á köflum býsna óhugnanleg , einkum þegar dregur nær endalokunum , víganóttinni sjálfri .
Fæðingin er blóðug og kvalafull Aðspurður hvaða erindi þessi hrollvekjandi aftaka í fjarlægu landi fyrir um hundrað árum eigi við okkur í dag segir Sigurjón það erindi vera allnokkurt .
" Það þykir alls ekki skjóta neitt skökku við að evrópskir höfundar sæki söguefni í Biblíuna .
Það gerðu Laxness , Thomas Mann , Kazantzakis og margir aðrir enda liggja þarna rætur trúar okkar og menningar .
Sama finnst mér að gildi að nokkru um rússnesku byltinguna .
Með henni er lagður grunnur að pólitískum trúarbrögðum sem urðu víða ráðandi á 20. öldinni .
Þá var um þriðjungur heimsins undir hæl kommúnismans þegar mest var .
Kommúnisminn hafði eins og allir vita geysileg áhrif hér á Íslandi þótt hann yrði ekki ofaná í stjórnmálalífinu .
En hann var afgerandi í allri pólitískri umræðu um áratugaskeið .
Og ráðandi í menningarlífinu .
Nú segi ég í upphafi bókar minnar : Fæðingin er blóðug og kvalafull .
En ég vil líta á atburðinn í Jekaterínbúrg sem fæðingu þessarar útbreiddu alræðishyggju .
Í vissum skilningi að minnsta kosti .
" Kaldastríðssögurnar Sigurjón hefur áður skrifað tvær skáldsögur um hugsjónabaráttu 20. aldar .
Árið 2001 kom út skáldsagan Borgir og eyðimerkur og fjallaði hún um skáldið Kristmann Guðmundsson og þau harðvítugu átök sem hér geisuðu í menningarlífinu á dögum kaldastríðsins .
Síðari sagan , Útlagar frá árinu 2010 , gerist um miðja öldina og lýsir afdrifum ungs hugsjónamanns sem fer til náms í Austur-Þýskalandi og kynnist þar veruleika alræðisins af eigin raun .
Í nýju bókinni segir hann hins vegar skilið við fórnarlömb þessarar hugmyndafræði en snýr sér að hugsjónamanninum sem geranda .
Enda ber sagan undirtitilinn : Frásögn hugsjónamanns .
" Þarna í rússnesku byltingunni er upphafsins að leita , " segir Sigurjón .
" Og þarna kynnumst við því hvernig hugsjón verður að veruleika .
Í framkvæmd er hún annað og meira en bara orð á blaði og þá er gjarnan einskis svifist svo tilgangurinn helgar í raun meðalið .
Þrátt fyrir háleitar hugmyndir er hugsjónamaðurinn líka oft knúinn áfram af lágum hvötum ekki síður en háleitum .
Þetta getur verið hefndarþorsti , grimmd , ótti og raunar hvað sem er .
Og þessu er ég að lýsa með Pétri Jermakov .
" Glæpamaður og hugsjónamaður Það finnast ekki miklar heimildir um söguhetju Sigurjóns , en nokkrar þó , og Sigurjón hefur kynnt sér ævi hans eftir föngum .
Pétur Jermakov gekk til liðs við bolsévíka 1905 eftir Rauða sunnudaginn , en sumir hafa þó lýst honum framan af sem venjulegum glæpamanni fremur en dæmigerðum byltingarmanni .
Hann rændi fyrirtæki og banka og tók menn af lífi eftir því sem á þurfti að halda .
Um árabil mátti hann dúsa í fangelsum keisarans og síðar þrælkunarbúðum í Síberíu þar sem hann þoldi hrottalega meðferð .
En einmitt vegna þeirrar reynslu naut hann líka sérstakrar virðingar innan flokksins .
Þegar hann eftir febrúarbyltinguna 1917 losnaði úr haldi og sneri aftur til borgarinnar var honum tekið opnum örmum .
Jekaterínbúrg var þá að verða eitt öflugasta vígi bolsévíka og þar fékk Pétur strax foringjastöðu og mannaforráð .
" Nikulás keisari hafði verið fangi bolsévíka í rúmt ár þegar hann kom til Jekaterínbúrg ásamt fjölskyldu sinni .
Sjálfur vissi hann fyrir að á verri stað var naumast hægt að senda hann , vegna sterkrar stöðu rauðliða í borginni .
Og sá ótti reyndist ekki ástæðulaus .
Ég hugsa samt að Nikulás hafi ekki verið nægilega veraldarvanur til að gera sér ljóst að bolsévisminn hafði alið af sér menn eins og Pétur Jermakov .
En því fékk hann að kynnast .
" Að þekkja illskuna Sigurjón segist telja sig hafa skilning á þessum manni en leggur hins vegar á það áherslu að skáldsagnapersónur verði ekki til við heimildavinnu , hversu vel sem hún sé af hendi leyst .
" Eitt er að lesa um illskuna , annað að miðla henni , " segir hann .
" Skáldsagan , rétt eins og önnur listaverk , er sprottin af reynslu rithöfundarins án þess að fjalla beint um hann sjálfan .
Maður skrifar um það sem maður þekkir , annað ekki , og illskuna þekki ég .
Annars hefði ég einfaldlega aldrei sett þessa sögu saman .
" Hugsjónirnar bjóða því heim að menn vinni óhæfuverk Pétur Jermankov virðist af lestri bókarinnar ekki eiga í neinum vandræðum með að vinna hvaða óhæfuverk sem er á þeim forsendum að þau séu til góðs , grunnurinn að jafnara og betra samfélagi .
Aðspurður hvort svona gæti gerst enn í dag segir Sigurjón að svona hlutir séu sífellt að gerast .
" Hugsjónirnar bjóða því heim að menn vinni óhæfuverk .
Þetta er að gerast á öllum tímum .
Það sem fyrir mönnum vakir er að koma á einhvers konar endanlegri skipan mála og eftir það spyrji enginn neins .
Vandinn við þetta er hins vegar maðurinn sjálfur því hann lætur ekki svo auðveldlega að stjórn .
Og þess vegna rísa alltaf fangabúðir við hlið fyrirmyndarsamfélagsins eins og Kundera sagði á sínum tíma .
Fyrir þá sem eru ekki til fyrirmyndar .
Og svo vaxa búðirnar og vaxa .
" Atburðurinn er upphafið að hryllingi 20. aldarinnar Sem dæmi um þetta nefnir Sigurjón sum þeirra ríkja þar sem íslamistar ráða ríkjum .
Fréttir sem þaðan berist séu hrollvekjandi vegna þess að maðurinn sé þar til fyrir kerfið en ekki öfugt .
" En einmitt þannig sáu margir ástandið í Rússlandi eftir byltinguna , " bætir hann við .
" Mönnum ofbauð ekki hugmyndin um jöfnuð og frelsi undirokaðra þjóðfélagshópa heldur lögleysan og skefjalaust ofbeldið .
En það allt kristallaðist í atburðinum sem ég lýsi í bókinni og vegna þess höfðar hann ef til vill svo sterkt til margra enn í dag .
Svo er líka fleira í sambandi við þennan atburð sem gerir hann nútímalegan og ýmsum hefur orðið starsýnt á .
Ekki síst framkvæmdin .
Þessi ómarkvissa og subbulega framganga í dimmu kjallaraherbergi er svo gerólík því hvernig kóngar og keisarar fyrri tíðar voru teknir af lífi en vísar jafnframt leiðina til nútímans .
Og þá ekki síður leyndin og pukrið í kringum þetta og svo yfirklórið eftirá .
Með þessari aftöku erum við þannig á vissan hátt leidd inn í nútímann .
Frægur sagnfræðingur hefur kallað þetta upphafið á martröð 20. aldarinnar .
" Stríðið stoppaði uppganginn Sigurjón ræðir áfram um nútímann í sambandi við Nikulás keisara og bendir á að Rússland hafi í stjórnartíð hans á margan hátt tekið að þróast á svipaðan hátt og ríki Vestur-Evrópu .
" Þarna var mikil iðnvæðing og hagvöxtur fyrir stríð og svo var stjórnarfarið hægt og bítandi að breytast í lýðræðisátt þótt hægt gengi .
Sjálfur var Nikulás líka á margan hátt nútímalegur maður eins og sést til dæmis á því hvernig hann kom fjölskyldu sinni á framfæri með aðstoð ljósmyndatækninnar .
Sjálfur var hann liðtækur ljósmyndari og sífellt voru að birtast nýjar myndir af þeim hjónum en þó aðallega þessum fallegu börnum þeirra og þær gerðu fjölskylduna miklu þekktari en almennt var raunin um hátignarfólk í þessum hluta heimsins .
Og af þeim sökum urðu mönnum endalokin líka hugstæðari .
Með stríðinu varð mikill afturkippur í Rússlandi en það hefði án efa varað stutt ef bolsévíkar hefðu ekki náð völdum .
Landið hefði þá líklega orðið efnahagslegt stórveldi á okkar vísu og 20. öldin allt önnur en sú sem við þekkjum .
Það er alveg ljóst .
Við höfum hins vegar engar forsendur til að vita hvernig heimurinn hefði orðið ef Rússland hefði þróast í átt til lýðræðis , slík voru áhrif byltingarinnar .
Og meðal annars þess vegna heitir bókin mín þessu nafni : Endimörk heimsins .
" Kalda stríðinu lítill gaumur gefinn En hvað tekur nú við ? Önnur bók um kalda stríðið eða rætur þess ? Sigurjón svarar spurningunni ekki strax en lætur þess getið að fyrir sér sé kalda stríðið afar nærtækt söguefni vegna þess að hann þekki engan tíma betur og raunar ekkert annað stríð ef út í það er farið .
" Þetta voru stórbrotnir tímar og opna okkur jafnframt sýn til samtímans ef við kærum okkur um að skoða hann í því ljósi , " segir hann .
" Ég hef látið þess getið áður að mér finnst þessu tímabili undarlega lítill gaumur gefinn í bókmenntum okkar , einkum þegar þess er gætt hversu margir starfandi skáldsagnahöfundar eru á líku reki og ég og jafnvel aðeins eldri .
Rithöfundum ætti þó sannarlega að renna blóðið til skyldunnar vegna þess að hér á landi var þá einnig tekist á á vettvangi bókmennta og lista .
Og kannski var rimman óvíða harðari en einmitt þar .
" Hugsjónabaráttan og skuggahliðar hennar til umfjöllunar Sigurjón áréttar þó að Endimörk heimsins fjalli ekki um kalda stríðið í eiginlegum skilningi og sama megi segja um þá bók sem hann sé nú með í smíðum .
" Hún gerist í samtímanum en hvað inntakið varðar er ég þó á líkum slóðum og áður .
Ég er áfram að skrifa um hugsjónabaráttuna og þær skuggalegu myndir sem hún tekur sífellt á sig í lífi einstaklinga og þjóða .
" 