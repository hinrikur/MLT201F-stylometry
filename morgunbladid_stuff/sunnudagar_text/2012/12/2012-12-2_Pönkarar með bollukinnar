Þegar jólin nálgast er mikilvægt að halda hvert utan um annað .
Nú stendur yfir 16 daga átak gegn kynbundnu ofbeldi , en auðvitað eigum við að vinna gegn hvers kyns ofbeldi alla daga ársins .
Jón Gnarr , borgarstjóri Reykjavíkur , greinir frá því í viðtali í Sunnudagsblaði Morgunblaðsins í dag að sem unglingur varð hann fyrir andlegu og líkamlegu ofbeldi af hendi skólafélaga .
Að lokum gafst hann upp og gat ekki lengur mætt í skóla .
Hann var reiður ungur maður sem fannst hann hvergi eiga heima í samfélaginu .
Sjálfur segist hann hafa verið aðeins hársbreidd frá því að verða glæpamaður .
Í staðinn vann hann sig út úr reynslunni , notaði húmor og gleði til að lækna sjálfan sig og aðra .
Þegar við sem eigum börn lesum frásagnir af ofbeldi sem beinist gegn krökkum eða unglingum , óskum við líklega einskis heitar en að okkar börn verði ekki fyrir slíku .
En við þurfum ekki síður að líta okkur nær og leggja allt kapp á að ala börnin okkar upp þannig að þau verði ekki gerendur í því ofbeldi sem einelti er .
Manni verður eiginlega hálfkalt að innan við tilhugsunina um unglinginn Jón ráðvilltan og reiðan á Hlemmi og leiðir ósjálfrátt hugann að þeim sem eru í sömu sporum núna .
Kannski þekkjum við litla pönkara með bollukinnar , eins og Jón lýsir þeim sjálfur , krakka eða unglinga sem skortir fótfestu í lífinu og finnst þeir hvergi passa inn .
Við þurfum að passa hvert upp á annað .
Börn eiga skilið að við leiðbeinum þeim um hvað ofbeldi er , kennum þeim ekki aðeins að beita ekki aðra ofbeldi heldur að sitja ekki hjá .
Hversu margir ætli hafi gengið framhjá litla rauðhærða pönkaranum með bollukinnarnar sem nú er orðinn borgarstjóri ? 