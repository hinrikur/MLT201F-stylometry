Hefð er orðin fyrir því að karlkyns nemendur í nokkrum háskólum á Filippseyjum , félagar í bræðralaginu Alpha Phi Omega , hlaupi naktir um skólalóðina dag einn í desember .
Samkoman var fyrst skipulögð 1977 og hefur í orði verið tengd fórnarathöfn en þar er þó engu fórnað nema klæðunum .
Og ekki koma menn naktir fram fyrir frægðina , heldur er sprett úr spori vegna góðs málefnis að mati stúdenta hverju sinni ; einhvers þess sem þeir telja að betur mætti fara í samfélaginu .
Að þessu sinni er hlaupið tileinkað þeirri von að þingkosningar á næsta ári verði frjálsar og heiðarlegar .
Ekki eru allir sáttir við uppátækið ; einn þingmanna landsins krafðist þess fyrir nokkrum árum að ráðist yrði í rannsókn á því hvort hlaupið stæðist lög .
" Óviðkunnanleg sýning á kynfærum karla , " sagði þingmaðurinn , Aquilino Pimentel .
