Söngvararnir sem kalla sig " tenórana þrjá " , þeir Jóhann Friðgeir Valdimarsson , Snorri Wium og Garðar Thór Cortes , munu hefja upp raust sína fyrir fólk í miðborg Reykjavíkur á Þorláksmessukvöld eins og þeir hafa gert mörg undanfarin ár .
Syngja þeir á svölum Vallarstrætis 4 , við jólabæinn á Ingólfstorgi , og hefst skemmtunin klukkan 21 .
Steinunn Birna Ragnarsdóttir sér um meðleik á píanó .
Snorri segir tónleikana vera með svipuðu sniði og undanfarin ár .
" Prógrammið verður á léttari nótunum og sitthvað sem fólk kannast við .
Og eitthvert plott , " segir Snorri dularfullur .
Svo mikið er víst að allir munu þeir þenja raddir sínar og flytja vel valin jólalög og þekktar aríur af svölunum .
Þegar Snorri er spurður hvort ekki sé hætta á því að keppnisskapið taki yfir þegar þrír tenórar mætist í söng segir hann það alltaf gerast .
" Það er reglan , " segir hann hlæjandi .
Bætir svo við að þeir séu allir góðir félagar og markmiðið sé að skemmta fólki í jólaösinni .
" Það er komin rík hefð á þennan Þorláksmessusöng .
Ætli þetta sé ekki tólfta árið sem tenórarnir þrír koma fram þetta kvöld .
Það er orðinn fastur liður hjá mörgum að mæta að hlusta á tenórana .
Við skemmtum okkur líka vel , það er orðið ómissandi fyrir okkur að hittast og gera upp árið á þennan hátt .
" Þeir félagar búa að umfangsmikilli reynslu í óperum og á tónleikasviði .
Jóhann Friðgeir hefur sungið fjölda ópera og tónleika á Íslandi .
Snorri Wium er einnig vel þekktur og hefur komið víða við á söngferli sínum , í Þýskalandi og víðar .
Þá hefur Garðar Thór sungið sig inn í hjörtu landsmanna á undanförnum árum .
Tónleikarnir við Vallarstræti eru í boði Höfuðborgarstofu .
