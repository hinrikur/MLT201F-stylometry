Hægt er að hugsa sér verri gjafir á tíu ára afmælinu en að fá að fara með sínum prívat og persónulega leiðsögumanni til New York , fjölmennustu borgar Bandaríkjanna .
Ekki skemmir heldur fyrir að leiðsögumaðurinn , sem gjörþekkir borgina , er móðir manns .
Það er öruggara að hafa mömmu með í för , alltént meðan maður er bara tíu ára .
Sjáum til hvað síðar verður .
Þetta fékk Álftnesingurinn Sævar Leó Jónsson að upplifa fyrir skemmstu en hann fagnaði tíu ára afmælinu 15. október .
Hann hafði að vísu komið einu sinni til New York áður en man ekki svo gjörla eftir því enda var hann aðeins fimm ára þá .
Eins og sönnum ferðalangi sæmir lagðist Sævar í undirbúning , þegar fyrir lá hvert ferðinni væri heitið .
Grúskaði á netinu , auk þess að leita í smiðju til mömmu og pabba , Hugborgar Ómarsdóttur og Jóns Agnars Ólasonar , og eldri bróður síns , Sindra Snæs , sem einnig hefur fengið sína leiðsögn um borgina .
Sævar setti saman lista af stöðum sem hann langaði að heimsækja og þangað var farið .
Hæst bar , í orðsins fyllstu merkingu , að fara upp á Rockefeller Center og horfa yfir borgina .
Það þótti Sævari ótrúleg upplifun .
Honum leiddist heldur ekki í dýragarðinum í Central Park sem hann kannaðist við úr teiknimyndinni Madagaskar .
Spurður hvort hann hafi nokkuð óttast að breytast í teiknimyndafígúru við að stíga þar inn fæti færist bros yfir andlit Sævars .
" Nei , " svarar hann og hugsar eflaust með sér að þeir séu skrýtnir þessir blaðamenn á Morgunblaðinu .
Sem er alveg rétt .
Í dýragarðinum stóðu þau upp úr , Piranha-fiskarnir , eiturfroskarnir , leðurblökurnar og snæhlébarðinn .
Sævar lét sig ekki muna um að setjast hjá hlébarðanum , að vísu var þykkt gler á milli .
Spurður hvað hafi komið honum mest á óvart í New York er Sævar fljótur til svars : " Það eru alveg fáránlega margir leigubílar þar miðað við Ísland – og allir eins .
" Hann tók leigubíl en skemmtilegra þótti honum þó að ferðast með neðanjarðarlestinni .
Eins og vera ber leit Sævar inn í búðir og nefnir sérstaklega leikfangabúðina frægu FAO Schwarz , sem margir muna eftir úr kvikmyndinni Big með Tom Hanks .
Þar gerði okkar maður góð kaup , keypti meðal annars forláta legó og Snickers á stærð við rúllutertu handa Sindra bróður .
Í annarri verslun tryggði hann sér nýjustu Predator-fótboltaskóna , næstum því í Liverpool-litunum .
Sævar gekk líka yfir Brooklyn-brúna , barði Frelsisstyttuna augum og baðaði sig að sjálfsögðu í ljósadýrðinni á Times-torgi .
Þar hlýddi hann meðal annars á söng Nakta kúrekans .
Spurður hvort kappinn sá hafi verið að syngja Bubba eða Megas kýs Sævar að svara með brosi .
Mikið væri annars gaman að heyra þann nakta spreyta sig á Gamla sorrí Grána ! 