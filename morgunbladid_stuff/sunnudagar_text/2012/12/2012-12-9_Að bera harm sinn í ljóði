S trandir er ný ljóðabók Gerðar Kristnýjar og hefur hún fengið afar lofsamlega dóma gagnrýnenda .
Bókin er kaflaskipt og henni lýkur á ljóðabálki , Skautaferð .
" Ljóðin eru ort á síðustu fjórum árum og þegar ég fór að raða þeim saman í handrit sá ég að hægt var að skipta þeim í þrjá kafla en sá fjórði er einn bálkur , Skautaferð , " segir Gerður Kristný .
Allnokkur ljóðanna fjalla um kulda .
Hvað er þetta með kuldann í ljóðum þínum ? " Fyrsta ljóðabókin hét Ísfrétt .
Það var aðvörun við hæfi .
Ég er óttalegt kuldastrá en síðan finnst mér öll orðin sem finnast í íslensku um kulda og snjó ákaflega heillandi .
" Svo lætur dauðinn sjá sig í nokkrum ljóðanna .
" Dauðinn læðist þarna um , enda hefur hann verið mér ofarlega í huga síðustu misserin .
Þetta er vitaskuld ákaflega algengt yrkisefni skálda .
Fyrir skáld eru ljóð um ástina og dauðann eins og skylduæfingarnar í fimleikunum .
" Þarna eru ansi persónuleg ljóð eins og Kleinur sem fjallar um viðbrögð ömmu þinnar við harmafregnum .
" Já , ég er eflaust persónulegri í Ströndum en öðrum ljóðabókum mínum .
Í Kleinum yrki ég um Ingibjörgu ömmu mína , bóndakonu á Ströndum , og atburði í fjölskyldunni sem aldrei hafa verið hafðir í flimtingum .
Á Ströndum ber fólk harm sinn í ljóði .
" Þú hefur náð ótrúlegu valdi á ljóðforminu og þar er varla orði ofaukið .
Ertu að tálga , breyta , bæta og stytta fram á síðustu stundu eða spretta ljóðin bara fram svotil fullsköpuð ? " Ljóðin mín hafa alltaf verið óskaplega knöpp .
Það tekur yfirleitt nokkra daga að fullskrifa þau , umorða og tálga .
Það er í raun alveg sama hvað ég skrifa , stíllinn minn er alltaf knappur , enda ég á í stökustu vandræðum þegar ég er beðin um að halda fyrirlestra þótt ekki sé nema í tíu mínútur .
Mér finnst ég alltaf segja allt sem segja þarf í fyrstu setningunum .
" Þessi ljóðabók virðist ná mjög vel til fólks , þú hlýtur að hafa fundið það ? " Jú , ég hef orðið vör við það og er þakklát fyrir það .
Ég veð alltaf blint í sjóinn í hvert skipti sem ég gef út bók og tekst aldrei að sjá viðtökurnar fyrir .
Að þessu sinni nýt ég þess vissulega hvað Blóðhófnir , síðasta ljóðabókin mín , vakti mikla hylli .
" Nú ertu örugglega á þönum eins og önnur skáld við að lesa upp úr bókinni .
Hvað tekur svo við ? " Jú , ég hef sem betur fer fengið fjölda upplestra .
Síðan er ég byrjuð að viða að mér efni fyrir næsta ljóðabálk , efni sem ég hef lengi velt fyrir mér .
Um er að ræða sanna atburði sem urðu hér í Reykjavík og ég tel ljóðið fanga þá best allra forma .
Í febrúar fer ég á ljóðahátíð í Nicaragua og í mars bíða mín bókmenntahátíðir í Washington og Noregi .
Ég hef ferðast víða undanfarin ár til að lesa upp og yrki oft þegar ég er á ferð og flugi .
Kleinur voru ortar á ljóðahátíð á Indónesíu um páskana og ljóðið um látna skáldbróðurinn , Jón as Þorbjarnarson , var samið á ljóðahátíð í London í sumar .
" Hver eru næstu verkefni á skáldskaparsviðinu ? " Fyrir utan ljóðabálkinn sem ég minntist á er ég að skrifa skáldsögu fyrir fullorðna .
Svo er barnabók á leiðinni því Námsgagnastofnun bað mig um að skrifa léttlestrarbók .
Það er alltaf skemmtilegt .
Næsta ár verður því varðað bókum .
" Bækur Kolbrún Bergþórsdóttir kolbrun@mbl.is Bók vikunnar Áttatíu ár eru síðan Jólin koma eftir Jóhannes úr Kötlum kom fyrst út .
Af því tilefni kemur þessi sígilda bók nú út í vandaðri hátíðarútgáfu .
Orðanna hljóðan E.L .
James og lesendur Hið virðulega bandaríska tímarit Publisher Weekly valdi á dögunum E.L .
James , höfund 50 grárra skugga , mann ársins í bókaútgáfu .
Þetta er eðlilegt val því James hefur selt hinar erótísku – eða klámfengnu – bækur sínar í ótrúlegum fjölda eintaka .
Einhverjir menningarpáfar brugðust illa við þessari útnefningu , eins og var reyndar fyrirsjáanlegt .
Í New York Daily News var útnefningin sögð vera " endalok siðmenningar " .
Það eru ansi öfgafull viðbrögð þótt verið sé að verðlauna vondan höfund .
Vondir höfundar eru oft tilnefndir til verðlauna og hljóta þau meira að segja stundum án þess að menn kippi sér upp við það .
Þetta á jafnvel við um íslenska höfunda , en við skulum ekki hætta okkur lengra út í þá umræðu að sinni .
Fimmtíu gráir skuggar , og framhaldsbækurnar , eru bækur sem enginn gagnrýnandi með sjálfsvirðingu getur hrósað – enda hafa gagnrýnendur ekkert verið að því .
Það er afar auðvelt að færa rök fyrir því að þetta séu skelfilega vondar bækur .
Lesendum virðist hins vegar standa hjartanlega á sama um álit gagnrýnenda .
Þeir kaupa nefnilega ekki bara fyrstu bókina heldur líka bók númer tvö og eftir það bók númer þrjú .
Lýsir þetta vondum smekk ? Já , sannarlega .
Maður getur setið heima hjá sér og hnussað fyrirlitlega en það er engin ástæða til að dramatísera þessar vinsældir eða froðufella yfir því að höfundurinn sé valinn maður ársins .
Það er ekkert að því vali einfaldlega vegna þess að E.L .
James hefur nælt sér í tugi milljóna lesenda og komið erótískum bókum á kortið .
Sumir kalla þetta reyndar klámbækur , sem er nú sennilega nær sanni , en hæfilegt klám skaðar engan .
Allir vita af bókum E.L .
James og tugir milljóna hafa lesið þær .
Höfundur sem nær þessum árangri getur verið góður með sig og þarf ekki að hafa áhyggjur af gagnrýnendum .
Hann þarf einfaldlega ekki á þeim að halda vegna þess að hann hefur lesendurna sterklega á sínu bandi .
Einhverjum kann að þykja það gremjulegt en svona er þetta .
Og það er allt í lagi að útnefna slíkan höfund mann ársins .
Menn ársins þurfa ekki endilega að vera góðir .
Í uppáhaldi Ólafur Helgi Kjartansson sýslumaður Reglulega les ég Nonna bækurnar eftir Jón Sveinsson .
Sakleysi og einfaldur frásagnarmáti takast á við spennu og alltaf er eitthvað nýtt að finna .
Bræðurnir Nonni og Manni hafa verið dugmiklir og kjarkaðir , þótt hinn fyrri hafi leitt þá .
Ótrúlegar frásagnir af ævintýrum þeirra hrífa mig enn líkt og gildir um lesendur um allan heim .
Frásögn af bræðrunum á lítilli skektu í hvalavöðu á Eyjafirði , árásargjörnum ísbjörnum og útlegumanni grípa hugann .
Stíllinn er slíkur að lesandinn efast ekki heldur hrífst með .
Ævintýri í Danmörku eru ekki síðri .
Vinir sigla yfir Eyrarsund og lenda í klóm óknyttadrengja , en allt fer vel .
Ferð um Sjáland og yfir til Fjóns með sígunasirkus og loks fullorðinsævintýr Nonna .
Hann heimsótti Ísland tvívegis , síðara sinnið í boði ríkisstjórnar Íslands .
Þá voru nútímafarartæki notuð ólíkt því er hann fór um landið á hestum .
Hann hitti Friðrik bróður sinn tvívegis , fyrst í Reykjavík 1930 og undir árslok 1936 í Winnipeg á leið sinni yfir Ameríku og áfram til Japan .
En á siglingu yfir Atlantshaf kynntist hann James syni Garfield Bandaríkjaforseta sem myrtur var .
Í Japan rættist ósk hans úr æsku og þar dvaldi hann hátt í eitt ár .
Sama sakleysið ríkir til síðustu frásagnar .
Ótrúlegur maður og rithöfundur .
Mér finnst að enginn ætti að skrifa ævisögu sína fyrr en eftir sinn dag .
Samuel Goldwyn Málsháttur vikunnar Skammt er öfganna milli .
Áhugaverðar bækur Hryllingur , húmor og barnabækur Einar Már Guðmundsson skemmtir lesendum sínum í Íslenskum kóngum og Stefán Máni gerir lesendur sína skelfingu lostna í Húsinu .
Hin ódauðlega Mary Poppins snýr aftur til íslenskra lesenda og Kristín Helga Gunnarsdóttir gleður dýravini í einstaklega ljúfri og skemmtilegri bók um lífsglaðan hund .
Mary Poppins snýr aftur Mary Poppins sem fyrst mætti til leiks árið 1934 snýr aftur í nýrri útgáfu .
Ráðagóða barnfóstran nýtur stöðugra vinsælda meðal barna enda á hún engan sinn líka .
Þessi klassíska barnabók er skrifuð af mikilli hugmyndaauðgi og hlýtur að koma öllum í gott skap jafn skemmtileg og hún er .
Bók sem verður að vera til í bókaskáp barnanna .
Ærslafullur og lífsglaður Grímur Fífill Grímsævintýri Kristínar Helgu Gunnarsdóttur er yndisleg ævisaga hundsins Gríms Fífils , sem gengur illa að hemja eðli sitt og skorar ekki hátt í hundaskólanum .
Hundurinn segir sjálfur sögu sína sem er full af ævintýrum og óvæntum uppákomum .
Eigandi hans , Besta , er svo skynsöm og sjarmerandi persóna í bókinni að ekki er annað hægt en að kinka kolli til hennar í viðurkenningarskyni .
Sagan af þessum ærslafulla hundi er svo sannarlega líkleg til að heilla unga dýravini .
Halldór Baldursson gerir myndirnar .
Frábær spennutryllir frá Stefáni Mána Stefán Máni gefur hvergi eftir í tæplega 600 blaðsíðna sálfræðitrylli , Húsinu .
Bókin er spennandi og hrollvekjandi og lokakaflarnir svo æsispennandi að það er erfitt að stilla sig um að kíkja aftast til að sjá hvernig fer .
Illmenni bókarinnar , Teddi , er mögnuð sköpun .
Sá karakter gleymist ekki svo glatt enda er honum ekkert heilagt .
Lögreglumaðurinn Hörður er síðan gott mótvægi við hann .
Spennubók sem svíkur ekki .
Skrautlegir Knudsenar og spriklandi fjör Einar Már Guðmundsson er í fínu formi í Íslenskum kóngum þar sem hann segir sögu Knudsenana í Tangavík .
Sú ætt er fjölmenn og skrautleg og hefur komið víða við .
Í bland við frásagnir af hinni flokkshollu Knudsen-ætt eru sagðar sögur af ýmsum atburðum í þjóðlífi .
Bókin einkennist af einstakri frásagnargleði , litríkum persónum , miklum húmor og beittri þjóðfélagskrufningu .
Þetta er spriklandi fjörug bók sem unun er að lesa .
Sigursæl fótboltalið og sannur afreksmaður Ungir knattspyrnuáhugamenn hljóta að setja bækur um uppáhaldsliðin sín og uppáhaldsleikmenn á jólagjafalistann .
Nokkrar slíkar bækur eru fáanlegar fyrir þessi jól .
Stuðningsmenn Manchester United geta fagnað bók um félagið sem ber undirtitilinn " Stærstir og bestir " .
Stuðningsmönnum liðsins finnst það örugglega ekkert ofsagt .
Í bókinni Barcelona er saga þess félags rakin og Eiður Smári Guðjohnsen kemur þar við sögu .
" Lið sem er meira en fótboltafélag , " segja íbúar Barcelona .
Bókin um Real Madrid hefur undirtitilinn " Sigursælasta lið í heimi " .
Ekki amalegt að styðja lið sem sigrar yfirleitt alltaf .
Enginn furða að Spánverjar skuli segja : " Að spila fyrir Real Madrid er eins og að snerta himininn .
" Síðast , en vitanlega ekki síst , skal nefna bók um Zlatan Ibrahimovic .
Á bókarkápu segir : " Þó að hann sé stór og stæðilegur er enginn liprari og hættulegri uppi við markið .
" Sem sagt alvöru knattspyrnumaður .
Bækurnar eru vitanlega ríkulega myndskreyttar og í þeim öllum er að finna stafaþraut og spil .
Skemmtilegar fígúrur á ævintýraeyju og dýr til að skapa Mánasöngvarinn eftir Margréti Örnólfsdóttur og Signýju Kolbeinsdóttur er bók sem einkennist af listfengi .
Signý skapar einstaklega skemmtilegar fígúrur og gerir litríkar myndir sem fanga augað .
Margrét skrifar söguna sem er viðburðarík og gerist á ævintýraeyjunni Tulipop .
Ókunnug skuggajurt birtist um nótt og svo er hafið ekki einu sinni sjálfu sér líkt .
Það er ekki nema von að íbúum eyjarinnar bregði .
Sveppasystkinin Búi og Glói verða að bjarga málum og fá hjálp frá hæfileikaríkum vinum sínum .
Búðu til þín eigin litadýr er óvenjuleg bók fyrir börn .
Þar gefst þeim kostur á því skapa sínar eigin dýramyndir úr 2.000 límmiðum sem finna má í bókinni .
Börnunum er kennt að búa til fimm ólík dýr en síðan geta þau einnig búið til hvaða dýr sem er .
Þrívíddargleraugu fylgja bókinni sem verður til þess að þeir sem setja þau á sig sjá dýrin lifna við .
Þetta er skemmtileg bók fyrir skapandi og listræn börn .
Alveg örugglega öðruvísi barnabók .
