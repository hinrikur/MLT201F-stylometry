Kínverski kommúnistaflokkurinn kom saman til fundar fyrir skömmu og ákvað valdaskipti í landinu .
Fundurinn stóð í nokkra daga og ríkti þar mikil og góð samstaða .
Nokkrar lykilyfirlýsingar lifa eftir fundinn og eindrægni einkenndi þær líka eins og annað .
Fundurinn var fylgjandi friði , sem var ágætt , og alræði fólksins , sem er ekki síðra .
Hann stóð fast með framförum og skipaði sér allur á bak við réttlæti .
Því má segja að hinir nýju leiðtogar fari vel nestaðir á vit framtíðarinnar .
En það sem verður þeim ríkust huggun í önnum og ábyrgðarstörfum er að þar með er ljóst að næstu skref risaveldisins verða stigin í fullu umboði fundarins , en hann sat fólk frá gjörvöllu Kína .
Ekki voru afrekin síðri hér Auðvitað gæti það virst mikið afrek að svo fjölmennur fundur geti komið sér saman um svo merkilegar niðurstöður , eins og þarna gerðist .
Friður hangir víða á blástrái , en þarna stóðu allir með honum .
En þrátt fyrir " ríka réttlætiskennd " margra , m.a. hinna allra stóryrtustu og dómhörðustu í bloggheimum , á réttlætið enn í vök að verjast á Íslandi .
En þarna var slegin um það skjaldborg , rétt eins og gert var um kjör alþýðunnar af fyrstu alvöru vinstristjórn Íslands .
En þá er þess að geta að á fundinum mikla eystra sat þaulreynt fólk í fræðunum og það styrkti það auðvitað í ofurmannlegu verki að geta byggt á gömlum og góðum ályktunum um sama efni .
Íslenski þjóðfundurinn sem var fyrsta skrefið til að umbylta stjórnarskrá Íslands frá 17. júní 1944 var þó í raun miklu meira afrek en þetta .
Þar var komið saman 14. nóvember 2009 og á þúsund manna fundi , sem stóð aðeins einn dag og tæplega það , náðist miklu meira fram en í Kína .
30.000 hugmyndir og tillögur Á heimasíðu fundarins segir að fram hafi komið " 30 þúsund nýjar hugmyndir og tillögur " eða yfir 50 á hverri mínútu , sem er mikið , og það jafnvel þótt allir fundarmenn hafi talað í einu , sem er fjarri því að vera víst .
Í rauninni var þjóðfundurinn 100 fundir á tíu manna fundum í kringum borð og var kraftaverki líkast hversu samstiga borðin 100 voru í afstöðu sinni og breytir engu um afrekið þótt " skipuleggjendur " hafi haft einn mann frá sér á hverju borði .
Helstu niðurstöður samkvæmt samantekt sem birt er á síðu þjóðfundarins voru Heiðarleiki , svo Jafnrétti , Virðing og Réttlæti .
Í næstu sætum komu Kærleikur , Ábyrgð og Frelsi .
Nú er ekki augljóst hvaða áhrif það hefði haft ef Kærleikur hefði komist upp fyrir Réttlæti , svo ekki sé talað um ef Ábyrgð hefði skákað Heiðarleika úr efsta sætinu .
En auðvitað er það umhugsunarefni .
Traust fékk hins vegar frekar slakt fylgi og er ekki heldur vitað hvaða þýðingu það hafði fyrir vinnu við nýja stjórnarskrá , sem að sögn er byggð á " niðurstöðum " þjóðfundarins .
En á heimasíðunni kemur einnig fram að : " Á fundinum varð til framtíðarsýn á hverju borði .
" Og í samræmi við gagnsæi fundarins er hver og ein framtíðarsýn birt .
Hundraðföld framtíðarsýn var til viðbótar 30.000 tillögum .
Ekki verður séð að hinn mikilvægi fundur Kínverska kommúnistaflokksins geti státað af slíku , og óljóst hvaða þýðingu skortur á fjölbreyttri framtíðarsýn muni hafa fyrir framtíð hins mikla veldis .
En á vef þjóðfundarins geta menn enn lesið hinar eitt hundrað framtíðarsýnir sem " urðu til " á hverju hinna 100 borða í Laugardalshöll og verður ekki öðru trúað en að fáir hafi látið slíkt fram hjá sér fara .
Í ferli á fjórða ár Nú hefur undirbúningur að breytingu á lýðveldisstjórnarskránni staðið í á fjórða ár .
Og enn hefur hinn raunverulegi stjórnarskrárgjafi , Alþingi sjálft , ekki tekið einstakar greinar byltingarskrárinnar til efnislegrar umfjöllunar , sem sýnir hve grasrótin hefur mikla forystu í málinu .
Ef ummæli formanns Eftirlits- og stjórnskipunarnefndar Alþingis eru skilin rétt , sem er fjarri því að vera öruggt , þá hefur ekki enn gefist tími til slíkrar umfjöllunar af þingsins hálfu og óvíst að hann gefist þar sem afgreiða þarf málið fyrir kosningar .
Nú er vitað með vissu og eykur traust á málinu að forsætisráðherra landsins hefur enn ekki lesið tillögurnar frekari en samninginn um Icesave og varla geta óbreyttir þingmenn gert kröfu um rýmri aðgang fyrir þá sjálfa .
Enginn má hafa hærri laun en forsætisráðherra og enginn lesa meira en hann .
Það eru ekki góð tíðindi fyrir bókamarkaðinn , en við því er ekkert að gera .
Enda virðast almennir þingmenn ætla að forðast að fara efnislega yfir einstakar greinar og málið í heild eins og forsætisráðherrann hefur sjálfur þegar uppfyllt af sinni hálfu .
Það er í fullu samræmi við " Jafnrétti " sem var í öðru sæti á sjálfum þjóðfundinum , þar sem " framtíðarsýn varð til á hverju borði " .
Þeim , sem reyna að halda því fram að löggjafarsamkundunni sé með þessu sýnd lítil virðing í málinu , má benda á að " Virðing " varð í þriðja sæti á þjóðfundinum , sæti neðar en Jafnrétti .
Og vísun til ábyrgðarlausra vinnubragða er gagnslaus , því " Ábyrgð " komst ekki inn á lista yfir 4 hæstu " gildin " á fundinum , frekar en " Kærleikurinn " sem " Réttlæti " skaut auðveldlega aftur fyrir sig .
Fræðimenn glata ærunni Nú eru fræðimenn , meira að segja þeir sem hafa verið í sérstöku uppáhaldi hjá Samfylkingunni og gagnkvæmt , teknir að halda því fram að sjálfur eins dags þjóðfundurinn sem fann " gildin " og að auki fann upp framtíðarsýn á " hverju borði " hafi í rauninni verið eins og hver önnur vitleysa ( ekki orðrétt ) og betri árangurs hefði verið að vænta úr venjulegri skoðanakönnun , en uppákomunni í Laugardal .
Og svo fordæma þeir að auki að " þjóðfundurinn " og sjálf " þjóðaratkvæðagreiðslan " þar sem ekki var spurt um eina einustu tillögu " stjórnlagaráðs " séu í framhaldinu notuð til " þöggunar " allrar umræðu , eins og Gunnar Helgi Kristinsson prófessor orðaði það .
Valgerður Bjarnadóttir alþingismaður hefur að vonum brugðist hart við og velt fyrir sér hvort verjandi sé að slíkir menn , sem þannig tala , skuli áfram kalla sig fræðimenn .
Það er von að formaðurinn slái slíka varnagla .
Því hvar gæti ábyrgðarleysi áður virtra fræðimanna af slíku tagi endað ? Ætlar útskúfaður " fræðimaðurinn " kannski að fara að hafa uppi efasemdir um þá leiðsögn sem Kínverski kommúnistaflokkurinn hafði uppi á sínum þjóðfundi ? Er hann þá á móti friði , framförum og valdi fólksins , sem þar var klappað fyrir ? Eða á að trúa því að fólk sem kallar sjálft sig enn fræðimenn ætli að hefja baráttu gegn Heiðarleika , Jafnrétti , Virðingu og Réttlæti , sem slógu svo rækilega í gegn á hinum íslenska þjóðfundi , sem var síst síðri en sá kínverski ? Vilja hinir hálaunuðu fræðimenn háskólanna sópa út af 100 borðum þeim framtíðarsýnum " sem urðu til á hverju borði í Laugardal " ? En formaður nefndarinnar lætur ekki vaklandi " fræðimenn " slá sig út af laginu .
Jafnvel þótt Lýðræði næði ekki glæsilegum árangri í prófkjörum gildanna á þjóðfundinum ætlar Eftirlits- og stjórnskipunarnefnd Alþingis ekki einu sinni að forsmá það með öllu .
Nefndin hefur því sett auglýsingu í fjölmiðla um að þeir sem vilji skoða og velta fyrir sér á annað hundrað nýjum ákvæðum stjórnarskrár , sem hvorki þing né forsætisráðherra hafa enn haft tíma til að kynna sér , geti ef þeir kjósi notað nokkra daga á aðventunni til þess og látið svo Valgerði vita eftir viku eða svo .
Nú geta úrtölumenn auðvitað sagt sem svo að vika sé stuttur tími .
En þá er á tvennt að líta .
Stjórnmálamönnum hefur lengi þótt flott að hafa uppi frasann að " vika sé langur tími í stjórnmálum " og það eigi hvergi betur við en einmitt núna .
Sundlaugarvörður Samfylkingarinnar bætir um betur og segir að jafnvel korter sé lengi í kafi , hvað þá vika .
Og svo er hitt að þótt þjóðfundurinn hafi aðeins staðið í dagspart hafi samt " orðið þar til framtíðarsýn " á hverju borði auk 30.000 nýrra tillagna .
Nú er fólkinu í landinu , hverjum og einum landsmanni , sem sagt gefinn sjöfaldur þjóðfundartími til að koma með sínar athugasemdir .
Því er jafnframt heitið að hver einasta athugasemd frá almenningi fái ekki lakari meðferð en hver og ein tillaga að nýju stjórnarskrárákvæði .
Þingmenn muni því ekki líta á eina einustu athugasemd og senda þær sem berast ólesnar til forsætisráðherra sjálfs , sem muni meðhöndla þær eins og sjálfar tillögur stjórnlagaráðs .
Svo enginn mun hafa yfir neinu að kvarta .
" Það varð hér hrun " Eins og Steingrímur J. hefur bent á " þá varð hér hrun " og á hann þá ekki við fylgishrun Björns Vals eða VG almennt , hvað svo sem Atli Gísla , Lilja Móses , Ásmundur Einar , Jón Bjarna , Guðfríður Lilja og Bjarni Harðar segja um það .
Og fyrst svo vel vildi til að Jóhanna og Samfylkingin fengu vitrun , sáu sýnir , kannski hundrað borða framtíðarsýnir , sem sýndu að " hér varð hrun " og það hrun mátti rekja beint til Stjórnarskrár Lýðveldisins Íslands frá 17. júní 1944 , þá varð að bregðast við .
Nema menn vildu endilega annað hrun .
Það er ekki margt sem bendir til þess .
Ekkert einasta af borðunum 100 í höllinni bað um meira hrun .
Það segir sitt .
En svo augljóst sem þetta sýnist vera vekur eitt þó undrun .
Eins og bent hefur verið á mun nýja stjórnarskráin tryggja jöfnuð , heiðarleika , virðingu og réttlæti í samræmi við þjóðfundinn og fjölmarga framtíðarsýn , auk þess að tryggja fulla vinnu og heilbrigði og margt annað sem hugurinn girnist .
Það mun þýða að verði einhverjum ekki sýndur heiðarleiki , virðing , réttlæti , jafnrétti og kærleikur , og tryggð heilsa og full atvinna og allt hitt að samþykktri stjórnarskrá , þá fer sá sami í mál fyrir héraðsdómi , vísar í plaggið og nær í það sem upp á vantar .
Og eftir því sem tækninni fleygir fram geta menn vísast síðar fengið slíkar kvartanir afgreiddar í heimabankanum sínum .
En af hverju vantar eitt ? Hvar er ótvírætt ákvæði sem ekki verður hægt að fara í kringum : Hrun er bannað .
Af hverju er sjálft tilefnið ekki nefnt ? Væri það ekki öruggara ? Og hvað með skafrenning ? 