Þann 25. október síðastliðinn var opnuð sýning í Hönnunarsafni Íslands sem byggð er á ævistarfi Gísla B. Björnssonar sem er brautryðjandi í grafískri hönnun hér á landi .
Hann stofnaði deild grafískrar hönnunar í Myndlista- og handíðaskólanum árið 1962 og hefur verið einn athafnasamasti hönnuðurinn í bransanum síðan þá .
Um hann sagði Harpa Þórsdóttir , forstöðumaður Hönnunarsafns Íslands , í nýútkominni bók um Gísla að hann hefði verið knúinn áfram af hugsjón , áræði og sannfæringu .
Í sömu bók segir Guðmundur Oddur Magnússon , prófessor í grafískri hönnun við Listaháskóla Íslands , um Gísla að hann sé lærifaðir allra íslenskra grafískra hönnuða .
Gísli er sonur Baldvins Björnssonar listmálara og bróðursonur Björns Th. Björnssonar .
En Gísli notast við Björnsson sem ættarnafn .
Í bókinni kastar Guðmundur Oddur fram þeirri " vasasálfræði " -kenningu að Gísli hafi ætlað að afsanna ónytjungsháttinn og hefja nytjalistir til virðingar .
Gísli tekur að hluta til undir þá kenningu í bókinni .
Lúðvíg Guðmundsson , sem stofnaði Myndlista- og handíðaskólann á sínum tíma greiddi Gísla leið .
Þegar Gísli hefur lokið námi stofnar hann síðan auglýsingastofu og hefur á síðustu fimm áratugum hannað fjöldann allan af merkjum og bókakápum .
Einhver frægustu merki landsins eru hönnuð af honum , einsog RÚV-merkið , SÍBS-merkið og merki Norræna hússins svo eitthvað sé nefnt .
Kúrs sem varð að sýningu Sýningarstjóri sýningarinnar á verkum Gísla B. Björnssonar er Ármann Agnarsson sem lauk BA námi í grafískri hönnun við Listaháskóla Íslands og hefur kennt þar síðan .
Sýningin er annars samstarfsverkefni Hönnunar- og arkitektúrdeildar Listaháskóla Íslands , Hönnunarsafns Íslands og Hönnunarmiðstöðvar um rannsókn , miðlun og nýsköpun byggða á ævistarfi Gísla B. Björnssonar .
Aðspurður hvernig þessi sýning kom til segir Ármann að þetta hafi byrjað sem kúrs í Listaháskólanum sem vatt upp á sig .
" Þetta byrjaði eiginlega með samtali milli mín og Dóru Ísleifsdóttur í háskólanum , " segir Ármann .
" Við héldum þetta námskeið og svo fannst okkur þetta eiga erindi út fyrir veggi skólans .
Nemendurnir höfðu staðið sig mjög vel í verkefnum sínum og uppúr því hélt ég rannsókninni áfram og það endaði í sýningu .
Það sem Gísli hefur gert fyrir grafíska hönnun og fagið í heild sinni er gífurlegt .
Hann er einn af brautryðjendunum í módernískri hönnun á Íslandi .
Hann , ásamt Kristínu Þorkelsdóttur og Hilmari Sigurðssyni , hafði mikil áhrif á fagið , og þau breyttu faginu .
En Gísli hefur verið svo mikill varðhundur fyrir fagið fyrir utan allt framlag hans til þróunar þess að hann varð frekar fyrir valinu en þau Kristín og Hilmar , " segir Ármann .
