Um miðjan mánuðinn sat ég alþjóðlega ráðstefnu í Berlín þar sem fjallað var um stríðsglæpi og hvernig á þeim skal tekið í samfélagi þjóðanna .
Umræður á ráðstefnunni hafa verið mér ofarlega í huga síðan og langar mig til að deila þönkum með lesendum .
Í kjölfar heimsstyrjaldarinnar síðari voru væntingar um betri heim .
Til sögunnar komu Sameinuðu þjóðirnar , skipulegur vettvangur til að taka á málum sem heiminn varða – umhverfið , mannréttindin , stríð og frið .
Stofnanir voru settar á laggirnar í þessu skyni og sáttmálar undirritaðir .
Einn þeirra sneri að stríðsglæpum og þjóðarmorði .
Kveikjan að þessum merka sáttmála voru stríðsglæpir þýsku nasistanna og stríðsglæpadómstóllinn sem kenndur er við Nürnberg í Þýskalandi þar sem réttað var yfir nokkrum þeirra á árunum 1945-1946 .
Þessi sáttmáli leit dagsins ljós í árslok árið 1948 og var undirritaður 1951 .
En síðan ekki söguna meir .
Í nær hálfa öld var stríðsglæpasáttmálanum lítið sem ekkert beitt og þær skuldbindingar sem þar er að finna því nánast orðin tóm .
Ekki skorti þó tilefnin .
Í heimsstyrjöldinni síðari höfðu fleiri framið alvarlega stríðsglæpi en Þjóðverjar .
Má þar nefna kjarnorkuárásir Bandaríkjamanna á japönsku borgirnar Hiroshima og Nagasaki og mannskæðar loftárásir á Dresden og fleiri borgir í Þýskalandi .
Þessi voðaverk og fleiri hefðu átt erindi fyrir stríðsglæpadómstól á þeim tíma .
En ekkert slíkt gerðist .
Og ekki heldur á þeim áratugum sem fóru í hönd .
Ástæðan var Kalda stríðið .
Valdablokkir stóðu andspænis hvor annarri , gráar fyrir járnum , annars vegar Vesturveldin með Bandaríkin í broddi fylkingar og hins vegar sú blokk sem var kennd við austrið og laut Sovétríkjunum .
Heimurinn var að sönnu margskiptari og flóknari , en á þessu tímaskeiði var það aðeins " austur og vestur " sem máli skipti á taflborði valdastjórnmála í heiminum .
Og við það taflborð var ískalt .
Svo kalt að allt fraus , þar á meðal draumarnir og vonirnar sem heimsbyggðin hafði bundið við nýjar stofnanir og sáttmála sem tryggja áttu mannréttindi og frið .
Í " hreinsunum " Stalíns í Sovétríkjunum og þvinguðum þjóðflutningum í valdatíð hans var beitt skefjalausri grimmd og ofbeldi og voru fórnarlömbin talin í milljónum .
Í Víetnam var háð grimmúðugt stríð þar sem Bandaríkjamenn beittu fullkomnustu tækni sem völ var á til að myrða fólk á kvalafullan hátt ; í Kambódíu frömdu svokallaðir Rauðir khmerar fjöldamorð , af stærðargráðu og grimmd sem á hliðstæðu í illvirkjum nasista .
En samt hélt stjórn þeirra sæti sínu hjá Sameinuðu þjóðunum , í krafti fullveldissjónarmiða , jafnvel eftir að Víetnamar höfðu steypt henni af stóli .
Á Austur-Tímor murkaði Indónesíustjórn lífið úr þriðjungi íbúanna .
Í áratugi var ekkert aðhafst af hálfu Sameinuðu þjóðanna , enda allt þar á forsendum stórveldanna sem héldu samtökunum í gíslingu í krafti neitunarvalds .
Svo er vissulega enn .
En nú loksins má sjá þess merki að Kalda stríðinu sé lokið .
Í aldarlok voru settir á laggirnar tveir stríðsglæpadómstólar , annars vegar vegna glæpa í löndum fyrrum Júgóslavíu og hins vegar Rúanda .
Og fleiri hafa nú siglt í kjölfarið , svo sem Kambódía og Síerra Leóne .
Árið 2002 var alþjóðlegi sakadómstóllinn settur á laggirnar á vettvangi Sameinuðu þjóðanna .
Stórveldin þráast að vísu við og segjast ekki ætla að hlíta honum – vilja enn hafa sína stríðsglæpi út af fyrir sig ! Umræða sem nú á sér stað á alþjóðlegum vettvangi vekur von um breytingar .
Ég er sannfærður um að senn munu linast þau heljartök sem stórveldin hafa á alþjóðasamfélaginu .
Það er að þiðna í frysti Kalda stríðsins .
Ögmundur Jónasson ogmundur@althingi.is 