Rúna bíður spennt eigin fermingardags en hefur jafnframt miklar áhyggjur af Helgu systur sinni , sem er nokkrum misserum eldri .
Hún veit að eitthvað bjátar á hjá Helgu þótt enginn annar veiti því eftirtekt Í ljós kemur að það er krumla átröskunar , sem oft er svo makalaust lítt sýnileg , sem gripið hefur um eldri systurina .
" Þegar skrifað er fyrir börn og unglinga leitar maður gjarnan að einhverju sem manni finnst skipta máli í samtímanum .
Það vildi þannig til að ég þekkti til fólks sem hafði gengið í gegnum þessa hluti ; það var mikil barátta , en fékk farsælan endi , " segir Ragnheiður Gestsdóttir við Morgunblaðið , spurð um ástæðu þess að hún fjallar um þennan tiltekna sjúkdóm í bókinni .
Manneskjur eða plastdúkkur " Þetta vandamál hrópar ekki endilega á mann , breytingin getur tekið dálítið langan tíma og einkennin eru ekki augljós .
Daglegt líf fólks hefur breyst mikið ; fólk sest ekki niður saman á hverjum degi og borðar máltíðir eins og var , og því er erfiðara en áður að fylgjast með því hvað fer ofan í börnin .
Unglingur getur verið þreyttur og orkulaus af ýmsum ástæðum .
Krökkum sem lenda í þessu gengur oft mjög vel og ég veit um dæmi þar barnið stóð sig afar vel í skóla en allt í einu var vandamálið hrópandi augljóst þótt foreldrarnir hefðu ekki tekið eftir neinu .
" Ragnheiður nefnir að unglingsaldurinn sé oft mjög viðkvæmur .
" Þetta er tíminn þegar við sitjum fyrir framan spegilinn og hugsum : Er ég ljót / ur ? Er ég falleg / ur ? Allir hafa gengið í gegnum þetta ? " Hún segir stúlkur í " útlitsbransanum " ekki síst verða fyrir miklum þrýstingi .
Helga í sögunni er einmitt að þreifa fyrir sér þar .
" Mig langaði að fá fólk til að velta því fyrir sér hver það er sem segir að við eigum öll að reyna að vera eins ; að vera eins grönn og við getum og líta út eftir ákveðnum fegurðarstöðlum .
Ég held að þetta hafi versnað mikið – að kröfurnar séu orðnar óraunhæfari en áður , því enginn getur litið út eins og súpermódel .
Ekki einu sinni módelin sjálf því meira að segja myndir af þeim eru fótósjoppaðar ! Það sem gerir manneskjur að manneskjum en ekki plastdúkkum er að vera aðeins öðruvísi en aðrir .
Margar stúlkur dreymir um að verða módel en hlutgervingin , sem er svo áberandi í samtímanum , fer ekki vel með alla .
" Skemmtun og spenna Hugsarðu mikið um að fræða eða koma boðskap til skila ? " Þegar skrifað er fyrir börn og unglinga held ég að bókin þurfi fyrst og fremst að vera skemmtileg og spennandi , þannig að þeir nenni að lesa hana .
Það hef ég að minnsta kosti í huga , og vona að einhvern boðskap eða lærdóm sé líka hægt að draga af henni .
Það er reyndar hægt að læra eitthvað af öllum bókum , ef þær eru góðar .
En ég vil líka vekja upp spurningar ; í þessu tilfelli ekki endilega hvernig hægt er að sleppa við anorexíu , heldur að unglingar spyrji sig hver það er sem segir þeim hvernig þeir eigi að líta út .
Mig langaði líka að fjalla um það hvað sjúkdómurinn gerir öðrum í fjölskyldunni en þeim sem veikist .
Hvað eiga hinir að gera ? Eiga þeir að skipta sér af ? Láta eins og ekkert sé og vona að allt lagist ? " spyr Ragnheiður Gestsdóttir .
Átröskun mun algengari en almennt er talið * Árlega er á milli 80 og 90 einstaklingum vísað í meðferð vegna átröskunar , á geðdeild Landspítalans í Reykjavík ( LSH ) .
Meirihlutinn er konur á aldrinum 18-30 ára .
* Miðað við tölur erlendis frá má gera ráð fyrir að 200-350 konur , 15-24 ára , glími við átröskun hér á landi en fólk á öllum aldri fær sjúkdóminn .
Talið er að fyrir hverjar 10 konur þjáist 1 karl af átröskun .
* Annars vegar er anorexía ( lystarstol ) ; þá neitar fólk sér oft um mat eða borðar mjög lítið til þess að halda sér undir kjörþyngd .
Hins vegar lotugræðgi ( bulemia ) ; fólk missir sig jafnvel í ofát á óhollum og orkuríkum mat , en kastar honum upp á eftir .
Í báðum tilfellum er ofsafengin líkamsrækt algeng .
* Frá árinu 2006 hefur verið starfandi meðferðarteymi vegna átraskana , á geðdeild LSH , fyrir18 ára og eldri , þeim yngri er vísað á barna- og unglingageðdeild spítalans .
* Vert er að geta þess að aðrir sinna einnig fólki með átraskanir .
Ekki koma því allir á geðdeildina sem leita sér hjálpar .
* Sjúklingar geta nú sjálfir haft samband ; netfangið er atroskun@landspitali.is , en er gjarnan vísað þangað af læknum , námsráðgjöfum í skólum og sálfræðingum .
* Fyrstu einkenni átröskunar eru oft þau að unglingur fer af miklum krafti í heilsuátak til þess að ná af sér nokkrum kílóum .
Hljómar vel , en stundum er ekki allt sem sýnist .
Geðgóður hjá Geðhjálpinni Á netinu er hafin styrktarsöfnun fyrir Geðhjálp núna fyrir jólin .
Verið er að safna fyrir átaki sem á að fara í á vinnustöðum landsins .
Þar á að fræða og efla stjórnendur og starfsmenn í atvinnulífinu um geðheilbrigði .
Vonast er til að þeir setji sér stefnu og verklag sem styður við geðheilsu og starfsorku starfsmanna á vinnustaðnum .
En geðræn veikindi eru enn feimnismál í samfélaginu .
Um 37% öryrkja eru það út af geðrænum vandamálum .
Vonast er til að vitundarvakning verði hjá stjórnendum fyrirtækja og þeir hafi tilbúna aðgerðaáætlun í framhaldinu ef veikindi koma upp á vinnustaðnum .
Sungið til styrktar átakinu Starfsmenn 15 fyrirtækja hafa tekið áskorun Geðhjálpar um að syngja jólalag og framleiða myndband því til stuðnings .
Jólalögin eru þeirra framlag í jólalagakeppnina .
Lögin voru frumsýnd á Skjá Einum síðastliðinn miðvikudag .
Á heimasíðunni gedveikjol.is er hægt að fylgjast með söfnuninni .
Þar er hægt að skoða hin skemmtilegu myndbönd sem fyrirtækin hafa búið til og greiða þeim atkvæði sitt með sms-kosningu eða greiða með kreditkorti .
Lagið sem vinnur kosninguna verður valið Geðveikasta jólalagið 2012 .
Kosningastjóri keppninnar er Geðgóði jólasveinninn sem er Jón Gnarr .
" Úrslit keppninnar verða kynnt í Kastljósi á RÚV þann 18. desember næstkomandi , " segir Eva Bjarnadóttir , framkvæmdastjóri Geðhjálpar .
borkur@mbl.is 