Í nýrri og veglegri bók , sem ber heitið Á vit margbreytileikans – Víðidalsá og Fitjá , Hópið og Gljúfurá , er fjallað um þessi veiðisvæði og umhverfi þeirra í Húnavatnssýslu .
Höfundar verksins eru systkinin Karl G. og Sigríður P. Friðriksbörn frá Hrísum í Fitjárdal .
Þau segjast hafa saknað þess að ekki væri til bók um Víðidalsá og Fitjá , eins og aðrar helstu ár í Húnaþingi , og þá hafi þau viljað skrifa óð til sveitarinnar sem hefur gefið þeim svo mikið , og að bókin yrði þakklætisvottur til móður þeirra og föður , Friðriks Karlssonar ( 1918-1989 ) og Guðrúnar Pétursdóttur ( 1916-2000 ) .
Bókin er prýdd kortum og fjölda ljósmynda , meðal annars eftir feðgana Rafn og Jóhann Hafnfjörð .
Undirritaður á einnig ljósmyndir í verkinu og kynntist því hvað höfundarnir unnu að því af miklum metnaði .
" Við systkinin höfðum oft talað um að það vantaði bók um þessar perlur , " segir Karl .
" Okkur þykir vænt um þetta svæði og vildum koma því á framfæri .
Ég var í stjórn veiðifélagsins í dágóðan tíma og mikið hefur verið rætt um það í félaginu að það þyrfti að skrifa bók um árnar , en aldrei varð neitt úr því .
Að lokum fannst mér viðeigandi að við tækjum frumkvæðið og gerðum þetta .
" Karl segir að þau hafi líka langað til að koma þessu svæði í Húnavatnssýslu á framfæri .
Fólk bruni oft í gegn um héraðið á skömmum tíma og sé það að þeirra mati vanmetið með tilliti til umhverfisins og upp á hvað það hefur að bjóða .
Þau systkini koma að verkinu á ólíkan hátt .
Karl , sem er framkvæmdastjóri hjá Nýsköpunarmiðstöð Íslands , er bæði búfræðikandídat og hagfræðingur að mennt .
Hann starfaði á árum áður sem fylgdarmaður veiðimanna við árnar .
Sigríður er hinsvegar jarðfræðingur , hefur starfað hjá Náttúrufræðistofunum og aðalstarf hennar hefur verið kennsla .
" Hún hefur skoðað svæðið sem jarðfræðingur , " segir Karl .
" Við höfum mörg farið í jarðfræðigöngur með henni og notið þess .
Hún hefur sett fram kenningar um ýmsa hluti , hefur skrifað um jarðfræði svæðisins og flutt fyrirlestra , og okkur þótti tilhlýðilegt að samtvinna umfjöllun um náttúruna , dýralífið og mannlífið við umfjöllun um árnar .
Það má segja að árnar séu lífæðar í sveitinni sem allt annað kvíslast frá .
" Veiðimenn fá ennfremur ítarlega umfjöllun um veiðina í ánum og Hópinu , auk þess sem veiðistaðalýsingar eru í bókinni .
" Við settum okkur það markmið að enginn veiðistaður væri undanskilinn lýsingu , og ég held það séu myndir af nánast öllum veiðistöðum .
Við vildum að þetta væri hagnýtt rit fyrir veiðimanninn , þó það sé tengt öllum hinum þáttunum .
Það má segja að fókusinn í bókinni sé auðlegð svæðisins , frekar en áin sem slík , en þá er bæði verið að aðstoða veiðimenn og aðra ferðamenn við að njóta þessarar auðlegðar .
" 