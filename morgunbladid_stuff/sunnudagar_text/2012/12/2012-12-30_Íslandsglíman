Um áramót heitum við því gjarnan að gera betur á nýju ári .
Dæmi um heitstrengingar er að finna í sjálfum fornsögunum og ýmsum síðari tíma sögum um merka Íslendinga .
Skemmtileg er sagan af Jóhannesi Jósefssyni , sem kenndur var við Hótel Borg .
Hann var virkur í stofnun íslenskra ungmennafélaga og sagt er að hann hafi á einum slíkum félagsfundi strengt þess heit að vinna hina þekktu Íslandsglímu , ella verða minni maður .
Sigurinn varð þó ekki hans það árið .
Það gæti skýrst af því að Jóhannes á að hafa hjólað um langan veg til glímunnar og því mætt nokkuð lúinn til leiks .
En sigrar þessa mikla glímukappa urðu margir og fræknir og fyrir þá er hans frekar minnst en að hafa ekki náð að efna þetta eina heit .
Hefð heitstrenginga lifir góðu lífi og flest ákveðum við með okkur sjálfum , eða í votta viðurvist , líkt og Jóhannes gerði , að setja okkur ný , ögrandi og mannbætandi markmið á nýju ári .
En fyrir okkur sem þjóð er það einnig þess virði að velta fyrir sér hvert við viljum sameiginlega stefna á slíkum tímamótum .
Ég vona að árið 2013 verði ár nýs upphafs fyrir Ísland .
Ár þar sem við ákveðum að hefja uppbyggingu , vöxt og framfarir .
Ár þar sem við ákveðum að breyta til góðs og kjósum að treysta fólki með því að fjölga tækifærum og auka val og vald einstaklinganna .
Og ár sem við munum seinna horfa til og segja með stolti að við höfum lagt okkar af mörkum til baráttunnar fyrir betra samfélagi .
Ég vona líka að árið 2013 verði ár vonar fyrir Íslendinga .
Ár þar sem lausnir verða fyrirferðarmeiri en vandamál og við hættum að skilgreina verkefnin sem erfið og ómöguleg heldur viðráðanleg og spennandi .
Ár þar sem almenningur fær skýr skilaboð um lægri álögur , meiri atvinnu og aukinn skilning á erfiðri stöðu margra heimila .
Og ár þar sem áramótaávarp forsætisráðherra einkennist af hugrekki , krafti og hvatningu , en síðustu ár hefur það því miður frekar minnt á einhvers konar áramótaandvarp .
Þetta eru vissulega stórir draumar en þannig eigum við að hugsa um áramót .
Gerum árið 2013 að árinu þegar við öll gerðum okkar besta - árinu þegar við gripum tækifærin og glímdum til sigurs fyrir Ísland .
Hanna Birna Kristjánsdóttir hanna.birna.kristjansdottir@reykjavik.is 