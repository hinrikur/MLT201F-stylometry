Í endurminningu bernskunnar voru áramótin tregafull .
Nú árið er liðið í aldanna skaut var sungið og barnið sat eftir með þá hugsun að hið liðna væri óafturkræft – kæmi aldrei til baka .
Þessu fylgdi óútskýrð eftirsjá .
En um leið var nýr forvitnilegur tími að hefjast .
Hið ókomna bankaði upp á með fjöldann allan af ósvöruðum spurningum .
Áramótin voru tími hins óræða .
Ætli þessir þankar hrærist ekki í ungum hugum enn þann dag í dag og hugsanlega einnig með okkur sem eldri erum ? Á áramótum sameinast kynslóðirnar ; við veisluborð , fyrir framan sjónvarpið , við brennuna , og síðast en ekki síst undir flugeldum með blys og stjörnuljós , jafnvel við sönginn um árið sem liðið er í aldanna skaut og aldrei kemur til baka .
Áramótin eru tími tilfinninganna .
Gamlir verða ungir á ný þegar þeir sprengja sig út úr árinu sem runnið hefur sitt skeið á enda og inn í nýtt , með börnum og barnabörnum .
Nú þökkum við starfsmönnum sveitarfélaganna fyrir brennurnar .
Þeir hafa tekið að sér hlutverk krakkanna sem fyrr á tíð söfnuðu á áramótabrennurnar öllu sem ónýtt var og líklegt til að loga .
Eflaust eru brennurnar orðnar heldur umhverfisvænni en ekki er ég alveg frá því að það hafi verið á kostnað gleði hins unga athafnafólks .
Ef að líkum lætur verður talsverðu skotið á loft af flugeldum til að minnast þess að árið 2012 er liðið og árið 2013 að hefja innreið sína .
Og við það munu óskabörn þjóðarinnar hagnast .
Flugeldasalan er fjáröflun björgunarsveitanna .
Þetta hef ég alltaf hugfast .
Þess vegna kaupi ég með ánægju nokkra flugelda , stjörnuljós og blys til að kveðja hið liðna og fagna nýju ári .
Það er góð tilfinning að vita af félögunum í Slysavarnafélaginu Landsbjörg – óskabörnum þjóðarinnar , sem við getum reitt okkur á og eru ætíð til staðar á ögurstundu .
Ögmundur Jónasson ogmundur@althingi.is 