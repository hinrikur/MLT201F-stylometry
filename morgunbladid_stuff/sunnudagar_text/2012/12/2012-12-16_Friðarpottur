Löng hefð er fyrir því hér á landi að ræða málin í heita pottinum .
Ekkert er pottverjum óviðkomandi , engin mál eru of stór eða lítil til að fara yfir meðan við látum amstur dagsins líða úr okkur í hitanum .
Margir vilja meina að í pottunum fari hin raunverulega umræða fram , þar renni sannleikurinn niður bláar mósaíkflísarnar , spekin flæði í álíka stríðum straumum og heita vatnið og niðurstaða náist í erfiðum átakamálum .
Í blaði dagsins er rætt við Svavar Gestsson , fyrrverandi ráðherra , sem gefur út sjálfsævisögu fyrir jólin sem án efa hefur verið rædd í einhverjum heitu pottanna á undanförnum vikum .
Kári Stefánsson ræðir um nýlega sölu á deCode Genetics , en fyrirtækið hefur í gegnum tíðina verið efni í ófáar rimmur í heita pottinum .
Unnsteinn Manúel Stefánsson , forsprakki Retro Stefson , gerir frelsi sem hann upplifir við það að búa í Þýskalandi að umtalsefni í viðtali .
Hann upplifir sig frjálsari í Berlín en í Reykjavík , þar sé enginn að pæla í því hverju hann klæðist , ólíkt því sem hann uplifir hér heima .
Í Berlín geti hann klæðst kjól án þess að fá athugasemdir .
Hann talar líka um deilur og átök sem fylgi því að vera nálægt öðru fólki í langan tíma , t.d. inni í stúdíói .
Deilur séu skapandi en stundum þurfi að taka hlé , fá frið .
Vangaveltur hins unga tónlistarmanns kveikja hugmynd sem hér er varpað til þeirra sem reka sundlaugar .
Hvernig væri að hafa einn friðarpott ? Í hverri sundlaug væri einn pottur þar sem ekkert væri rætt , engin átök leyfð , þögnin fengi að ríkja og einu samskiptin milli pottverja væru að skiptast á brosi .
Hver og einn fengi frið með sínum hugsunum .
