Það er eins og svart og hvítt eða öllu heldur hvítt og svart að keyra úr norðurhluta Bogotá þar sem ég bý hér í Kólumbíu , yfir í suðurhluta borgarinnar þar sem ég vinn sem sjálfboðaliði hjá hjálparstofnun .
Jafn miklum andstæðum hef ég held ég aldrei kynnst ! Um tvær klukkustundir tekur að fara hvora leið en að sitja daglega í strætó þvert yfir borgina er nánast ólýsanlegt .
Ekki fer á milli mála þegar norðurhlutinn endar og sá syðri tekur við .
Húsin , fólkið og umhverfið allt verður vægast sagt bágbornara .
Í sex vikur hef ég starfað hér með börnum í þessum fátækari hluta borgarinnar .
Starfið felur í sér að taka á móti þeim eftir skóla , aðstoða við heimalærdóminn og stunda með þeim heilbrigða iðju á borð við íþróttir , leiki o.s.frv. Myndu þessi börn annars ráfa um götur borgarinnar í reiðileysi þar sem meiri líkur en ella væru á að örlög þeirra yrðu að enda á slæmum stað .
Hjálparstofnunin gerir sitt besta til að þau fái örvun til að gera eitthvað við líf sitt , örvun sem þau fengju annars ekki .
Verðlaunin fyrir að fá að starfa með þeim eru mikil og hvet ég alla til að leggja í þau ævintýri sem blunda innra með þeim .
Kristín Ágústsdóttir , sjálfboðaliði og spænskunemi .
