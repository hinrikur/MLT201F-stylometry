Íþróttasamband Íslands var stofnað hinn 28. janúar 1912 .
Helsti hvatinn að stofnun þess var áhugi íþróttamanna í Reykjavík á þátttöku í Ólympíuleikunum í Stokkhólmi sumarið eftir .
Það var Sigurjón Pétursson glímukappi , síðar kenndur við Álafoss , sem gekkst fyrir stofnuninni .
Stuttu áður hafði hann skrifað bréf til dönsku ólympíunefndarinnar um þátttöku Íslendinga í leikunum og titlað sig formann Íþróttasambands Íslands .
Texti : Ingimar Jónsson ingimarj@ismennt.is Myndir : Íþróttabókin - ÍSÍ saga og samfélag í 100 ár Sjö glímumenn fóru á Ólympíuleikana í London 1908 á vegum Ungmennafélags Íslands .
Þar sýndu þeir glímu tvívegis á aðalleikvanginum og forsprakki þeirra , Jóhannes Jósefsson , keppti í grísk-rómverskum fangbrögðum .
Þátttakan í leikunum í London vakti mikla athygli meðal landsmanna og íslenskir íþróttamenn litu bjartsýnir fram til næstu leika .
Á þeim skyldu Íslendingar mæta , í það minnsta til að halda sýningu á glímunni .
Í London varð Íslendingum ljóst að ættu þeir að gera sér vonir um sjálfstæða þátttöku í leikunum yrðu þeir að hafa samband við Alþjóðaólympíunefndina , jafnvel að stofna íslenska ólympíunefnd .
Af því varð ekki og bið varð á því að eitthvað yrði gert til að undirbúa þátttöku í leikunum .
Möguleikar á þátttöku í Ólympíuleikunum í Stokkhólmi kannaðir Guðmundur H. Sigurjónsson var einn Íslendinganna sem sýndu glímuna í London .
Á Sambandsþingi Ungmennafélags Íslands ( UMFÍ ) í júnímánuði 1911 flutti hann tillögu um að ungmennafélögin stæðu að stofnun íþróttasambands .
Sú hugmynd hafði verið rædd á jórðungsþingi Sunnlendingafjórðungs UMFÍ í lok maí og fimm manna milliþinganefnd falið að skoða málið .
Ásamt Guðmundi skipuðu kunnir íþróttamenn nefndina .
Tillaga Guðmundar á sambandsþinginu var felld því margir óttuðust að slíkt samband gæti orðið keppinautur UMFÍ .
Ekki er ólíklegt að tillagan hafi tengst Ólympíuleikunum í Stokkhólmi árið eftir .
Guðmundur og félagar hans í Ungmennafélagi Reykjavíkur höfðu áhuga á íslenskri þátttöku í leikunum .
Í septembermánuði skrifaði hann í nafni félagsins bréf til Bjarna Jónssonar frá Vogi og bað hann að kanna möguleika á þátttöku Íslendinga í leikunum , þ.e. hvort Íslendingar ættu kost á sjálfstæðri þátttöku í leikunum og sýningum á glímunni á leikunum sjálfum .
Bjarni var viðskiptaráðunautur landsins , mikill áhugamaður um íþróttir og þekkti vel til á Norðurlöndum .
Hann var um þær mundir staddur í Osló .
Bjarni kom erindi Guðmundar strax á framfæri við Íslandsvininn Ragnar Lundborg í Karlskrona sem beindi því til skipulagsnefndar leikanna í Stokkhólmi .
Sú nefnd vísaði erindinu til sænsku ólympíunefndarinnar og lét um leið dönsku ólympíunefndina vita af því .
Danska nefndin brást snarlega við og lét skipulagsnefndina vita að Íslendingar væru danskir þegnar og því heyrði hugsanleg þátttaka þeirra í leikunum undir dönsku nefndina .
Sigurjón spyrst einnig fyrir Um svipað leyti sendi Sigurjón Pétursson einnig erindi til sænsku ólympíunefndarinnar og fór þess á leit að íslensk íþróttafélög fengju að senda menn á leikana .
Hann fékk þau svör að þar sem Ísland væri ekki sjálfstætt ríki og hefði engan lögskipaðan fána yrðu Íslendingar að leita til dönsku ólympíunefndarinnar og hún að flytja mál þeirra .
Í byrjun nóvember skrifaði Sigurjón stutta grein sem birtist í Ísafold og Vísi .
Í henni spyr hann íþróttamenn og íþróttavini hvort Íslendingar geti tekið þátt í leikunum í Stokkhólmi , hverja og hve marga væri hægt að senda og í hvaða íþróttum þeir geti keppt ? Síðan segir hann : " Hvernig sem allt fer megum við til að senda menn til að sýna íslensku glímuna og það mega ekki vera færri en sex menn af öllu landinu , og það væri mest gaman , ef þeir gætu gert eitthvað fleira .
" Hann fullyrðir að Íslendingar muni , ef til kemur , geta fengið að koma fram sem sérstök þjóð við leikana og brýnir landa sína með því að þátttaka Íslendinga í leikunum sé mál sem komi öllum landsmönnum við og öllum félögum sem vilji vinna að heill og heiðri þjóðarinnar beri að taka það að sér .
Sigurjón minnist ekki á nauðsyn þess að stofna íþróttasamband sem gæti staðið að þátttökunni .
Í lok ársins lá fyrir að hvorki skipulagsnefnd leikanna né sænska ólympíunefndin vildu ganga gegn vilja dönsku ólympíunefndarinnar .
Afstaða Dana var hins vegar skýr .
Danska ólympíunefndin leit svo á að Ísland væri að ríkisrétti hluti af konungsríkinu Danmörk .
Þar af leiðandi heyrðu íslenskir íþróttamenn undir danska ríkið og því væri loku fyrir það skotið að þeir gætu tekið þátt í leikunum sem sjálfstæð þjóð .
Nefndin vænti þess að þeir Íslendingar , sem hygðust taka þátt í leikunum , færu eftir skipulagsskrá leikanna og létu nefndina um að tilkynna þátttöku þeirra rétt eins og hún myndi sjá um að tilkynna þátttöku annarra danskra þegna .
Bréf Sigurjóns til dönsku ólympíunefndarinnar Þessi afstaða dönsku ólympíunefndarinnar kom fram í bréfum sem áðurnefndur Bjarni Jónsson frá Vogi fékk frá sænsku skipulagsnefndinni í lok ársins .
Trúlega hafa Sigurjón Pétursson og félagar hans í Reykjavík fregnað af þessum bréfum og séð í hendi sér að semja yrði við dönsku ólympíunefndina .
Sigurjóni var það kappsmál að tryggja þátttöku Íslendinga í leikunum og sjálfur ætlaði hann að keppa í grísk-rómverskum fangbrögðum á leikunum .
Hann stefndi að því að dvelja í Danmörku um veturinn við æfingar .
Hinn 5. janúar 1912 skrifar hann dönsku ólympíunefndinni bréf .
Í því leitar hann eftir samningum við nefndina .
Hann segir að nokkrir íslenskir íþróttamenn hafi áhuga á því að taka þátt í leikunum í Stokkhólmi .
Þeir hafi fregnað að Íslendingar uppfylli ekki þau skilyrði leikanna að þeir geti komið fram á þeim sem sjálfstæð þjóð sem óskir þeirra standi þó til .
Því næst spyr Sigurjón hvort nefndin samþykki að taka á móti tilkynningu um þátttöku sex íslenskra íþróttamanna í leikunum .
Hann segir að Íslendingar hafi hugsað sér þátttökuna þannig að þeir kæmu fram sem sérstök sveit ( særskilt islandsk hold ) með Dönum en undir hinu löglega merki Íslendinga ( hvítur fálki á bláum feldi ) .
Einnig segir hann Íslendinga stefna að því að sýna glímu og ef til vill keppa í henni , jafnframt að einhverjir úr hópi þeirra keppi í öðrum íþróttagreinum , t.d. fangbrögðum , hlaupi og sundi .
Undir bréfið ritar hann nafn sitt og titlar sig formann Íþróttasambands Íslands ( Formand for Islands Idrætsforbund ) .
Eins og á leikunum í London 1908 var það mikið hitamál meðal landsmanna með hvaða hætti Íslendingar kæmu fram í Stokkhólmi .
Krafan var að Íslendingar kæmu þar fram sem sjálfstæð þjóð og á þann hátt að eftir því væri tekið .
Forðast skyldi með öllu að lúta danskri forustu .
Samningar við dönsku ólympíunefndina voru því í meira lagi eldfimir .
Það skal látið liggja á milli hluta hvers vegna Sigurjón leyfði sér að skrifa undir bréfið sem formaður Íþróttasambands Íslands , sambands sem ekki hafði verið stofnað .
Líklega hefur hann talið það vísast til að tryggja að danska nefndin myndi svara bréfinu og taka upp viðræður við hann um þátttöku Íslendinga í leikunum .
Bréf Sigurjóns til stjórnvalda Nokkrum dögum síðar , hinn 10. janúar , ritaði Sigurjón íslenska stjórnarráðinu bréf í nafni íslenskra íþróttamanna og skýrði frá því að íslenskir íþróttamenn hefðu í hyggju að taka þátt í leikunum á sumri komanda og koma þar fram undir " skjaldarmerki voru " og " við hlið hinna dönsku íþróttamanna " .
Hann bendir á að Íslendinga vanti " ýmis réttindi til þess að fá leyfi til sérstakrar þátttöku samkvæmt lögum Ólympíuleikjanna , verðum vér því að snúa oss til hinnar dönsku nefndar með umsókn þar að lútandi " .
Síðar í bréfinu segir Sigurjón reyndar að þeir félagar hafi fengið tryggingu fyrir því að " vér fáum leyfi til þess að koma fram á Ólympíuleikunum svo sem áður er um getið " .
Í lok bréfsins fór Sigurjón fram á að stjórnarráðið veitti styrk að upphæð 3.000 krónur til fararinnar .
Með bréfinu fylgdi afrit af bréfinu til dönsku ólympíunefndarinnar frá 5. janúar .
Sigurjón og félagar ætluðu sem sé að standa fyrir þátttöku í leikunum og stjórnarráðið átti að veita þeim fé til að kosta förina .
Í bréfinu er ekki einu orði tæpt á því að til standi að stofna Íþróttasamband Íslands .
Einungis er í bréfinu talað um að skipa skuli sérstaka nefnd til að velja þá íþróttamenn sem sendir yrðu utan .
Boðað til stofnfundar í skyndi Sigurjón hafði kynnt sig sem formaður Íþróttasambands Íslands í bréfinu til dönsku ólympíunefndarinnar og jafnframt lýst því yfir að sambandið vildi semja við nefndina um þátttöku í leikunum í Stokkhólmi .
Það lá því beinast við að drífa í því að stofna sambandið og láta samninga við Dani í hendur þess .
Um stofnun slíkra heildarsamtaka fyrir íþróttirnar í landinu hafði verið rætt fyrr .
Sigurjón lét hendur standa fram úr ermum og fékk m.a. Guðmund Björnson landlækni og Axel V. Túliníus , fyrrverandi sýslumann , til liðs við sig .
Með þeim boðaði hann til fundar í Bárubúð í Reykjavík hinn 18. janúar í þeim tilgangi að stofna íþróttasamband fyrir allt landið .
Fundurinn var bersýnilega boðaður í skyndi .
Ekkert blaðanna í Reykjavík sagði frá því að til stæði að halda hann og stofna sambandið .
Eingöngu stjórnir allra íþróttafélaganna í Reykjavík , níu að tölu , fengu boð um að senda fulltrúa á fundinn ( fulltrúarnir voru um 30 ) .
Aðeins fulltrúar frá einu þessara félaga höfðu umboð til þess að samþykkja stofnun hins fyrirhugaða sambands .
Svo virðist sem ekkert samráð hafi verið haft við stjórn UMFÍ eða íþróttasamtök utan Reykjavíkur .
Yfir 160 íþrótta- og ungmennafélög voru um þetta leyti starfandi á landinu .
Hugmyndin um stofnun íþróttasambands var vel tekið á fundinum en kom þó " nokkuð flatt upp á suma " eins og segir í fundargerð fundarins .
Á því gaf Guðmundur Björnsson þá skýringu að menn hefðu eigi gert sér nógu ljóst hverja þýðingu slíkt samband myndi hafa .
Ekkert varð af stofnun sambandsins á fundinum , m.a. vegna þess að fundarmenn töldu sig ekki hafa til þess umboð .
Þeir ákváðu hins vegar að skipa þriggja manna nefnd til að fara yfir tillögu að lögum fyrir sambandið og boða síðan til stofnfundar .
Í þá nefnd voru kjörnir þeir Axel , Guðmundur og Ólafur Björnsson .
Samkvæmt fundargerð fundarins skýrði Sigurjón í upphafi hans hvaða þýðingu sambandið myndi hafa fyrir íþróttir á Íslandi en virðist ekki hafa rætt sérstaklega um leikana í Stokkhólmi eða skýrt frá bréfum sem hann hafði sent dönsku ólympíunefndinni og íslenskum stjórnvöldum þar að lútandi .
Grein í Vísi hinn 24. janúar bendir til að á þeim bæ hafi menn tæplega vitað af þessum bréfum Sigurjóns ( var þó Ólafur Björnsson , ritstjóri blaðsins , formaður Íþróttasambands Reykjavíkur ) .
Í greininni segir að Íslendingar hafi sótt um það til " forstöðunefndar ( skipulagsnefndar ) Ólympíuleikanna ( ekki dönsku ólympíunefndarinnar ! ) að mega taka þátt í leikunum sem Íslendingar " .
Síðan segir að Svíum lítist ekki á að Íslendingar geti talist sérstök þjóð og greininni lýkur með þessum orðum : " Ekki líst íþróttamönnum okkar að koma fram sem Danir og hætta heldur við hluttökuna .
" Sama dag birti Lögrétta grein eftir Guðmund Björnsson .
Í henni segir hann að hinum ungu íþróttafélögum landsins standi kunnáttuleysi og kennsluskortur fyrir þrifum .
Þess vegna sé í ráði að koma öllum íþróttafélögum landsins í eitt samband í því skyni að þau styðji hvert annað .
Íþróttasamband Íslands stofnað Til annars stofnfundar var boðað hinn 28. janúar í Bárubúð þar sem fyrri fundurinn var haldinn tíu dögum áður .
Fulltrúar voru mættir frá fimm íþróttafélögum og tveimur ungmennafélögum í Reykjavík .
Fimm félög höfðu borið fram formlega ósk um aðild að sambandinu : tvö frá Reykjavík og þrjú frá Akureyri .
Skautafélag Reykjavíkur , eitt öflugasta íþróttafélag landsins , hafði skömmu áður samþykkt að standa að stofnuninni .
Fundurinn samþykkti að stofna Íþróttasamband Íslands ( ÍSÍ ) og lög fyrir það .
Lögin voru bráðabirgðalög og áttu að gilda þar til aðalfundur yrði haldinn í júnímánuði .
Formaður sambandsins var kjörinn Axel V. Túliníus og í stjórn með honum fimm aðrir .
Blaðið Lögrétta kallaði þessa fyrstu stjórn sambandsins bráðabirgðastjórn .
Stungið var upp á Sigurjóni í stjórnina en hann baðst undan kjöri og bar því við að hann væri á förum til útlanda .
Fyrsta stóra verkefni ÍSÍ Stjórn ÍSÍ hélt sinn fyrsta fund hinn 1. febrúar og skipti þá með sér verkum .
Jafnframt fól hún tveimur stjórnarmönnum að semja skrá yfir öll íþróttafélög í landinu og hinum stjórnarmönnunum þremur að semja umburðarbréf til íþróttafélaganna með tilkynningu um stofnun sambandsins og tilgang þess og einnig með tilmælum um að ganga í það .
Rúmri viku síðar samþykkti stjórnin einróma að fela Sigurjóni að fara með umboð sitt utan um allt það er laut að för Íslendinga á Ólympíuleikana í Stokkhólmi .
Þátttakan í leikunum var fyrsta stóra verkefni stjórnar hins nýstofnaða ÍSÍ .
Hún leysti það vel af hendi .
Íslensku íþróttamennirnir stóðu sig vel , einkum Sigurjón sem var nálægt því að hreppa verðlaun í grísk-rómversku fangbrögðunum .
Eftir heimkomuna sigraði Sigurjón í Íslandsglímunni þriðja árið í röð .
Við setningu leikanna heimtaði danska ólympíunefndin að íslenski hópurinn gengi inn á leikvanginn í miðjum hópi danskra keppenda .
Þessu neituðu Íslendingarnir og gengu ekki inn ásamt öðrum keppendum .
Um það hafði verið samið að þeir fylgdu danska hópnum eftir .
Sú ákvörðun Íslendinganna að hunsa kröfu dönsku ólympíunefndarinnar var rómuð mjög heima á Íslandi .
