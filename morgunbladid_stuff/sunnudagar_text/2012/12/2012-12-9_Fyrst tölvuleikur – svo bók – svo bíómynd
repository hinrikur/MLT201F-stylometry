Finnski tölvuleikurinn Angry Birds hefur notið mikilla vinsælda , en hina bústnu fugla má nú sjá víðar en á tölvu- og snjallsímaskjám .
Í kjölfar mikilla vinsælda leiksins , sem hefur verið hlaðið niður yfir 12 milljón sinnum af notendum snjallsíma , hafa aðrar vörur sprottið upp í kringum hann .
Alþekkt er að bíómyndir séu gerðar eftir bókum .
Eftir bíómyndum verða svo gjarnan til tölvuleikir .
Í tilviki Angry Birds virðist ferlið ganga í hina áttina .
Leikurinn fór í loftið 2009 og ekkert lát virðist á vinsældum hans , en hann er nú til bæði fyrir snjallsíma frá Apple og þá sem notast við Android stýrikerfið .
Tölvuleikjaframleiðandinn Rovio , sem gefur leikinn út , hefur nú fært út kvíarnar svo um munar .
Til að mynda hafa komið út alls níu bækur tengdar tölvuleiknum .
Ein þeirra hefur verið þýdd á íslensku og kemur út nú fyrir jólin , en hún ber nafnið Angry Birds Svínslegar eggjauppskriftir , og hefur að geyma uppskriftir að réttum sem innihalda egg .
Allt í anda leiksins að sjálfsögðu .
Teiknimyndaserían Angry Birds er í bígerð , en fyrir jólin í fyrra kom út sérstakur jólaþáttur af Angry Birds sem átti að gefa tóninn fyrir frekari teiknimyndagerð .
Þá er áætlað að kvikmynd byggð á tölvuleiknum komi út árið 2015 .
