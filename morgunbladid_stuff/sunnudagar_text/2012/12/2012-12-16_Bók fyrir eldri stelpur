Handbókin Frábær eftir fertugt eftir Jónu Ósk Pétursdóttur er komin út hjá bókaútgáfunni Sölku .
Í bókinni fjallar Jóna Ósk á opinskáan hátt um líkamlega og andlega heilsu kvenna á breytingaskeiði .
" Ég er sjálf handbókasjúk og hef alltaf átt margar handbækur fyrir hvert stig lífsins , það er kynþroskann , getnað , meðgöngu , fæðingu , uppeldið og svo framvegis .
Svo þegar ég fór að leita að íslenskri bók fyrir konur eftir fertugt þá var bara ekkert til fyrir mig , þannig að ég varð bara að skrifa hana sjálf , " segir Jóna Ósk .
" Á undanförnum árum hafa komið út margar bækur fyrir unglingsstelpur , sem fjalla um það hvernig þær eru að breytast .
Mér finnst ótrúlegt að það hafi ekki verið til bók fyrir konur sem eru að ganga í gegnum þetta lífsskeið , " segir hún og útskýrir nánar : " Bókin tekur fyrir allt það sem tengist því að eldast , ekki bara breytingaskeiðið heldur það sem fylgir því að vera yfir fertugt .
" Viska og þroski Í bókinni er talað við konur sem eru á þessu umrædda skeiði .
" Það var erfitt fyrir mig að finna réttu konurnar til að tala við , það eru ekki allar tilbúnar til að opna sig , þetta er viðkvæmt málefni og líka víðfeðmara en ég hafði gert mér grein fyrir , " segir hún en þess má geta að í bókinni er líka sér kafli fyrir makann .
" Það getur verið viðkvæmt fyrir þá að konan sé komin á breytingaskeiðið því það er líka staðfesting á því að þeir séu að eldast .
" Jóna Ósk verður 48 ára í janúar .
" Ég kveið því svakalega að verða fertug en svo áttaði ég mig á því svona tveimur árum síðar að margt gott fylgdi aldrinum , eins og viska og þroski .
" Allt er fertugum fært ? " Já , það er hverju orði sannara .
Ef við horfum í kringum okkur og sjáum konurnar sem eru í toppstöðum í þjóðfélaginu , þær eru allar yfir fertugt , " segir hún .
Öll fjölskyldan undir " Þetta er bók fyrir eldri stelpur , við þurfum ekkert síður á svona bók að halda en unglingsstelpur .
Það er meira í gangi hjá okkur og öll fjölskyldan jafnvel undir .
Þetta snýr ekkert bara að okkur konunum .
" ingarun@mbl.is * Kannanir sýna fram á að meðalaldur kvenna á breytingaskeiði í iðnríkjum heimsins er rúmlega 51 ár .
* Meðalaldur kvenna þegar breytingar byrja er 47 og hálft ár .
* Dæmigerður aldur kvenna sem eru á einhverju tímabili breytingaskeiðs er 40-58 ár .
* Dæmigerð tímalengd breytinganna er tæp sex ár .
* Möguleg tímalengd breytinganna getur verið eitt til tólf ár .
