" Ég veit að þessi saga er ótrúleg og skil vel að fólk trúi henni ekki .
Sjálfur hefði ég ekki gert það , hefði ég ekki upplifað þetta sjálfur , " segir maður sem varð fyrir þeim ósköpum að illir andar tóku sér bólfestu í tveimur barnabörnum hans , fimm og þriggja ára .
Stefán Máni hafði söguna sem hér fer á eftir meðal annars til hliðsjónar þegar hann reit sína nýjustu bók , Húsið .
Viðkvæmir eru varaðir við lestri þessarar greinar .
Orri Páll Ormarsson orri@mbl.is Hann fór utan til að hjálpa dóttur sinni , einstæðri tveggja barna móður , að flytja milli staða .
Ætlaði bara að vera fáeina daga en þeir urðu að þremur vikum vegna ófyrirséðra atburða sem áttu sér stað .
Atburða sem ekkert gat búið hann undir .
Sögumaður okkar vill ekki láta nafns síns getið af tillitssemi við fjölskyldu sína , ekki síst börnin sem eiga í hlut , en við skulum kalla hann Bjarna í þessari frásögn .
Dóttir Bjarna , sem við skulum kalla Þuríði , bjó í dreifbýli í Evrópulandi , segjum bara Hollandi til hægðarauka , ásamt börnum sínum , fimm ára stúlku og þriggja ára dreng .
Ljúfum og þægum börnum , miklum afaljósum .
Miklir fagnaðarfundir urðu með þeim feðginum og langfeðginum er Bjarni kom út á föstudegi .
Fljótlega eftir að heim í nýja húsið var komið fór hann þó að skynja að ekki var allt með felldu .
Strax á laugardeginum tóku undarlegir hlutir að gerast .
Þuríður var að skera niður grænmeti þegar Bjarni veitti stóru fari á síðu hennar eftirtekt .
" Þetta var eins og bitfar , hvítt á svörtum bol og það sá á holdi dóttur minnar , eins og glefsað hefði verið í hana .
Samt hafði það ekki verið gert , svo við vissum .
Til samanburðar beit ég í epli og farið sem tennurnar skildu eftir sig var keimlíkt farinu á síðu dóttur minnar .
Þetta var ótrúlegt , " rifjar hann upp .
Kviðurinn gekk í bylgjum Þrátt fyrir að feðginunum væri brugðið veltu þau þessu ekki meira fyrir sér í bili .
Börnin háttuðu á réttum tíma eftir kvöldmat en um níuleytið vaknaði stúlkan aftur , organdi .
" Þetta var mjög undarlegt .
Stúlkan sem er vanalega eins og ljós var allt í einu óhuggandi .
Það var eins og við næðum engu sambandi við hana .
" Ekki nóg með það , kviðurinn á stúlkunni gekk í bylgjum .
" Við héldum að það væri krampi en furðuðum okkur á því að hann hætti um leið og heimiliskötturinn stökk upp á kvið stúlkunnar .
Þegar kötturinn hoppaði aftur niður á gólf byrjaði kviðurinn aftur að ganga í bylgjum .
Kettinum var greinileg órótt og þegar hann stökk aftur upp á magann á stúlkunni var hann í varnarstellingum , eins og læða að verja kettlinga sína .
Krampinn hætti aftur og stúlkan sofnaði með köttinn ofan á sér .
" Bjarni viðurkennir að þessi uppákoma hafi verið undarleg .
Eigi að síður leiddi hann ekki hugann að neinu yfirskilvitlegu .
" Ég hef verið næmur frá því ég var barn en aldrei haft neina trú á spírítisma , illum öndum eða slíku .
Þetta var bara óvenjulegur krampi í mínum huga .
Ekkert annað .
" Á sunnudeginum héldu undarlegir hlutir áfram að gerast , þensluhljóð fóru að heyrast innan úr veggjum , þrátt fyrir að blankalogn væri úti .
Hringt var á pípulagningamann sem fann ekkert athugavert og gat ekki gefið skýringu á téðum hljóðum .
Sama dag veitti Bjarni því athygli að börnin , sem eru tvítyngd , voru farin að tala hollensku við hann .
Það höfðu þau aldrei gert áður .
Þá sótti að þeim grunsamlega mikill þorsti .
Að kvöldi sunnudagsins gekk illa að koma börnunum niður , þau voru óvær og hljóðin innan úr veggjunum tekin að ágerast .
Engu líkara en einhver væri að lemja húsið utan sem innan með sleggju .
Mjólkin súr og brauðið myglað Að morgni mánudags , þegar fara átti með börnin á leikskólann , blasti við einkennileg sjón : Mjólkin , sem keypt hafði verið kvöldinu áður , lak í kekkjum úr fernunum , brauð , sem að sama skapi var keypt glænýtt deginum áður , var myglað og ávextir úldnir .
Ekkert amaði að ísskápnum .
Börnin voru fjarræn þennan morgun og erfið viðureignar .
Fóru þó í leikskólann .
Þegar þau voru sótt síðar um daginn höfðu leikskólakennararnir orð á því að þau hefðu verið með daufasta móti og stúlkan kvartað undan ágangi gamals fólks .
Það vakti athygli í ljósi þess að leikskólinn var áður elliheimili .
Hún hafði setið við gluggann mestallan daginn og sönglað sama stefið : " Na , na , nana , na , na ...
" " Þau voru vön að koma hlaupandi á móti móður sinni þegar hún kom að sækja þau , " segir Bjarni , " en þennan dag sátu þau bara sem fastast og horfðu á okkur .
Það var fyrirlitning í svipnum .
" Fyrir háttinn veitti Bjarni því athygli að börnin brugðust illa við hlýjum orðum í sinn garð og urðu æf væri gerð tilraun til að fara með bænir .
Sama bankið hélt áfram í húsinu og hvísl í veggjum , líkt og hundruð útvarpsstöðva væru stillt á langbylgju .
Auk þess var Bjarni farinn að finna brennisteinslykt .
Hún átti eftir að magnast .
" Þetta var eins og að opna hver við Kleifarvatn .
" Þegar hér er komið sögu segir Bjarni Þuríði hafa verið orðna nokkuð óttaslegna .
Sjálfum þótti honum ástandið undarlegt en það hlyti að eiga sér eðlilegar skýringar .
Heima á Íslandi átti fólk vont með að trúa lýsingum Bjarna og Þuríðar á þessum hamskiptum barnanna .
" Ég skil það ósköp vel , " segir hann .
" Ég hefði aldrei trúað þessu sjálfur , hefði ég ekki reynt það á eigin skinni .
Sjálfsagt hefur fólk bara haldið að við hefðum verið að borða sveppi .
" Hann hlær .
Haltu kjafti ! Ástandið stigmagnaðist eftir því sem leið á vikuna .
Börnin sváfu bara tvo til þrjá tíma á nóttunni , sátu þess utan í rúmum sínum , þögul .
Sjáöldrin þanin , augun gulleit .
Bjarni kveðst hafa reynt að fara með Faðir vorið í hljóði en það var eins og stúlkan skynjaði það : " Haltu kjafti ! " grenjaði hún .
Barn sem aldrei hafði hrotið styggðaryrði af munni .
Áfram hélt þessi dæmalausa atburðarás .
Þegar vika var liðin frá komu Bjarna fóru stórar og þykkar gardínur að dragast sjálfar frá gluggum í húsinu , internetið datt út og farsímasamband rofnaði .
" Þarna var mér orðið ljóst að grípa þurfti í taumana .
Þetta gat ekki haldið svona áfram , " segir Bjarni .
" Ég vissi ekkert hvert ég átti að snúa mér ytra , þannig að ég hringdi í sálfræðing heima á Íslandi .
Spurði hann hvort eitthvað sem kalla mætti " innilokunarhópmaníu " væri til .
Sagði hann svo ekki vera .
Að vísu gæti gengið á ýmsu þegar hópur fólks færi í andaglas á sama tíma en það átti ekki við um okkur .
Sálfræðingurinn hafði engin svör .
" Í örvæntingu sinni hugkvæmdist Bjarna að hafa samband við katólsku kirkjuna í Hollandi og var bent á prest sem hefur sérhæft sig í andasæringum .
" Ég var ekki orðinn sannfærður um að þetta væri andsetning en gat alls ekki útilokað það .
Þess vegna greip ég til slíkra örþrifaráða , " segir Bjarni .
Börnin voru ekki mönnum sinnandi og hvæstu eins og dýr þegar hugsað var fallega til þeirra , hvað þá meira .
Átti von á undarlegu símtali Þegar katólski presturinn svaraði skilaboðum Bjarna kvaðst hann hafa fundið á sér að hann ætti von á undarlegu símtali .
Hann þurfti sérstakt biskupsleyfi til að taka málið að sér þar sem Bjarni og fjölskylda eru ekki katólikkar .
" Horfðu í augun á stúlkunni ! " sagði presturinn án þess að hafa hugmynd um að annað barnanna væri stúlka .
Það virtist koma á hana .
" Þetta er nóg ! " æpti hún .
Því næst bað hann Bjarna um að leggja símtólið við eyra stúlkunnar og fór með bæn á latínu .
Við það varð stúlkan stjörf og megn brennisteinslykt gaus upp .
" Þið þarfnist öll hvíldar .
Núna eigið þið að fá frið í tíu til tólf tíma , " tjáði presturinn Bjarna .
Það stóð heima , börnin sofnuðu fljótt á eftir og steinsváfu í hálfan sólarhring .
Daginn eftir voru þau áfram í sama hamnum , viðskotaill og í sínum heimi .
Leikskólakennurunum þótti þau hafa samband sín á milli með augunum , að sögn Bjarna .
Presturinn kom að óvörum , eins og hann hafði óskað eftir , um kvöldið og leist strax illa á aðstæður .
Fúkkamyglulykt væri af fötum og allt benti til nærveru illra anda .
" Hann talaði um að illir andar væru allt í kringum okkur en mögnuðust upp við ótta , reiði og pirring .
Allt átti þetta við um okkur á þeim tímapunkti , " segir Bjarni .
Það perlaði af enni prestsins þegar hann kom inn í svefnherbergi barnanna .
" Hann byrjaði á því að gera lítið krossmark yfir stelpunni sem spennti sig um leið upp í boga og gargaði á hann : " Hættu ! " Það var ekki sjón að sjá hana , hún var ekki í vökuástandi , og prestinum brá greinilega .
Hann tók þó á sig rögg , sótti særingabókina og ætlaði að hefjast handa .
Þá varð honum hins vegar svo óglatt að hann varð frá að hverfa .
Áður en hann yfirgaf húsið tilkynnti hann mér að þetta væri versta tilvik sem hann hefði komist í tæri við á fimmtíu ára ferli við særingar .
Hann talaði um að hann þyrfti sérstakt leyfi til að láta til skarar skríða og að við myndum heyra frá honum fljótlega , " segir Bjarni .
Hann segir prestinn hafa verið hinn almennilegasta en samt hafi örlað á fordæmingu .
" Hann sagði það ekki en eflaust hefur hann hugsað sem svo : Þið hafið gert eitthvað til að verðskulda þetta ! " Viti sínu fjær af hræðslu Ekki batnaði ástandið við þetta .
Börnin fóru að tala ókunnugt tungumál sín á milli , sem hvorki Bjarni né Þuríður skildu .
Einn daginn urðu hundar nágrannans á vegi fjölskyldunnar , stukku upp um hálsinn á Þuríði og Bjarna en umturnuðust þegar þeir urðu varir við stúlkuna .
" Þeir æddu í áttina að henni með uppbrett trýni og ég varð skelfingu lostinn , óttaðist að þeir myndu rífa barnið í tætlur .
Það fór á annan veg .
Þegar hún sá þá nálgast rétti stúlkan upp höndina og hvæsti á hundana .
Það skipti engum togum að þeir snarsnerust á hæli og spóluðu til baka – leðjan gekk niður af þeim .
Stúlkan ætlaði á eftir þeim en hundarnir náðu að fela sig í næsta garði , skjálfandi á beinunum .
Ég hef aldrei upplifað aðra eins hræðslu .
" Bjarni segir illskuna hafa verið ríkari í stúlkunni en drengnum og hann á köflum hræddur við hana .
" Hann gaf í skyn að hún tæki sig stundum kverkataki en þegar ég gekk á hann kom í ljós að það var ekki systir hans sjálf , heldur " það sem er á henni " , eins og hann orðaði það .
Eftir þetta fór ég sjálfur að finna fyrir þessu , þegar henni mislíkaði eitthvað var eins og eitthvað þrengdi að hálsinum á manni .
Það var verulega ónotaleg tilfinning .
" Feðginin voru orðin nær ráðþrota , ekkert heyrðist í prestinum og ástandið síst að skána .
Þegar þrjár vikur voru liðnar ákváðu þau að gera vel við börnin , fara með þau á uppáhaldsveitingastaðinn þeirra og sjá hvaða áhrif það hefði .
Allt gekk vel í fyrstu eða þangað til stúlkan byrjaði að söngla , ýtti síðan matnum frá sér og æddi af stað .
Hún fór eins og hvirfilbylur um veitingastaðinn , æpandi , hrækjandi og jafnvel ælandi á gesti .
Hún rak út úr sér tunguna og gaf merki með fingrunum , sýndi fólki á víxl þumalfingurinn eða djöflahornin .
Mikil skelfing greip um sig á staðnum .
Allir störðu á Bjarna og Þuríði .
Líttu aftur í ! Með aðstoð starfsfólks staðarins tókst að koma börnunum út í bíl og óla þau niður í aftursætinu .
Á leiðinni heim bugaðist Þuríður og fór að hágráta .
" Líttu aftur í , " sagði hún milli ekkasoga við föður sinn .
Skelfileg sjón blasti við .
" Þegar ég leit í spegilinn var það ekki dótturdóttir mín sem sat aftur í bílnum , það var einhver allt önnur vera .
Varla mennsk .
Þvílík heift , þvílík illska .
Augnaráðið andstyggilegt .
Höfuðið snerist ekki í hringi , eins og maður hefur séð í bíómyndunum , en það hefði allt eins getað gert það .
Á þessu augnabliki langaði mig að henda þessari veru út úr bílnum en hafði hemil á mér .
Til allrar hamingju .
" Áður en þessir dularfullu hlutir fóru að gerast hafði Bjarni stundum spaugað með það að hann vildi gjarnan að djöfullinn birtist honum í holdi , þá myndi hann glaður snúa hann niður .
" Þá gerði ég ekki ráð fyrir því að hann gæti birst í líki fimm ára barns sem ég yrði logandi hræddur við .
" Til að komast heilu og höldnu heim braut Bjarni baksýnisspegilinn til að sjá ekki óhugnaðinn í aftursætinu .
Nú var þeim nóg boðið , pöntuðu flug heim til Íslands .
Þau yrðu að breyta um umhverfi .
" Við höfðum ekkert sofið síðustu sólarhringana og brennisteinslyktin fylgdi okkur hvert fótmál .
Ég kúgast enn þegar ég hugsa um það .
Á flugvellinum færði fólk sig frá okkur , þoldi ekki við .
Drengurinn var óvenju slæmur þennan dag og gerði meira að segja tilraun til að henda sér yfir handrið .
Mér tókst að koma í veg fyrir það .
" Kaldur eldur Þá hringdi síminn , það var katólski presturinn .
" Hvar eruð þið ? Þið eruð í hættu ? " fullyrti hann .
Presturinn kvaðst hafa fengið tvo erlenda presta til liðs við sig og vildi hitta börnin nokkrum dögum síðar .
Kraftar Bjarna og Þuríðar voru á hinn bóginn á þrotum , þau urðu að komast heim .
" Flugið heim var í einu orði sagt hræðilegt enda þótt börnin væru reyrð niður í sætin , " segir hann .
Heima á Íslandi mætti vantrú Bjarna og Þuríði .
Fáir höfðu trú á því að um andsetningu væri að ræða .
Álagið var mikið og tekin var ákvörðun um að skipta börnunum upp , stúlkan fór til vistar hjá systur Bjarna hér heima en drengurinn fór fljótlega aftur utan með móður sinni .
Til að byrja með gekk vel með stúlkuna en tvö atvik gerðu systur Bjarna hrædda .
Fyrst sleit stúlkan hálsmen , kross , af henni og síðan kviknaði án nokkurra eðlilegra skýringa í púsluspili .
Systirin veitti því athygli að eldurinn var kaldur og ekki sá á dúknum undir spilinu .
Aðeins yfirborðið var brunnið og minntu rústirnar einna helst á svartan hrafn , að sögn Bjarna .
" Systir mín hafði verið í afneitun fram að þessu en þarna varð henni ekki um sel , " segir Bjarni en á þessum tíma var stúlkan byrjuð að horast upp og með svarta bauga undir augum .
Þegar neyðin er stærst er hjálpin næst .
Eftir sex til sjö vikur á Íslandi var Bjarna bent á mann , við skulum kalla hann Jóhannes , sem honum var tjáð að hefði fengist við mál af þessu tagi áður .
Fór Bjarni með dótturdóttur sína á hans fund .
Að sögn Bjarna gekk Jóhannes fram af mikilli ró .
Bað um að fá að sjá augun í stúlkunni .
Við það hrökk hún til baka og reyndi að fela á sér augun .
" Afi , hjálpaðu mér héðan út ! " sagði hún óttaslegin .
" Farðu ! " sagði Jóhannes með hægð en festu og talaði þar til hins illa anda .
Stúlkunni brá verulega við þetta , orgaði þríraddað , að sögn Bjarna , hóstaði og kúgaðist .
Jóhannes endurtók sig : " Farðu ! " Það var allt og sumt .
" Allt í einu heyrðist tær barnsgrátur , " rifjar Bjarni upp , " og ég sá barnabarnið mitt aftur .
Það var yndisleg stund , hún var óþekkjanleg .
Frá því augnabliki varð hún aftur eftirlæti allra , ljúf og góð .
" Barátta góðs og ills Skömmu síðar kom Þuríður heim með drenginn og var farið með hann til Jóhannesar .
Tókst honum að reka óværuna úr honum líka .
" Í grunninn virðist þetta vera barátta góðs og ills , Jóhannes lagði við athöfnina ofuráherslu á trúna á Guð og Jesú Krist og að hún væri hinu illa yfirsterkari .
" Liðin eru um tvö ár frá þessum atburðum og ekki hefur örlað á neinu undarlegu í fari barnanna .
Þau búa bæði hjá móður sinni í Hollandi en fjölskyldan hefur flutt búferlum úr húsinu þar sem ósköpin byrjuðu .
Bjarni hefur enga skýringu á því sem gerðist en er ekki í vafa um að um utanaðkomandi afl hafi verið að ræða .
" Áður en ég varð fyrir þessari reynslu hló ég að sögum um illa anda en það geri ég ekki lengur .
Ég geri mér fulla grein fyrir því að þessi frásögn er ótrúleg og eflaust munu fáir trúa henni en svona var þetta eigi að síður .
Það var við einhver utanaðkomandi öfl að etja og þau gengu býsna nærri mér og fjölskyldu minni .
Börnin voru andsetin .
" Spurður hvort hann tengi atburðina við húsið sem dóttir hans flutti í með börnin í Hollandi kveðst Bjarni ekki geta svarað því fyrir víst .
Eftir á hafi þó komið í ljós að það stendur á gamalli byggð .
Hann óttast ekki að hinir illu andar taki sér bólfestu í börnunum á ný .
" Ég trúi því að þetta sé komið og farið , hvað sem það var .
Börnin lifa eðlilegu og hamingjuríku lífi í dag og virðast ekki hafa hlotið neinn skaða af þessu .
Nú horfum við fram á veginn ! " Vill hjálpa öðrum Bjarni segir að enginn verði samur eftir svona lífsreynslu .
Hann var og er trúaður en kveðst ávallt reyna að " lesa Biblíuna án lesblindu " .
Trúin uppfærist ekki eins og forrit frá Microsoft .
Hann viðurkennir að vera betur á varðbergi gagnvart yfirskilvitlegum hlutum nú en áður og rifjar upp orð katólska prestsins þess efnis að illir andar séu allt í kringum okkur .
" Ég veit að færi ég inn í hóp barna , til dæmis á leikskóla , myndi að minnsta kosti eitt þeirra gefa mér illt auga .
Það barn þarf ekki að vera jafnilla andsetið og barnabörnin mín voru en það myndi blunda undir niðri .
" Einmitt þess vegna segir hann þessa sögu .
" Þetta var algjört helvíti – en við komumst í gegnum þetta .
Verði frásögn mín til þess að hjálpa einhverjum foreldrum , ömmum og öfum eða öðrum aðstandendum , að átta sig á því að börn þeirra eru haldin illum öndum er tilganginum náð .
Það verður að bregðast við þessu , það getur verið stórhættulegt að láta þetta krauma undir niðri .
" Ekki hefur verið tæpt á því í þessari grein en eflaust gæti einhvern grunað að um geðræn vandamál væri að ræða .
Andsetning er okkur flestum svo fjarri .
" Ég er ekkert hissa á því , " segir Bjarni , " og auðvitað þráspurði ég mig þeirrar spurningar sjálfur meðan á þessu stóð .
En þá hefði þurft að vera um hópgeðveiki að ræða , vitnin eru það mörg .
Því miður , þetta var ekki geðveiki .
Því miður segi ég , vegna þess að ég vildi miklu frekar hafa verið geðveikur en að hafa þurft að upplifa þetta ! " Ljósið er alltaf sterkara en myrkrið Bjarni leitaði til manns hér heima vegna ástands barnabarna sinna og varð það til þess að þau urðu á ný eðlileg í háttum .
Sá maður vill einnig njóta nafnleyndar en við köllum hann Jóhannes .
" Ég vil ekki gefa mig út fyrir að vera særingamaður eða prestur .
Sé fólki ætlað að leita til mín gerist það bara , " segir Jóhannes .
Hann er í viðskiptalífinu og starfar ekki að staðaldri á vettvangi trúmála .
Hefur þó oft verið kvaddur til þar sem grunur er um draugagang eða fólk upplifir eitthvað illt í kringum sig .
" Ég lít á mig sem útlending í þessari veröld .
Langt er síðan ég gerði mér grein fyrir því að trúað fólk hafi vald sem komið er til okkar frá Guði almáttugum gegnum Jesú Krist .
Ég veit hvert valdið er og hvað er á bak við mig , þess vegna er ég þess umkominn að fást við svona hluti .
Þetta er engin dulspeki fyrir mér , " segir Jóhannes sem líkir valdi sínu við vald lögreglumannsins í hinum efnislega heimi .
Trúi menn á valdið og hvaðan það sé komið nái þeir árangri .
Sonur Jóhannesar hafði spurnir af hremmingum Bjarna og fjölskyldu og bað föður sinn að aðstoða sig við tilfellið .
Komu þeir í kjölfarið saman til að biðja .
" Eftir þá bænastund upplifðum við mikinn sigur .
Fyrir kemur að ég sé hluti berum augum en í þetta skipti sá ég sýn innra með mér – hermenn Guðs riðu í hlaðið á hestum .
Fyrir vikið upplifðum við okkur í öruggu og sigursælu umhverfi .
" Bland af gráti og tryllingi Þegar Bjarni kom með stúlkuna til fundar við Jóhannes settust þau niður í rólegheitum ásamt syni Jóhannesar og systur Bjarna , sem stúlkan dvaldist hjá á þeim tíma .
Jóhannes byrjaði á því að brjóta brauð og útskýra hvað í því fælist , að við séum öll hluti af sama líkamanum , líkama Krists , og hann sé aldrei sýktur .
Því næst bað hann Bjarna um að taka stúlkuna í fangið .
" Á þeim tímapunkti var stúlkan róleg en um leið og við byrjuðum að biðja fyrir henni fór hún að öskra af öllum lífs og sálar kröftum .
Hún vildi alls ekki horfa í augun á mér og ég fann að innra með henni voru heljarátök .
Þetta var bland af gráti og tryllingi .
Ástand barnsins var með þeim hætti að mér var skapi næst að hætta við .
" Það gerði hann ekki , heldur hélt áfram að biðja fyrir stúlkunni og horfa upp í himininn .
" Skyndilega , eftir svona tíu til fimmtán mínútur , upplifðum við einhverja lausn .
Það losnaði um andana , sem voru tveir .
Þá áttaði ég mig á því hvers konar bönd þetta voru sem haldið höfðu stúlkunni .
Eins og fingri væri smellt bráði af henni , hún horfði í augun á mér og brosti sínu blíðasta .
" Sonur Jóhannesar hafði komið með kött , þar sem dýr bera alla jafna mjög gott skynbragð á hið illa , og var hann sóttur .
Stúlkan færðist öll í aukana þegar hún sá köttinn og tók hann mjúklega upp , ekki var neinn ótta á kettinum að sjá .
" Stúlkan geislaði af gleði með köttinn í fanginu .
Þá varð okkur ljóst að hún væri ekki lengur í böndum .
Það var ógleymanleg sjón .
" Athöfnin var látlaus .
Jóhannes hafði ekki fataskipti og hélt hvorki krossi né hinni helgu bók á lofti .
" Maður mætir hinu andlega með hinu andlega .
Veraldlegir hlutir koma ekki að neinu gagni í þeim efnum .
" Spurður um böndin sem stúlkan var í kýs Jóhannes að lýsa þeim ekki .
" Ég vil ekki hræða fólk og þaðan af síður vekja með því ranghugmyndir .
Fólk getur mjög auðveldlega haldið að það sé í slíkum böndum án þess að vera það , " segir Jóhannes sem gerir sér ekki grein fyrir því hvort hið illa afl var yfir stúlkunni eða innra með henni .
" Hún var föst í álögum og gat ekki losnað .
" Jóhannes segir það hafa verið átakaminna þegar drengurinn losnaði úr sínum álögum .
" Þau álög voru ekki eins sterk .
" Hann segir tilfelli af þessu tagi afar sjaldgæf hér á landi en þetta sé eigi að síður hvorki fyrsta né versta tilfellið .
" Mér hefur oftast nær tekist að reka hið illa út .
Ljósið er alltaf sterkara en myrkrið .
" 