Úlfar Finnbjörnsson matreiðslumeistari sendi frá sér Stóru bókina um villibráð fyrir jólin í fyrra og aðra undir sama heiti í minna broti nú í desember .
Það er því ekki úr vegi að leita til villta kokksins eftir girnilegum sósuuppskriftum sem geta nýst lesendum um jólin .
Signý Gunnarsdóttir signy@mbl.is Ég borða alltaf rjúpur á jólunum og elda þær eins og mamma gerði , " segir Úlfar Finnbjörnsson matreiðslumeistari um jólahefðir sínar .
Alla daga ársins hleypir hann öðrum fjölskyldumeðlimum inn í eldhús til sín og fagnar þátttöku þeirra og aðstoð .
Það er þó ein undanteknig þar á , engum er hleypt að pottunum á aðfangadag .
" Þetta er ekki eldamennska hjá mér þá , þetta er athöfn .
Jólarjúpurnar eru það besta sem ég fæ og eru í algjöru uppáhaldi .
Ég borða bara rjúpur einu sinni á ári og þá jólunum .
" Úlfar stundaði lengi vel veiðimennsku og fól móður sinni bráðina .
Hún sá um að galdra fram dýrindis rétti á meðan Úlfar stoppaði upp lundana sem hann veiddi .
Það var síðan eitt hádegið sem hugarfarsbreyting varð ; nú skyldi hann hætta að stoppa upp lunda og læra að elda það sem hann aflaði , sem hann og gerði og varð sprenglærður kokkur .
Úlfar vinnur þessa stundina að gerð tveggja sjónvarpsþátta , annars vegar Eldað með Holta sem sýndir eru á ÍNN og hins vegar Villt og grænt sem hann vinnur að ásamt Dúa Landmark og verða þeir sýndir á RÚV næsta haust .
Þess á milli tekur Úlfar að sér ýmis matreiðsluverkefni hér og þar um landið .
SÓSURÁÐ ÚLFARS FINNBJÖRNSSONAR 1 .
Þegar eggjasósur eins og hollandaisesósa og béarnaisesósa skilja sig má ná þeim saman á eftirfarandi máta .
a ) Þeyta eina eggjarauðu í skál yfir volgu vatnsbaði og hella svo sósunni sem er skilin varlega í mjórri bunu saman við eggjarauðuna og þeyta vel á meðan .
b ) Setja 2-3 msk af súpu í skál og hella svo sósunni sem er skilin í mjórri bunu varlega í súpuna og þeyta vel á meðan .
2 .
Ef sósan verður of sölt er lítið annað hægt að gera en að bæta í hana soði eða rjóma og þykkja hana síðan aftur .
Saltið alltaf súpur og sósur í lokin .
Soð verður saltara eftir því sem það er soðið meira niður .
Passið ykkur á tilbúnum kjötkrafti , hann er oft mjög saltur .
3 .
Ef uppstúfið brennur er fljótlegra og betra að laga nýtt en að reyna að laga það brennda .
4 .
Ef sósan verður of þykk má þynna hana með soði eða rjóma .
Ef sósan er of þunn er hún bara þykkt aðeins meira með t.d. sósujafnara .
5 .
Það er algjört bann að laga sósuna ef maður er í fýlu , vondu skapi eða illa fyrirkallaður .
Það finnst á sósunni .
Maður verður að hafa góðan tíma og brosa allan tímann .
Þá brosir sósan á móti og verður ægilega góð .
Villibráðarsósa " mömmusósa " 4 dl gott villibráðarsoð 1-2 dl rjómi 1 tsk gráðostur 1-2 msk rifsberjahlaup salt og nýmalaður pipar sósujafnari Setjið allt saman í pott , hleypið suðunni upp og þykkið með sósujafnara .
Smakkið til með salti og pipar .
Hentar vel með villibráð .
Villisveppasósa 250 g ferskir blandaðir villisveppir eða 30 g þurrkaðir villisveppir 170 g Flúðasveppir , skornir í báta 3 msk olía 2 dl portvín 1 dl brandí eða koníak 1 msk nautakraftur salt og nýmalaður pipar 3-4 dl rjómi sósujafnari Leggið þurrkaða sveppi í bleyti í volgt vatn í 20 mínútur , ef þið notið þá , og sigtið vatnið síðan frá .
Látið alla sveppina krauma í olíu í potti í eina mínútu .
Bætið þá portvíni , brandíi og nautakrafti saman við og kryddið með salti og pipar .
Sjóðið niður um ¾ .
Hellið rjóma út í og þykkið með sósujafnara .
Þessi sósa hentar vel með öllu .
Berjasósa ½ laukur fínsaxaður 3 msk olía 1/3 tsk timjan 1 dl portvín eða rauðvín 1 msk balsamedik 1 dl bláber eða önnur ber 1 msk bláberja- , sólberja- , brómberja- eða hindberjasulta 4 dl villibráðarsoð 30 g kalt smjör í teningum salt og pipar Látið lauk krauma í olíu í potti í 1 mínútu .
Bætið þá timían , portvíni , ediki , berjum og samsvarandi berjasultu saman við og sjóðið niður um ¾ .
Hellið villibráðarsoði í pottinn .
Setjið sósuna í matvinnsluvél , bætið smjöri út í og maukið vel .
Setjið sósuna því næst aftur í pottinn og hitið að suðumarki .
Þessi sósa hentar vel með villibráð .
Búrgúndarsósa 3 sneiðar beikon 12 perlulaukar 12 litlir sveppir 3 msk olía ½ tsk timían 3 lárviðarlauf ½ tsk pipar 1 tsk tómatmauk 4 dl rauðvín 2 msk rauðvínsedik 4 dl gott villibráðarsoð eða annað soð eins og til dæmis af hamborgarhryggnum .
sósujafnari 30 g kalt smjör í teningum Brúnið beikon , lauk og sveppi í olíu í potti í eina mínútu .
Bætið þá kryddi , tómatmauki , rauðvíni og ediki saman við og sjóðið niður um ¾ .
Hellið soðinu í pottinn og þykkið með sósujafnara .
Takið pottinn af hellunni og hrærið smjör út í með písk .
Hentar vel með öllum mat .
