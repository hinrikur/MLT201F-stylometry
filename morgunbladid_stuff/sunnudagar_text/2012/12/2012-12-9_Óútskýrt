Sumt í þessari veröld virðist vera óútskýrt .
Um aldir hafa Íslendingar til að mynda sagst sjá og finna fyrir álfum og huldufólki í steinum , fullyrt að skrímsli stígi upp úr vötnum og sjó og upplifað drauga og anda sem taka sér bólfestu í fólki og híbýlum .
Oft eru sögurnar lygilegri en skáldskapur , enda verða þær gjarnan efni í skáldverk .
Í Sunnudagsblaðinu er birt viðtal við mann sem segir ótrúlega sögu af illum öndum sem tóku sér bólfestu í litlum börnum .
Svo ótrúleg er sagan að hann telur ólíklegt að allir lesendur trúi honum – enda segist hann ekki hefðu trúað slíkri sögu sjálfur áður en hann upplifði þetta .
Atburðirnir eru óútskýrðir .
Biskupinn yfir Íslandi , Agnes M. Sigurðardóttir , lýsir í viðtali í blaðinu áhyggjum af því að bakslag sé komið í jafnréttisbaráttu og minnir á að í þeim efnum megum við aldrei sofna á verðinum .
Þekkt er orðið hugtakið óútskýrður launamunur , en það er sá munur á launum kynja sem ekki verður skýrður með tölfræði á borð við fjölda vinnustunda .
Munur sem er óútskýranlegur nema með vísan í kyn þess sem launin þiggur mælist oft á bilinu 7-18% .
Kvennastéttir þurfa enn að berjast fyrir að halda sínum kjörum og standa til jafns við karla .
Við getum ekki skýrt allt í veröldinni .
Sögur af illum öndum hljóma ótrúlega en oft er raunveruleikinn enn lygilegri .
Sú staðreynd að konur fá lægri laun kyns síns vegna er svo lygileg að eiginlega verðum við að vona að þegar fram líða stundir verði það ekki bara sögur af draugum og illum öndum sem verða andans mönnum efni í bækur heldur verði sagðar ógnvekjandi sögur af hinum óútskýrða launamun sem einu sinni var staðreynd .
