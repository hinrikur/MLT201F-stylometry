Aníta Hirlekar útskrifaðist með BA-gráðu frá hinum virta hönnunarskóla Central Saint Martins ( CSM ) í London í júní og hefur útskriftarlína hennar vakið athygli .
Aníta er í úrslitum í Young Vision Award-keppni Vogue Italia í samstarfi við hönnunarsölusíðuna Muuse.com .
" Sá sem vinnur fær að selja línuna sína á vefnum og umfjöllun í tímaritinu , " segir Aníta , sem er tilnefnd fyrir útskriftarlínu sína .
Ótrúlegt en satt , þá er annar Íslendingur á topp tíu , Magnea Einarsdóttir , sem útskrifaðist með Anítu í sumar .
Hægt er að kjósa til 10. desember á Vogue.it .
" Þetta er mjög gaman því maður er búinn að vinna svo lengi að útskriftarlínunni að það er gaman að hún fái meiri athygli , " segir Aníta .
Línan heitir " The Handfelted Collection " eða " Handþæfða línan " .
" Ég tók fyrir þessa tækni og notaði hana í öllu sem ég gerði .
Ég gerði öll efnin sjálf og notaði ull á mismunandi efni , pólýester , silki og bómull og prófaði mig áfram í því , " segir hún en þetta var mikil vinna sem stóð í um átta mánuði .
" Þetta er allt handþæft saman og engir saumar í línunni , " segir hún en áferð efnanna er mjög skemmtileg .
Spjallið við Anítu er símaspjall enda er hún stödd í London þar sem hún stundar nú meistaranám við sama skóla , CSM en erfitt er að komast inn í námið .
" Þetta er miklu erfiðara og meiri vinna .
Það er ennþá meiri pressa á manni og standardinn er ennþá hærri en í BA-náminu , " segir hún um stökkið úr grunnnámi í meistaranám í textíl fyrir fatahönnun .
Við hönnun útskriftalínunnar sótti Aníta innblástur til abstraktmálara á borð við Mark Rothko en ennfremur er eitthvað sérstaklega íslenskt við þæfinguna .
" Mér finnst gaman að vinna með litasamsetningar og skoðaði mikið abstraktlistaverk og fékk hugmyndir þaðan , " segir hún en bætir við að hún hafi alltaf einhverja tenginu við Ísland .
" Margir tengja línuna við hafið , snjóinn og mosann .
Ein sá meira að segja eldgos í þessu , " segir Aníta sem fær innblástur jafnt frá íslenskri náttúru og hráu umhverfi London og fjölbreyttri menningu stórborgarinnar .
Íslenskt og indverskt Í náminu var hún í starfsnámi hjá Diane von Furstenberg í New York og Christian Dior í París , sem hún segir hafa verið frábæra reynslu og bætir við að hún geti vel hugsað sér að kynna sér þessar borgir nánar að útskrift lokinni .
" Ég fór líka til Indlands á námskeið í náminu og lærði þar að prenta með tækni sem er að deyja út , " segir Aníta , sem á indverskan föður og íslenska móður en ólst upp á Akureyri .
" Ég vildi ekki bara taka fyrir íslenska handverkið heldur prófa líka þetta indverska .
" Þegar Aníta er spurð annarra frétta kemur ýmislegt í ljós .
" Jú , kannski bara að ég var að senda kjól til Lady Gaga , " segir hönnuðurinn , sem gleðst auðvitað yfir áhuganum frá þessari áhrifamiklu konu .
Tveir kjólar frá Anítu eru líka að fara á sýningu í The Mall Galleries í London í janúar .
" Svo hefur Emmanuelle Alt , ritstýra franska Vogue , haft samband og sýnt hönnun minni áhuga , " segir Aníta .
" Þetta er allt mjög spennandi , allt að gerast en mjög hægt .
Maður veit ekki hvað verður úr þessu , " segir hönnuðurinn að lokum en ljóst er að þetta er að minnsta kosti ekki það síðasta sem fréttist af Anítu Hirlekar .
