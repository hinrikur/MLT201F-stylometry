fjöldi matreiðslubóka á íslensku , velflestar eftir íslenska höfunda í þokkabót , kom út á árinu sem er að líða Júlía Margrét Alexandersdóttir julia@mbl.is Biblíumatur Sigrún Óskarsdóttir og Kristín Þóra Harðardóttir eiga heiðurinn af hinni óvenjulegu matreiðslubók Orð , krydd og krásir .
Réttirnir eru upprunnir frá söguslóðum Biblíunnar en hráefnið sem ætlað er í réttina er íslenskt .
Maturinn er einfaldur og hollur og réttirnir eru ekki síður fallegir á diski .
Heilsusamleg hátíð Guðrún Jóhannsdóttir er höfundur matreiðslubókarinnar Hollt og hátíðlegt .
Eins og nafnið gefur til kynna inniheldur bókin tugi uppskrifta að hátíðarmat sem er hollari en gengur og gerist .
Hráefnið er jafnt fiskur , kjöt og grænmeti og einnig eru uppskriftir að eftirréttum í bókinni .
Réttirnir henta öllum minni og stærri hátíðum ársins .
Einfalt en hollt Ögmundur G. Albertsson er höfundur matreiðslubókarinnar Matur og meiri matur .
Uppskriftirnar , 100 talsins , eru afar fjölbreyttar , allt frá samlokum og súpum upp í kjöt og eftirrétti .
Leitast var við að uppskriftirnar væru fremur einfaldar en hollar .
Ögmundur er reynslubolti í matreiðslu , útskrifaður úr Hótel- og veitingaskólanum .
Allt um villibráð Stóra bókin um Villibráð eftir Úlfar Finnbjörnsson er 312 blaðsíðna alfræðirit fyrir áhugafólk um nýtingu villibráðar og er bókin uppfull af villibráðaruppskriftum .
Í bókinni eru ýtarlegar leiðbeiningar um verkun og meðferð kjötsins en Úlfar er stundum nefndur " villti kokkurinn " .
Þá er sérkafli í bókinni um vín sem passa með réttunum .
Nýjar múffuuppgötvanir Nanna Rögnvaldardóttir leiðir lesendur í gegnum nýjan sannleik um múffur í nýjustu bók sinni sem heitir einfaldlega Múffur .
Þar má finna fjölda uppskrifta að hefðbundnum og svo mun óhefðbundnari gerðir af múffum , bæði meinhollar í morgunmat , hádegis- og kvöldverð og svo aðrar með kaffinu .
Íslensk á ensku Into the North , eftir Gísla Egil Hrafnsson og Ingu Elsu Bergþórsdóttur , er að hluta til ensk þýðing á bók þeirra Góður matur - gott líf sem kom út í fyrra .
Í bókinni er þó einnig nýr texti um land , sögu og þjóð ásamt myndum af íslenskum mat og íslenskri náttúru .
María Helga Guðmundsdóttir þýddi .
Börn og fullorðnir Stóra Disney heimilisréttabókin kom út í ár í Disney-matreiðslubókalínunni .
Kunnugir félagar úr Disney-ævintýrunum aðstoða börn og fullorðna við eldamennskuna en réttirnir í bókinni eru hugsaðir fyrir alla fjölskylduna .
Af einstökum réttum má nefna Pastarétt Freyju og Spora og Slappa borgara Bjarnabófanna .
Hjónin í eldhúsinu Hægeldaðir réttir þeirra Gísla Egils Hrafnssonar og Ingu Elsu Bergþórsdóttur eru hver öðrum girnilegri í bókinni Eldað og bakað í ofninum heima .
Líkt og í fyrri bókum hafa þau hjón árstíðabundið hráefni í fyrirrúmi og að reyna að vera sjálfbjarga og rækta í garðinum heima sem og í gluggakistum yfir vetrartímann .
Form og uppskriftir Bollakökur er óvenjuleg bók úr franskri bókaröð sem var gefin út á íslensku í ár í þýðingu Snjólaugar Lúðvíksdóttur .
Auk 20 uppskrifta að bollakökum fylgja 16 sílíkonform í öskju og góðar leiðbeiningar um hvernig best er að haga bollakökubakstri almennt .
Krúttlegt konfekt Konfekt er úr sömu frönsku bókalínunni og áðurnefnd bók Bollakökur en Bókafélagið gefur báðar bækurnar út .
Í fallegri gjafaöskju er að finna litla bók með tuttugu uppskriftum , handhægum leiðbeiningum um konfektgerð og þá þrjátíu sílíkonformum til að nota undir góðgætið .
Læknandi uppskriftir Anna Rósa grasalæknir og Albert Eiríksson taka höndum saman í bókinni Ljúfmeti úr lækningajurtum .
Saman deila þau brennandi áhuga á eldamennsku og lækningajurtum en uppskriftirnar innihalda alls kyns krydd og lækningajurtir .
Þeim jurtum sem ekki fást yfir vetrartímann má auðveldlega skipta út .
Fimmtíu pitsur Pitsur er bók með uppskriftum að ítölskum flatbökum en form bókarinnar er einkar skemmtilegt ; hringlaga eins og fyrirbærið pitsa er sjálft .
Uppskrift að einföldu og góðu pitsadeigi fylgir með sem svo er leikið með í fimmtíu útfærslum .
Þótt botninn sé í grunninn ítalskur eru útkomurnar frá öllum heimshornum .
Siggi Hall jólast Siggi Hall á heiðurinn að nýrri bók um jólarétti .
Bókin heitir einfaldlega Jólaréttir að hætti Sigga Hall en auk þess sem girnilegar uppskriftir í jólaþema er að finna í bókinni leynast þar ýmis ráð sem nýtast vel í kringum hátíðarmatseldina , enda matreiðslumaðurinn reynslubolti á því sviði .
Ný bók heilsukokks Auði Ingibjörgu Konráðsdóttur þekkja margir sem lesið hafa vefsíðuna heilsukokkur.is en skrif hennar þar hafa notið mikilla vinsælda .
Í ár sendir Auður frá sér bókina Heilsusúpur og salöt en í bókinni er , eins og nafnið gefur til kynna , að finna fjölmargar uppskriftir að hollum súpum og salötum .
68 safar í bók Safaríkt líf er heiti fjórðu bókar Þorbjargar Hafsteinsdóttur en í bókinni er að finna 68 uppskriftir að þeytingum .
Margir drykkjanna geta komið í stað máltíðar en aðrir eru hugsaðir sem smá bragð milli mála .
Þorbjörg Hafsteinsdóttir er menntaður hjúkrunarfræðingur og næringarþerapisti og er orðin velþekkt fyrir skrif sín .
Fjölskylduvæn hollusta Berglind Sigmarsdóttir er höfundur bókarinnar Heilsuréttir fjölskyldunnar en í henni eru ýmsar hefðbundnar uppskriftir sem eru þó útbúnar eilítið öðruvísi en hefðbundið þykir ; til dæmis er minni sykur notaður .
Eiginmaður Berglindar , landsliðskokkurinn Sigurður Gíslason , var henni innan handar við gerð uppskriftanna .
Góðgæti hráfæðisins Sólveig Eiríksdóttir , betur þekkt sem Solla Eiríks , kynnir í nýjustu matreiðslubók sinni , Eftirréttir Sollu , eftirrétti úr hráfæði .
Solla hefur ekki aðeins vakið athygli hérlendis fyrir hráfæðiseldamennsku heldur svo um munar erlendis og í ár vann hún til tvennra verðlauna í keppni sem fram fór milli bestu hráfæðiskokka heims .
Ebba og Latibær Hin vinsæla Ebba Guðný Guðmundsdóttir slóst í lið með Latabæ í ár og út kom bókin Ebba eldar með Latabæ .
Í bókinni eru uppskriftir í anda Latabæjar ; hollar og fjölskylduvænar , en matreiðslan er miðuð að því að börnin fái hjálp hjá fullorðnum við að útbúa alls kyns góðgæti , allt frá drykkjum upp í pottrétti .
Súpur Sigurveigar Sigurveig Káradóttir sendi frá sér bókina Súpur allt árið í haust en í bókinni , sem er nett og þægileg að grípa í , eru 25 uppskriftir að súpum af öllum gerðum og frá öllum heimshornum , meðal annars Taílandi , Spáni og Marokkó .
Grænmetis- , fiski- og kjötsúpur er að finna í bókinni , svo fátt eitt sé nefnt .
Skagfirsk sveifla Heiðdís Lilja Magnúsdóttir er ritstjóri matreiðslubókarinnar Eldað undir bláhimni – Sælkeraferð um Skagafjörð .
Þekktir og minna þekktir Skagfirðingar og skagfirsk veitingahús eiga girnilegar uppskriftirnar en bókin er tileinkuð skagfirskri matarmenningu .
