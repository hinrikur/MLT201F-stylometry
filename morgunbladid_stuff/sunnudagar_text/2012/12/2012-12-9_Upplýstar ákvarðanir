Nú um stundir er mikið fjallað um verðtryggð lán .
Af umræðunni má ætla að margir hafi ekki skilið til hlítar þá skuldbindingu sem þeir tókust á hendur þegar þeir tóku lán .
Það er áríðandi að fólk skilji fjármál sín , taki upplýstar ákvarðanir og sníði sér stakk eftir vexti .
Skortur á fjármálalæsi hefur veruleg neikvæð áhrif á , ekki bara efnahag einstaklinga , heldur á almenn lífsgæði .
Aukið fjármálalæsi skilar sér í betri ákvarðanatöku einstaklinga í fjármálum , bættum lífskjörum og auknu aðhaldi að stjórnvöldum .
Fjárhagsleg velferð einstaklinga er þannig beintengd hagsæld þjóða .
OECD hefur gefið út tilmæli um hvernig standa eigi að eflingu fjármálalæsis : · Stjórnvöld og hagsmunaaðilar stuðli að hlutlausri , sanngjarnri og samræmdri fjármálalæsismenntun .
· Fjármálalæsiskennsla byrji í grunnskólum , eins snemma og auðið er .
· Ábyrg fjármálalæsisfræðsla sé hluti af góðum stjórnarháttum fjármálafyrirtækja .
· Skýr greinarmunur sé gerður á fræðslu og markaðssetningu .
· Fjármálafyrirtæki tryggi að viðskiptavinir skilji skuldbindingar sem þeir takast á hendur .
· Sérstakur gaumur skal gefinn þáttum sem hafa langtímaáhrif svo sem sparnaði , skuldum , tryggingum og lífeyri .
· Stuðlað skal að eflingu fjármálafærni .
Nám miði að þörfum ólíkra hópa og einstaklinga .
· Komandi lífeyrisþegum verði mögulegt að meta framtíðarfjárþörf sína og hvernig núverandi sjóðssöfnun stendur undir henni .
· Fjölbreyttum aðferðum til eflingar fjármálalæsis sé beitt , svo sem herferðum , vefsíðum , upplýsingaþjónustu og viðvörunarkerfi ýmiskonar .
Fjármálafáfræði hefur veruleg neikvæð áhrif á einstaklinga og getur leitt til erfiðleika við útgjaldastjórnun , sem og setningu langtímamarkmiða , svo sem við húsnæðiskaup , starfslok og lífeyristöku .
Þá leiðir hún einnig til þess að fólk verður verr í stakk búið til að mæta skakkaföllum .
Í nýrri rannsókn Stofnunar um fjármálalæsi má sjá að þekkingu þjóðarinnar fer aftur frá árinu 2008 .
Meðalskorið 2008 var 53% en 47% árið 2011 og er munurinn marktækur .
Ennfremur halda marktækt færri bókhald .
Fjármálalæsi Íslendinga er verulega ábótavant .
Það þarf ekki að koma á óvart því fjármálalæsiskennsla er af skornum skammti .
Skortur á því var stór þáttur í hruninu sem hér varð .
Því er nauðsynlegt að efla fjármálalæsi þjóðarinnar til að hefja okkur upp úr öldudalnum og draga úr hættu á að sagan endurtaki sig .
Breki Karlsson 