Það er þessi nýtni og notagildi sem er rauður þráður í gegnum allt sem við gerum og munum gera , " segir Gréta Hlöðversdóttir , framkvæmdastjóri fatahönnunarfyrirtækisins As We Grow , sem hún rekur ásamt fatahönnuðunum Maríu Theódóru Ólafsdóttur og Guðrúnu Rögnu Sigurjónsdóttur .
" Okkur hafði alltaf langað að vinna saman .
Þær eru hönnuðir og ég hef líka reynslu af þessum heimi því ég vann hjá Hönnunarmiðstöð Íslands við að markaðssetja íslenska hönnun erlendis .
Ég sé um rekstrarhliðina en þær um hönnunina , " segir Gréta en hún er lögfræðingur með MBA-próf .
Hugmyndin að vörumerkinu kviknaði útfrá peysu sem móðir Guðrúnar prjónaði handa barni í fjölskyldunni , sem gekk síðan í erfðir .
" Hugmyndin hjá okkur gengur út á að búa til flíkur sem geta stækkað með barninu og ferðast með því , " segir Gréta og útskýrir að þetta sé til viðmiðunar í öllu sem þær geri , hönnun , efnisvali og framleiðslunni .
" Sniðin eru hönnuð þannig að þau vaxi með barninu , " segir hún og dugar hver stærð lengur en venja er .
As We Grow fæst í þremur stærðum , 6-18 mánaða , 18-36 mánaða og 3-4 ára .
Öll fötin eru úr alpaca-ull , ull lamadýra í Perú en þar fer framleiðslan líka fram .
" Alpaca-ullin er vinsælt hráefni .
Hún er léttari og endingarbetri en venjuleg ull .
Hún er lanolin-laus og veldur ekki ofnæmi , " segir Gréta .
Þetta er langhlaup Fyrirtækið var stofnað í ár .
" Þetta er langhlaup , fólk þarf að kynnast hugmyndinni á bak við merkið en það hefur gengið vel hingað til .
Við kynntum merkið fyrst á sýningu í Kaupmannahöfn í febrúar og náðum að selja vörurnar til Danmerkur og Þýskalands .
Svo er aðili í Stokkhólmi að skoða vörurnar og við vorum að fá styrk frá Impru til að fara með línuna á sýningu í París í lok janúar .
" Þetta er annar styrkurinn sem þær fá frá Impru og áður hafa þær fengið úthlutað fé úr Hönnunarsjóði Auroru en hún segir styrkina skipta sköpum við að koma fyrirtækinu á framfæri á erlendri grund .
Hérlendis fæst As We Grow í Rammagerðinni , Mýrinni , Barnabúðinni , Snúrunni , ATMO og Icelandair Saga Shop .
Vörurnar eru í dýrari kantinum enda eru þær gerðar til að endast .
" Okkar markhópur er fólk sem hugsar um gæði og umhverfið , fólk sem vill náttúrulegar vörur sem það getur nýtt lengi og ætlar sér að geyma , " segir Gréta að lokum .
