Út er kominn diskur með leik Halldórs Haraldssonar píanóleikara á verkum eftir Frédéric Chopin og Franz Liszt .
Að mestu er um að ræða endurhljóðblöndun á upptökum sem komu út á hljómplötu árið 1986 en er löngu uppseld .
Halldór Víkingsson tók verkin upp á sínum tíma með stafrænni tækni og var brautryðjandi á því sviði hér .
Hann er hvatamaður að þessari nýju útgáfu , ásamt Þórarni Stefánssyni , útgefanda Polifonia Classics , en þeir eru báðir fyrrverandi nemendur Halldórs .
Þar sem geisladiskur hefur meira rými en hljómplatan var unnt að bæta við tveimur verkum á diskinn .
Annað er áður óbirt upptaka frá 1986 , af Scherzo nr. 1 í h-moll eftir Chopin , en að auki var í sumar hljóðritaður leikur Halldórs á Harmonies du Soir eftir Liszt .
Halldór segir ánægjulegt að þessar upptökur frá 1986 eigi sér framhaldslíf .
" Þórarinn var að ýta á mig að gefa þessa plötu út á diski og þegar við fórum að athuga það þá hafði Halldór geymt upptökurnar , " segir píanóleikarinn .
" Eins og tæknin er í dag fékk ég allt heila klabbið og gat hlustað á allar tökurnar , yfirleitt þrjár til fimm af hverju verki , og valið á diskinn þær sem mér þóttu koma best út .
Verkin eftir Liszt eru öll frá fyrra Weimar-tímabilinu hans .
Á þessum árum var hann að berjast við margt , íbúar borgarinnar voru á móti honum , tónlistarmenn skildu ekki hvað hann var að fara en hann var mesta framúrstefnu-tónskáld þess tíma .
Þetta var enginn dans á rósum en samt semur hann þá þessi stórkostlegu verk .
" Halldór segist hafa glímt síðustu ár við " ákveðið handavesen " , sem líklega hafi komið til vegna of mikilla æfinga , en nú sé hann að ná sér .
" Ég tók þessa etíðu eftir Liszt upp í sumar og það gekk vel .
Ég hef smám saman orðið betri .
Nú er ég að spila og æfa mig .
Ég vona að það gangi .
" Halldór segir að í stafrænu vinnslunni hafi nafna hans Víkingssyni tekist að ná mikilli mýkt í tóninn , og fyllingu , en samt skýrleika .
" Mér finnst áferðin mjög lifandi en það er kúnst að ná því , " segir hann .
Halldór Haraldsson er einn okkar kunnustu píanóleikara .
Í námi sínu við Tónlistarskólann í Reykjavík nam hann lengst af hjá Árna Kristjánssyni og Jóni Nordal og síðan lauk hann framhaldsnámi í London árið 1965 .
Fyrstu opinberu tónleika sína hélt hann hér sama ár og hefur síðan haldið fjölda tónleika , heima og erlendis , meðal annars flutt marga píanókonserta með Sinfóníuhljómsveit Íslands .
Hann kenndi við Tónlistarskólann í Reykjavík frá 1966 og var skólastjóri 1992-2003 .
Hann kenndi við LHÍ til síðasta vors .
Halldór er heiðursfélagi Félags íslenskra tónlistarmanna .
