Kári Stefánsson , forstjóri Íslenskrar erfðagreiningar , er hæstánægður með söluna til Amgen í vikunni , hún tryggi rekstrargrundvöll fyrirtækisins til lengri tíma .
Hann bendir hins vegar á takmarkaðan skilning íslenskra fjölmiðla á fyrirtækinu , bæði vísinda- og rekstrarhliðinni .
Skoða þurfi tap þess í réttu samhengi , erfitt sé að meta hugverk til fjár .
Orri Páll Ormarsson orri@mbl.is Dyrnar á skrifstofu forstjóra opnast og hann gengur hægum skrefum í áttina til mín , réttir út höndina .
" Kári Stefánsson .
" Ég segi líka til nafns en minni hann á að við höfum áður hist , heima hjá Kristjáni Davíðssyni listmálara í sumar .
" Mér er vel kunnugt um það , " segir hann .
" Fannst bara kurteislegra að kynna mig .
" Hann snýst á hæli áður en ég sé hvort hann setur upp glott .
Ég fylgi Kára inn á skrifstofuna , þar sem mér er vísað til sætis við burðugt fundarborð .
Í þann mund sem ég er að fá mér sæti grípur forstjórinn hins vegar inn í .
" Nei , þú verður þarna .
Ég hér , nær dyrunum .
Ég þarf að geta verið fljótur að komast út .
" Hvað sem það nú þýðir .
Að baki er salan á Íslenskri erfðagreiningu til bandaríska líftækni- og lyfjaframleiðslufyrirtækisins Amgen fyrir 52 milljarða króna í vikunni .
Gjörningur sem Kári Stefánsson hefur lýst velþóknun sinni á .
" Fjárfestarnir sem áttu fyrirtækið fá fjárfestingu sína til baka áttfalt .
Það hljóta að teljast góð viðskipti , " byrjar Kári og viðurkennir að sér þyki íslenskir fjölmiðlar hafa einblínt um of á " tap " Íslenskrar erfðagreiningar í umfjöllun sinni um söluna undanfarna daga .
Bókhaldslegt slys " Það er bókhaldslegt slys að svona fjárfesting sé kölluð tap .
Reglurnar eru þannig að þegar þú fjárfestir í gerð hugverka er það bókfært sem tap .
Bókhaldslegt tap Íslenskrar erfðagreiningar felst í því að búa til hugverk sem þarf alls ekki að vera slæm fjárfesting til lengri tíma litið .
Væri ég að kaupa byggingu þá gæti ég bókfært verðmætið sem liggur í henni á móti peningunum sem settir eru í verkefnið .
Verðmæti hugverka er hins vegar svo huglægt að þetta er ekki gert .
Nú þegar Amgen kaupir fyrirtækið á þessu háa verði byggist það á þeirra mati , þeir telja að Íslensk erfðagreining sé þessara peninga virði .
" Er umræða um tap þá villandi ? " Hún er það .
Með því að tala sýknt og heilagt um tap fæla menn fólk frá því að búa til verðmæti af þessari gerð og fjárfesta í þeim .
Undanfarin fimmtán ár hef ég reynt að sannfæra þá sem fjalla um viðskipti á Íslandi um að ekki sé hægt að meta hátæknifyrirtæki af þessari gerð á sama hátt og menn meta venjuleg iðnaðarfyrirtæki .
Það er með ólíkindum á tímum , þegar illa hefur gengið að draga erlenda fjárfestingu inn í landið , að menn skuli bara hugsa og tala um tap fyrirtækisins þegar það hefur verið keypt af erlendum aðilum á hæsta verði sem nokkru sinni hefur verið greitt fyrir íslenskt fyrirtæki .
Væri ekki eðlilegra að fagna því að öflug erlend fyrirtæki séu loksins tilbúin að koma hingað aftur – og það af fullum krafti ? " Rekstur tryggður um langan tíma Færir hið nýja eignarhald Íslenskri erfðagreingu aukinn stöðugleika ? " Já , það gerir það .
Nú er rekstur fyrirtækisins tryggður um langan tíma , auk þess sem þetta gefur okkur möguleika á að auka við þessa starfsemi , frekar en að minnka hana .
Það sem gleður mig sem gamlan vísindamann er að núverandi eigendur fyrirtækisins hafa hvatt okkur af miklum krafti til að halda áfram að gera uppgötvanir og leiða mannerfðafræði í heiminum í gegnum uppgötvanir sem við snúum yfir í vísindagreinar .
Það gerir það að verkum að ekki þurfa að koma til landsins önnur fyrirtæki til að taka yfir þann hluta starfseminnar sem hefur verið til þess fallinn að auka veg og virðingu íslenskra vísinda svo um munar .
" Finnst þér Íslensk erfðagreining hafa mætt takmörkuðum skilningi hér á landi ? " Á því eru tvær hliðar .
Fyrirtækið hefur mætt gífurlega miklum skilningi hjá almenningi í landinu sem að mörgu leyti hefur borið okkur á herðum sér með því að taka þátt í rannsóknum og stutt okkur með ráðum og dáð .
Íslenska pressan hefur á hinn bóginn verðið okkur heldur köld .
Mikið hefur verið fjallað um uppgötvanir okkar erlendis og stórblaðið The New York Times meðal annars slegið þeim upp á forsíðu .
Íslenska pressan hefur aftur á móti sjaldan gert sér mat úr þessum uppgötvunum .
Skýringin getur legið í því að það er ekki nægilega mikil sérhæfing í íslenskri blaða- og fréttamennsku og ekki hefur ástandið batnað eftir að ritstjórnir hafa verið skornar niður .
Ég hef stundum pínulítið á tilfinningunni að íslenskir fjölmiðlar trúi því ekki að uppgötvanirnar sem við erum að gera í þessu fyrirtæki séu raunverulegar .
Fjölmiðlum til varnar má þó benda á að við erum svolítið skringilegt fyrirtæki í þessu samfélagi .
Saman við hvað á að bera okkur ? " Slæmt hlaut að vera gott Geturðu nefnt dæmi um vanhæfi íslenskra fjölmiðla ? " Það get ég gert .
Einu sinni hringdi til mín blaðamaður Morgunblaðsins sem tjáði mér að verið væri að flytja fréttir af rannsóknum okkar á ráðstefnu í Montreal í Kanada .
Átti rannsóknin að fjalla um tengsl fótaóeirðar og háþrýstings .
Ég sagði blaðamanninum að mér þætti þetta skrýtið , þar sem ég kannaðist ekki við téða rannsókn , og bað um frest til að kynna mér málið .
Eftir að hafa hringt út um allan heim komst ég að því að maður , sem ég þekki ágætlega , hafði án míns leyfis sett nafn mitt á fyrirlestur sem hann var að flytja í Montreal .
Ég fór í gegnum málið allt saman og komst að raun um að vinnan sem hann var að kynna þarna var léleg og vísindin fyrir neðan allar hellur .
Því næst hringdi ég í blaðamanninn og bað hann í guðanna bænum að flytja ekki frétt af þessu , þar sem rannsóknin væri ómerkileg og málið svona vaxið .
Blaðamaðurinn brást þunglega við þessu og daginn eftir birtist frétt á forsíðu Morgunblaðsins um þessa stórkostlegu uppgötvun .
Fyrst ég sagði að þetta væri slæmt , hlaut það að vera gott .
Ég gat alla vega ekki skilið þetta öðruvísi .
" Er algengt að menn í heimi vísindanna hegði sér svona , hengi nöfn annarra vísindamanna og fyrirtækja við sína vinnu ? " Því get ég ekki svarað .
Þessi tiltekni maður hélt að þetta væri í lagi .
Sem það var ekki .
Ég fór yfir málið með honum og hann mun aldrei gera þetta aftur .
" Ekki komið að fótum fram Er áhugi íslenskra fjölmiðla á rekstrarhlið Íslenskrar erfðagreiningar tilkominn vegna vanþekkingar þeirra á vísindahliðinni ? " Það er ekki ósennilegt .
Vandinn er hins vegar sá að þeir hafa ekki almennilegan skilning á rekstrarhliðinni heldur vegna þess að þeir eiga erfitt með að horfa til verðmæta sem til verða í formi hugverka .
Þetta er fínt dæmi um það , " segir Kári og tekur Viðskiptablaðið upp af borðinu .
" Þegar þeir fjalla um ársreikning okkar frá í fyrra taka þeir ekki inn í myndina að fyrirtæki eins og þetta mótast af því hvers konar fjárhagslega bakhjarla það hefur .
Þegar verið er að búa til hugverk af þessu tagi færðu ekkert tekjustreymi til að byrja með .
Mér þykir merkilegt að eftir að fyrirtækið var selt fyrir 52 milljarða króna hélt Viðskiptablaðið áfram að halda því fram á vefútgáfu sinni að fyrirtækið hefði verið komið að fótum fram og að um nauðungarsölu hefði verið að ræða .
Það er gjörsamlega út í hött .
Áhugi á fyrirtækinu var þvert á móti mikill , Amgen var ekki eini aðilinn sem reyndi að kaupa .
" Hvað voru mörg raunhæf tilboð á borðinu ? " Þrjú fyrirtæki höfðu áhuga .
Tvö lögðu fram raunhæf tilboð og það þriðja var að vinna í því að leggja fram slíkt tilboð .
" Hefði mátt fá hærra verð fyrir fyrirtækið ? " Menn geta alltaf látið sig dreyma en ég held að þetta sé mjög myndarlegt verð fyrir fyrirtækið á þessu augnabliki .
Ef við skoðum þetta sem verð fyrir hvert kílógramm af uppgötvunum sem hér hafa verið gerðar er þetta allt í lagi .
" Hann brosir .
Gera þarf fleira en gott þykir Hvaða væntingar um arðsemi hafði þú þegar þú lagðir af stað í þessa vegferð árið 1996 ? " Ég hafði hvorki væntingar né skilning á því .
Ég var prófessor við Harvard-háskóla og hafði aldrei komið nálægt viðskiptum .
Mitt framlag hefur fyrst og fremst verið sem vísindamaður en mér hefur um leið tekist að fjármagna rannsóknirnar gegnum viðskiptalífið .
Margar hliðar á þeim heimi eru mér ekki bara framandi heldur eru þær ekkert sérstaklega aðlaðandi .
Það verður bara að segjast eins og er .
En í vísindum verða menn að gera fleira en gott þykir , hvort sem það er að sækja um styrki eða fá til liðs við sig fjárfesta .
Þessi fjármögnun hefur gert okkur kleift að sinna okkar rannsóknum og sennilega hefur enginn , hvorki stofnun né fyrirtæki , lagt meira af mörkum til mannerfðafræðinnar í heiminum en Íslensk erfðagreining undanfarin sextán ár .
Það er kjarni málsins .
" Eru viðskiptin nú í vikunni staðfesting á því ? " Já , þau eru staðfesting á því .
Amgen er ekki að kaupa neitt annað en okkar getu , eins og þeir meta hana , til að gera uppgötvanir .
Að sama skapi eru þeir sannfærðir um að þeir geti snúið þessum uppgötvunum okkar yfir í lyf til að lina þjáningar og lækna sjúkdóma .
Það hlýtur að vera af hinu góða .
" Amgen hlýtur samt líka að gera sér vonir um að fjárfestingin skili arði í nálægri framtíð ? " Það tekur tíu til fimmtán ár að búa til lyf og koma því á markað .
Það sem eigendurnir vilja sjá er að uppgötvanir okkar fari að hafa áhrif á það ferli frá upphafi til enda .
Ég er ekki í nokkrum vafa um að það fari að gerast bráðlega , þá er ég að tala í vikum en ekki árum .
Við erum með ýmislegt í okkar kistu .
Amgen þarf á okkar þekkingu að halda til að gera þetta ferli skilvirkara .
Eitt af stóru vandamálum lyfjaiðnaðarins er að menn byrja gjarnan á því að rýna í líffræði dýra eins og músa .
Með því að nýta sér mannerfðafræðina getum við byrjað strax að rýna í líffræði manna sem er að mjög mörgu leyti frábrugðin líffræði músanna .
Þetta flýtir að sjálfsögðu fyrir lyfjaþróun .
" Hann þagnar .
" Ég vona samt að þessi grein þín verði ekki markviss gagnrýni á músina .
Mér þykir vænt um hana , " bætir hann síðan við , sposkur .
Því er lofað .
Markmiðinu náð Hver er þín framtíð hjá Íslenskri erfðagreiningu ? " Ég er ennþá tiltölulega ungur , ekki nema 63 ára , og geri ráð fyrir að halda áfram að vinna hér í einhver ár , haldi ég heilsu .
Ég hef skrifað undir samning þar um .
Þetta er það eina sem ég kann , það eina sem ég uni mér við , þannig að ég lít á mig sem lánsaman mann .
Þess utan er ég afar þakklátur fyrir að hafa fengið tækifæri til að vinna með öllu því stórkostlega fólki sem hér vinnur .
" Til að draga þetta saman í lokin , er Íslensk erfðagreining á góðum stað í dag ? " Fyrirtækið er á eins góðum stað og það gæti verið .
Við erum með fjármögnun tryggða til margra ára og erum orðin hluti af stærra fyrirbrigði sem starfar við það að búa til lyf og lækna fólk .
Það var markmiðið með þessu öllu .
Ég stofnaði þetta fyrirtæki til að hlúa að læknisfræðinni og gera gagn .
Það hefur tekist .
" ÍE í hópi tveggja til þriggja bestu David Altshuler , innkirtla- og mannerfðafræðingur , er einn af stofnendum Broad-stofnunarinnar við Harvard og MIT , sem leggur áherslu á þverfaglegar rannsóknir í læknavísindum , og jafnframt einn helsti keppinautur Kára Stefánssonar .
" Ég tel að framfarir í heilbrigðisþjónustu , þar á meðal greining og aðhlynning , eigi mikið undir öflugum verkfærum til að rannsaka manninn , " segir Altshuler .
" Erfðarannsóknir eru sú nálgun , sem mestu lofar og þar hafa orðið gríðarlegar framfarir á undanförnum fimm árum .
Íslensk erfðagreining er meðal tveggja eða þriggja mikilvægustu , árangursríkustu og frumlegustu hópa heimsins í þessum efnum og einstök að því leyti að byggja erfðafræðilega og klíníska nálgun sína á þjóðarþýði .
Með öðrum orðum lít ég svo á að það séu nokkrir hópar í fremstu röð í heiminum og Íslensk erfðagreining stendur jafnfætis þeim öllum .
En þar sem starfsfólk fyrirtækisins hefur skapað sér sérstöðu er það best í heiminum og komst í þá stöðu með því að taka íbúa í einu landi þar sem er að finna marga sjúkdóma , erfðamengið er einstakt og samþætta þetta allt .
Þannig hefur fyrirtækið gert mikilvægar uppgötvanir um marga , ólíka sjúkdóma og hvernig þeir tengjast undirliggjandi líffræði og möguleikum að þróa nýjar sjúkdómsmeðferðir .
Ég held að þetta sé einstakt í heiminum .
" Altshuler kveðst telja að rannsóknir fyrirtækja á borð við Íslenska erfðagreiningu lofi mjög góðu , en um leið sé mikið verk enn óunnið eigi að öðlast skilning á ákveðnum líffræðilegum ferlum í líkamanum og hvernig þeir fari úr skorðum þannig að hættan á sjúkdómum aukist og setja fram tilgátur um meðferðir til að leysa þessi vandamál .
" Gott dæmi um þetta er nýleg grein , sem Erfðagreining birti um Alzheimer-sjúkdóminn , " segir hann .
" Mikið af rannsóknum á Alzheimer byggist á tilgátunni um amyloid peptíð [ sem talið er að valdi útfellingar í heila Alzheimer-sjúklinga , svokallaðar elliskellur , og sé helsti orsakavaldur sjúkdómsins ] .
Klínískar rannsóknir , sem ekki gengu upp , höfðu fengið menn til að draga þessa tilgátu í efa .
Uppgötvun Íslenskrar erfðagreiningar á erfðabreytileika , sem ver fólk fyrir Alzheimer og er í tilteknu geni , er hins vegar sterk vísbending í átt til staðfestingar á amyloid-tilgátunni og hefur átt snaran þátt í að vísindamenn hafa ákveðið að gera frekari klínískar rannsóknir til að láta reyna á tilgátuna .
Þarna á eftir að vinna miklar rannsóknir , en ég tel að bæði aðferðirnar og niðurstöðurnar hjá ÍE varði veginn fram á við .
" Altshuler segir að vitaskuld muni ekkert eitt fyrirtæki vinna alla vinnuna , sviðið sé stórt og víða góð vísindi að finna .
" Enginn einn hópur getur gert nema brot af framlagi heimsins .
Hins vegar eru hópar í forustu bæði hvað varðar aðferðir og niðurstöður og aðrir fylgja .
Íslensk erfðagreining er meðal tveggja eða þriggja bestu hópanna af þeim toga í heiminum .
" Fjölmiðlar á villigötum Altshuler segir umfjöllun fjölmiðla um rannsóknir og vísindi almennt meingallaða .
" Leyfðu mér að útskýra hvers vegna , " segir hann .
" Meginatriðin varðandi þróun lyfja og almennt séð í heilsugæslu eru í fyrsta lagi að hvað varðar flesta sjúkdóma höfum við ekki meðferðir sem lækna og þess vegna eyðum við gríðarlegu fé í hluti , sem ekki virka sérlega vel .
Aðalmálið hvað varðar þróun lyfja er að flest þau lyf , sem ná því stigi að gerðar eru tilraunir með þau á fólki , reynast ekki gera gagn .
Það er meginmálið í þróun lyfja .
Það á ekki að líta svo á eins og gert er í mörgum blaðagreinum að einhvers staðar bíði gull og grænir skógar eða töfralausnir .
Ég get sagt það að nú og um alla framtíð verður enga gullsjóði að finna , enga töfralausn , sem öllu bjargar .
Það er kjánalegt að hugsa þannig .
Rétta leiðin til að líta á málið er að í okkar þjóðfélagi eru silljónir dollara notaðar til að þróa ný lyf hjá lyfjafyrirtækjum , líftæknifyrirtækjum og háskólum .
95% þeirra lyfja , sem ná því stigi að vera til reynslu í mönnum reynast ekki skilvirk eða skaðlaus .
Öllu því fé , sem fór í að þetta þróunarstarf , er því sóað .
Gildi starfs Íslenskrar erfðagreiningar og sambærilegra hópa felst í að með því að segja okkur á hvaða sjúkdómum megi vinna með tiltekinni nálgun er hægt að bæta árangurinn í lyfjaþróun og bæta skilvirkni meðferðar , sem til lengri tíma litið mun hafa afgerandi áhrif á heilsufar mannsins .
En þegar það gerist er meginatriðið ekki gull og grænir skógar hjá Íslenskri erfðagreiningu , heldur að komið verði fram lyf sem virkar .
Spurningin er hvernig við komumst að því hvaða leið við ættum að fara .
Þess vegna eru þessi greinaskrif hreinlega kjánaleg .
Það besta sem Íslensk erfðagreining getur gert er að gera margar uppgötvanir og birta margar greinar á borð við greinina um Alzheimer-sjúkdóminn .
Þá munu ýmis fyrirtæki , þar á meðal Amgen , sem var að kaupa ÍE , fá skýrari hugmynd um hvernig lyf eigi að þróa þannig að líklegra verði að þau skili árangri og á endanum verði til þess að hjálpa sem flestum sjúklingum .
Þá mun fólk hafa gleymt hvaða erfðarannsóknir og -uppgötvanir bjuggu að baki , " segir Altshuler og bætir hlæjandi við : " Og það er í fínu lagi .
" kbl@mbl.is Vitnað til rannsókna ÍE á hverjum einasta degi Magnús Lyngdal Magnússon , aðstoðarforstöðumaður Rannís , sem nú starfar tímabundið sem sérfræðingur í mennta- og menningarmálaráðuneytinu , hefur fylgst grannt með starfsemi Íslenskrar erfðagreiningar ( ÍE ) gegnum árin .
Hann segir tvennt best til þess fallið að mæla árangur líftæknifyrirtækja , annars vegar birtingar á niðurstöðum rannsókna í virtum vísindatímaritum erlendis og hins vegar fjármagn sem tekst að afla til rekstrarins .
" Íslensk erfðagreining stendur vel að vígi varðandi báða þessa þætti .
" Magnús segir ÍE hafa jöfnum höndum fengið stóra styrki frá Evrópusambandinu og Bandaríkjunum .
" Það sætir sérstaklega tíðindum varðandi Bandaríkin enda eru Bandaríkjamenn yfirleitt ógjarnir á að veita styrki til fyrirtækja í öðrum löndum .
" Hann segir birtingum á niðurstöðum rannsókna í virtum erlendum vísindatímaritum , svo sem Nature Genetics og The Lancet , fjölga jafnt og þétt og þær séu nú orðnar á bilinu fimmtíu til sextíu á ári .
" Það er afbragðsárangur .
" Ekki er þó nóg að fá greinar birtar , aðallega er horft til tilvitnana í greinarnar eftir að þær hafa birst .
" Þar stendur ÍE líka mjög vel að vígi en tilvitnanir í greinar fyrirtækisins eru orðnar yfir fimm þúsund á ári .
Það þýðir að vitnað er til þessara greina hvern einasta dag .
Það hefur ekki bara mikla þýðingu fyrir fyrirtækið heldur íslenskt vísindasamfélag almennt , " segir Magnús .
Sé Kári Stefánsson skoðaður sérstaklega kemur í ljós að hann er sá íslenski vísindamaður sem hefur birt flestar greinar í erlendum tímaritum .
Að sögn Magnúsar eru þær á sjötta hundrað .
Magnús fagnar því að tekist hafi að tryggja rekstraröryggi Íslenskrar erfðagreiningar til lengri tíma enda sé Ísland afar heppilegur staður fyrir mannerfðarannsóknir vegna legu landsins og allra þeirra upplýsinga sem hér liggja fyrir um erfðir .
" Það má heldur ekki gleyma því að Íslensk erfðagreining vinnur gjarnan í nánu samstarfi við Landspítalann og Háskóla Íslands , stofnanir þar sem þekking er líka á mjög háu plani .
" orri@mbl.is 