Farsímar og spjaldtölvur eru brúkleg sem myndavélar , sum vel brúkleg en flest nógu góð ef svo má segja .
Það sem gerir þó gæfumuninn er annars vegar að maður er alltaf með farsímann á sér hvort eð er og svo hitt að úr farsíma er sáraeinfalt að deila myndum , senda , setja á facebook eða bloggsíðu svo dæmi séu tekin .
Það skiptir ekki höfuðmáli þó myndin sé ekki frábær ef maður getur notað hana strax , augnablikið skiptir máli ! Hvað segja menn þá um nettengda vasamyndavél sem tekur frábærar myndir ? Til að mynda vél eins og Samsung Galaxy-myndavélina sem er einskonar bræðingur af lófatölvu og fyrirtaks myndavél ? Það að Samsung noti Galaxy-nafnið á myndavélina kemur ekki á óvart í ljósi þess að Galaxy-línan er vinsælasta farsímalína heims , en það á líka við ef litið er aftan á myndavélina því þar er ekki bara að finna frábæran skjá til að stýra vélinni og skoða myndir , heldur breytir maður henni með einum smelli í Android-lófatölvu .
Á vélinni er Android v4.1 ( Jelly Bean ) og notendaskilin TouchWiz sem margir þekkja af Samsung-símum .
Hægt er að uppfæra stýrikerfið líkt og á farsímum almennt .
Það segir kannski sitt um hvað fólki finnst eðlilegt að taka myndir á farsíma að fjölmargir spurðu mig : Af hverju er ekki hægt að hringja með henni ? Og skeyttu lítið um það hve afkáralegt það er að vera með myndavél við eyrað aukinheldur sem ólíklegt er að nokkur myndi nota hana sem síma þó það væri hægt .
Flest annað má þó gera , eins og til að mynda skoða og skrifa póst , vafra um vefinn , senda SMS , og spjalla á Skype .
Vélin er með 16,3 Mdíla myndflögu , 4.608 × 3.456 díla .
Hún er með sjálfvirkan fókus hvort sem verið er að taka ljósmyndir eða myndskeið og 21x aðdrátt í 23 mm linsunni .
Flass smellur upp þegar þess er þörf .
Hún tekur 1080p vídeó 30 ramma á sek. , og 768x512 vídeó 120 ramma á sek. Hún er með innbyggt þráðlaust net og rauf fyrir 3G / 4G kort .
* Vinnsluminni í henni er 1 GB ( sérkennilegt að skrifa svo um myndavél ) og geymsluminni , fyrir ljósmyndir og fleira , er 8 GB .
Á henni er rauf fyrir microSD-minniskort , sem fáanleg eru allt að 64 GB .
* Samsung Galaxy-myndavélin er ekki beinlínis nett , 12,8 x 7 x 1,9 cm , og þægilega þung , 300 g skjárinn á bakinu er mjög bjartur og góður snertiskjár með Multitouch , 4,8 " , 720 x 1280 dílar .
Glerið styrkt Corning Gorilla Glass 2 .
* Örgjörvinn er fjögurra kjarna 1,4 GHz Cortex-A9.GPS er innbyggt , hreyfiskynjari og áttaviti .
Myndavélin sem ég prófaði var hvít , en hægt að fá hana líka svarta , bleika og appelsínugula .
Á vélinni er Micro- USB-tengi og einig HDMI-tengi .
Hún spilar myndskeið á ýmsum sniðum og einnig tónlist , allt frá MP3 í FLAC .
Árni Matthíasson 