Yfir veturinn er lítið við að vera fyrir fluguveiðimanninn , helst að hnýta flugur og lesa veiðiblöð eða að rifja upp veiðsögur sumarsins .
Það er þó hægt að búa sig undir veiði næsta sumar og æfa flugukastið þrátt fyrir myrkur og kulda , meira að segja innan dyra með léttri æfingastöng eins og Börkur Smári Kristinsson hefur kynnt sér .
Stöngin heitir Micro Practice Rod og er hönnuð af fluguveiðimanninum og stangarhönnuðinum Tim Rajeff stofnanda bandaríska stangarframleiðandans ECHO Fly Fishing .
Börkur segir að hún sé gerð með það að markmiði að gera fluguveiðifólki kleift að æfa köstin innandyra , í litlu rými , enda fislétt og stutt , en gefur þó færi á alvöru þjálfun , að hans sögn .
" Hún er þannig hönnuð að tilfinningin þegar kastað er með henni er alveg eins og þegar kastað er með venjulegri flugustöng .
Gula bandið í henni líkir eftir sjálfri línunni og rauði hlutinn eftir frammjókkandi taumi .
Þannig má til dæmis æfa yfirhandakast yfir sjónvarpinu , eða að veltikasta á sleipu undirlagi og vera undir það búinn að veltikasta á vatni .
" Börkur segir að menn geti líka æft nákvæmni með því að reyna að kasta í krús eða krukku á stofugólfinu og eins að spreyta sig á speyköstum .
" Til að ná færni í flugukasti og viðhalda henni er mikilvægt að æfa sig þótt veiðitímabilið sé liðið , " segir Börkur .
" Kastæfingarnar þurfa ekki að vera flóknar né tímafrekar .
Hægt er að hafa MPR-stöngina tilbúna inni í stofu og taka nokkur köst áður en farið er til vinnu , meðan spjallað er í símann eða til að hita sig upp fyrir veiðiferðina á morgun , " segir Börkur og bætir við að slíkar æfingar heima í stofu eða námskeið hjá góðum kastkennara geti gert gæfumuninn þegar farið er í veiðina að vori .
Börkur öðlaðist kastkennararéttindi frá Federation of Fly Fishers í Svíþjóð og segist hafa kynnst nýrri vídd í fluguveiði í náminu , en þar æfa áhugasamir köstin vikulega yfir háveturinn og taka í MPR-stöngina áður en þeir fara að sofa og fyrsta sem þeir gera þegar þeir vakna .
Börkur hefur haldið námskeið fyrir byrjendur í fluguveiði sem og lengra komna og segir ný námskeið vera á döfinni .
Byrjað verður innandyra en síðan verða námskeiðin flutt út .
arnim@mbl.is 