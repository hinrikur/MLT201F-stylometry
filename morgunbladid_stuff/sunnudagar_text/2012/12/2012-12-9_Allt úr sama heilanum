" Mér finnst hressandi að vera orðin gráhærð með hnút í hárinu og vera orðin textílkona , án þess að hafa nokkurn tímann ætlað mér það , , " segir Hrafnhildur Arnardóttir myndlistarkona í New York .
Verk hennar hafa vakið sívaxandi athygli , ekki síst notkun hennar á hári .
Einar Falur Ingólfsson efi@mbl.is Sem krakki hélt ég stundum tombólu fyrir utan kjörbúðina heima , til styrktar lömuðum og fötluðum , og mér fannst þetta frábært framhald af því , " segir Hrafnhildur Arnardóttir myndlistarkona í New York og hönnuður Kærleikskúlunnar í ár , en hún er einnig þekkt undir listamannsnafninu Shoplifter .
Þetta er tíunda árið sem listamaður er fenginn til að setja sitt mark á Kærleikskúluna en tilgangurinn með sölu hennar er að efla starfsemi Reykjadals , þar sem lömuð og fötluð ungmenni njóta ævintýra tilverunnar .
Hrafnhildur hélt til New York árið 1994 , í framhaldsnám í myndlist , og hefur verið búsett í borginni síðan ; hún heldur þar heimili ásamt pólskum eiginmanni og tveimur börnum .
Verk Hrafnhildar hafa vakið sívaxandi athygli og ekki síst notkun á hári í verkum sem eru á mörkum myndlistar og hönnunar .
Árið 2011 hlaut hún Norrænu textílverðlaunin frá Stiftelsens Fokus Borås og einnig hina virtu Prins Eugen orðu sænsku krúnunnar fyrir framlag sitt í myndlist .
" Ég er hætt að vera hissa á verkefnum sem koma inn á borð til mín , " segir Hrafnhildur um Kærleikskúluna .
" Ég hef unnið að hönnunar- og myndlistarverkefnum í samstarfi við hönnuði og allrahanda listamenn og finnst alltaf spennandi að takast á við eitthvað allt annað en ég hef gert áður .
Á síðustu árum hef ég eignast tvær eða þrjár Kærleikskúlur og finnst þetta mjög flott verkefni .
Ég hugsaði strax að kúlan þyrfti að vera angi af verkunum mínum ; tengjast heildarhugmyndinni .
Mér datt þá strax í hug að setja ló eða hár in , í kúluna , það er eins og einhverskonar teikning eða taugafruma .
" – Er þetta englahár ? Hún hlær .
" Áreiðanlega – þetta er gervihár frá Kína ! Ég er viss um að englahárið sem við settum á jólatréð í gamla daga hefur verið framleitt á svipuðum slóðum .
Ég vildi að fólk gæti líka haft kúlurnar uppi allan ársins hring ef það vildi , og fór þess vegna ekki í skærrauða og hvíta jólasveinaliti heldur gerði sérstaka litablöndu .
" Fyrst og fremst myndlistarmaður Á ferli sínum hefur Hrafnhildur verið óhrædd við að takast á við allrahanda áskoranir og vinna með skapandi fólki .
Hún hefur t.d. unnið innsetningu fyrir tónverk Nico Muhlys , gerði fræg hárverk á Björk Guðmundsdóttur og hefur tekið þátt í að skapa einstakan fatnað fyrir tískuvikuna í New York .
Vill hún halda öllum möguleikum opnum ? " Ég er fyrst og fremst myndlistarmaður , " segir hún .
" Stundum hafa verkin mín ratað inn í hönnunargeirann og það hefur tekið svolítið á að leyfa sér það .
Þessir heimar eru frekar aðskildir og sumir vilja ekki láta setja sig í vitlausa skúffu , fyrir utan ríginn sem stundum er milli þessara sviða , eins og textíls og hönnunar , handverks og myndlistar .
En mér finnst ágætt að gefa skít í þessar skilgreiningar .
Af hverju ætti ég að neita mér um að vinna að einhverju spennandi vegna þess að það fellur ekki nákvæmlega að inn í myndlist ? Þegar ég vinn samstarfsverkefni þá ögrar það mér alltaf og hefur á endanum góð áhrif á myndlistina mína .
Þetta snýst um að hafa sköpunarfrelsi .
Ég gæti eflaust sinnt fleiri hönnunarverkefnum ef ég vildi en maður á bara eina ævi og ég get ekki hugsað mér að vera einhversstaðar þar sem ég þarf að setja mér þröngar skorður .
Myndlistin þjónar öllum þessum tilgangi , innan hennar fæ ég að gera hluti sem þurfa ekki að hafa notagildi umfram andlegu hliðina , en hinsvegar ratar sú heimspeki sem ég er að skoða líka inn á aðrar brautir .
Það finnst mér örvandi , hollt og gott fyrir myndlistina .
Þetta kemur allt úr sama heilanum .
" Upphaf þess að hún fór að vinna með hár í verkum sínum rekur Hrafnhildur aftur til sýningar í Nýlistasafninu árið 1998 , þar sem hún sýndi 340 skærlit tússportrett af fólki sem var blóðtengt henni í móðurættina .
Við gerð þeirra rýndi Hrafnhildur mikið í hár fólks og skömmu síðar festi hún hárfléttur á portrett sem hún setti upp á sýningu á Egilsstöðum .
Nokkrum árum eftir það var hún farin að gera heil veggverk úr hári .
" Í byrjun var ég að hugsa um það hvernig við viljum að aðrir sjái okkur , hégómleiki er orð sem ég tengi við margt sem ég geri .
Hárið snýst annars mikið um teikningu , þráðurinn eða hárið er lína .
Ég nota gerviefni sem er selt sem hárlengingarefni og finnst áhugavert að nota fjöldaframleiddan efnivið í þessum heimi sem er þegar yfirfullur af dóti .
Þegar allt kemur til alls þá er þetta þráður , eins og hver annar textíll .
Og þannig rataði ég inn á textílbrautina ; ég hafði ekki hugsað verkin sérstaklega út frá textíl , en ég hrasaði óvart út úr textílskápnum , eða kannski inní hann , skiptir ekki mál ...
" segir hún og hlær .
" Ég hef ekki viljað einskorða mig við einn efnivið en vissulega hefur hárið verið í forgrunni síðustu ár .
Þessi verk hafa einfaldlega vakið athygli og sýningarstjórar hafa beðið mig um að gera ný verk og viljað sýna .
Ég hef alls ekki fengið leið á því .
Mér finnst hressandi að vera orðin gráhærð með hnút í hárinu og vera orðin textílkona , án þess að hafa nokkurn tímann ætlað mér það ! " 