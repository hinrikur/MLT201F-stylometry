Nonni hefur lengi verið mér hugstæður , alveg frá því ég las Nonnabækurnar sem ungur drengur , " segir Gunnar F. Guðmundsson sagnfræðingur .
Hann hefur skrifað ævisögu Jóns Sveinssonar , Nonna , jesúítaprestsins og rithöfundarins sem ólst upp í Eyjafirði en hélt barnungur út í heim og öðlaðist á fyrri hluta 20. aldar mikla frægð fyrir bækur sem hann byggði á bernsku sinni á Íslandi .
Bók Gunnars , Pater Jón Sveinsson – Nonni , er tilnefnd til Íslensku bókmenntaverðlaunanna .
Gunnar starfar sem skjalavörður kaþólsku kirkjunnar og tekur á móti blaðamanni í byggingu fyrir aftan Kristskirkju .
Þangað réðst hann fyrst til starfa fyrir sautján árum og hefur verið þar síðan , fyrir utan að hafa unnið sem sagnfræðingur fyrir óbyggðanefnd um tíma .
Hann segir að fyrrverandi biskup hafi ákveðið að það yrði hluti af sínu starfi að skrifa bókina um Nonna .
" Þegar ég fór að skrá skjölin hérna rakst ég á stóran bunka bréfa sem Jón Sveinsson hafði skrifað þáverandi biskupi , Meulenberg , og þá má segja að áhugi minn hafi vaknað , " segir Gunnar .
" Ég held að mjög fáir hafi vitað um þessi bréf , ef þá nokkrir .
Þegar ég fór að lesa þessi bréf kynntist ég allt öðrum manni en maður sér fyrir sér við að lesa Nonnabækurnar .
" Óvenju hrekklaus sál Gunnar hafði áður verið handgenginn Haraldi Hannessyni sem var mesti sérfræðingur landsins í sögu og verkum Nonna .
Hjá honum kynntist Gunnar safni skjala og gagna sem Haraldur hafði aflað um Nonna og eru nú varðveitt í Þjóðarbókhlöðunni .
" Haraldur hafði komið þessu safni saman af miklum dugnaði .
Jón Sveinsson lést í Köln árið 1944 og fljótlega eftir stríð fór Haraldur til Þýskalands og sótti skjöl hans .
Hann naut við það stuðnings Jóhannesar Gunnarssonar biskups en þeir Nonni voru góðir vinir og skrifuðust á .
Haraldur fékk leyfi jesúítareglunar til að fá þessi gögn til tímabundinnar notkunar , því hann ætlaði sér að skrifa ævisögu Jóns .
Haraldur vildi fyrst flokka skjölin og gerði það af geysilegri vandvirkni .
Hann fékk síðan jesúítana til að fallast á að skjölin yrðu afhent íslensku þjóðinni til eignar .
" En þótt Gunnar hafi haft aðgang að þessum miklu skjalasöfnum hér þurfti hann einnig að heimsækja skjalasafn hins þýska umdæmis jesúítareglunnar í München í tvígang og fór einnig fjórum sinnum til Kaupmannahafnar , að skoða heimildir í skjalasafni kaþólsku kirkjunnar í Danmörku .
Kom sá Nonni sem birtist Gunnari í öllum þessum gögnum honum á óvart ? " Að sumu leyti , " svarar hann .
" Við lestur Nonnabókanna skynjar maður að höfundurinn hefur verið óvenju hrekklaus sál .
Það held ég að hann hafi raunverulega verið .
En það kom mér á óvart hvað hann átti að mörgu leyti erfiða ævi , og hvað hann bar innra með sér mikinn harm og söknuð .
En hann gerir þennan harm og þennan söknuð að ævistarfi , sínu viðfangsefni í lífinu .
" Gunnar segir það hafa kostað Jón mikla baráttu að fá að helga sig skrifum .
" Á tímabili var þetta svo hörð barátta að hann var á barmi örvæntingar .
Nonni var undir ströngum aga því jesúítar eiga fyrst og síðast að þjóna kirkju Guðs og reglunni , þeir eiga ekki að láta stjórnast af eigin metnaði og löngun .
En hann þráði að skrifa , og sérstaklega eftir að hann hafði orðið fyrir miklu mótlæti og sorg í lífinu .
Það reyndist erfitt því yfirmenn hans höfðu fyrst ekki skilning á þessu og þá lagðist hann hreinlega veikur .
Síðan verður að segja yfirmönnum hans það til lofs að þeir sáu fram á það að til þess að þessi maður fengi að njóta sín þá yrði að gefa honum frelsi .
Hann var leystur undan öllum helstu skyldum sínum og það varð beggja hagur , eins og kom í ljós síðar þegar Nonni var orðinn ein helsta tekjulind reglunnar á kreppuáraunum .
" Gunnar segir tekjur af Nonnabókunum hafa runnið til jesúítareglurnar , fyrir utan að hann virðist hafa gert leynilegt samkomulag við útgefanda sinn , Herder í Þýskalandi , um að hann fengi sjálfur tekjur af þýðingum Nonnabókanna .
Lét mótlætið aldrei buga sig " Þegar leið á ævi Nonna var hann eiginlega kominn í hóp virðingarmanna í reglunni , þessi maður sem skrifaði í dagbók sína þegar hann var í Danmörku : Ég er úrhrak mannlegrar tilveru ! En vaxandi virðing og sá áhugi sem bækurnar vöktu gerðu hann hamingjusaman .
Hvernig Nonni varð hamingjusamur heitir ein bókin , og hann lætur þar í það skína að hann hafi orðið hamingjusamur þegar hann gerðist kaþólskur og fékk menntun í skólum kirkjunnar ; en nei , hamingjan kom síðar .
" Gunnar segir Jón aldrei hafa sagt frá myrkustu árum ævi sinnar .
" Hann vill ekki dvelja við sorgina og dapurleikann því bækur hans áttu að flytja fólki boðskap um birtu og von – og ekki einhverja falska von , því hann var sjálfur til vitnis um það að björtustu vonir manna geta ræst .
" Jón Sveinsson ól aldur sinn á meginlandi Evrópu .
Hann kom í heimsókn til Íslands árið 1930 en togaði Ísland í hann ? " Ég held að eftir að hann kom til Íslands 1930 og kynntist landi og þjóð , hafi hann komist að þeirri niðurstöðu að þetta væri ekki landið þar sem hann vildi búa og starfa .
Hann hreifst að þeim miklu framförum sem höfðu orðið hér en það Ísland sem hann þráði var Ísland bernskunnar .
Hann gat alltaf átt athvarf í því hugljúfa fallega landi og hann vildi eiga það einn með sjálfum sér .
Þar fyrir utan þá vissi hann að það væri hið saklausa fagra land sem lesendur hans í Þýskalandi vildu kynnast og heyra um .
Það var mikilvægt í sögum hans og fyrirlestrum að hann hafði alist upp í villtri náttúru landsins í norðri .
" Hversu vinsæll var Nonni á sínum tíma ? " Nonni var mjög vinsæll á hinu þýska málsvæði .
Hann færði fólki birtu og von á erfiðum tímum og síðan höfðaði söguheimurinn , þar sem allt var saklaust , villt og frumlegt , sérstaklega til Þjóðverja ; sögurnar tengdust hugmyndum um hið upprunalega germanska .
En ekki má gleymast að sterkt bakland Nonna hjálpaði til við útbreiðslu bókanna , jesúítareglan var öflug víða um heim og Nonnabækurnar komu víða út á vegum trúboða kaþólsku kirkjunnar .
" Þykir Gunnari vænt um Nonna , eftir alla vinnuna við að skrifa bókina ? " Já , mikil ósköp .
Auðvitað hafði hann sína galla og veikleika , eins og allir menn .
Hann var til að mynda mjög sjálfhverfur eins og ef til vill má segja um marga listamenn , en líka sjálfhverfur eins og sum börn eru .
Hann mat fólk og veröldina út frá sjálfum sér .
Hinsvegar vann Jón Sveinsson vel úr sínu lífi og sínu mótlæti ; hann lét mótlætið aldrei buga sig .
Hann var líka afskaplega þakklátur fyrir það sem vel var fyrir hann gert .
Hann þakkaði aldrei sjálfum sér árangurinn , heldur öðrum , og þá fyrst og síðast almættinu .
Hann miklaðist ekki af sjálfs sín verkum .
" 