James Bond var örlítið hressari í myndinni The Spy Who Loved Me sem frumsýnd var 1977 en í nýjustu myndinni Skyfall .
Í myndinni var hann sólbrúnn með barta og dálítið ánægður með lífið enda kunni hann að lifa því til fulls í lok áttunda áratugarins .
Á milli þess sem hann slóst við illmennið með stáltennurnar fór hann í sleik við heillandi konur .
Hann var líka vel klæddur sem gerði það að verkum að gellurnar soguðust að honum .
Sú sem var mest áberandi var Barbara Bach sem fór með hlutverk stórhættulegs glæpakvendis .
Það flotta við hana er að hún leit miklu frekar út fyrir að syngja í kirkjukór og safna dúkkulísum en að starfa sem kaldrifjaður njósnari .
Þar að auki bar hún af í klæðaburði .
Þegar ég fór að leita að myndum úr myndinni fann ég eiginlega bara baðfatamyndir af frú Bach en það er hinsvegar til endalaust af myndum af Bond-bílnum sem breyttist í bát .
Á þessu tímabili var töluverð síðbuxnatíska og náðu buxurnar hátt upp í mittið og var skyrtan gyrt ofan í .
Beltið var að sjálfsögðu á sínum stað í mittinu .
Þessi " late seventís-áhrif " eru einmitt að koma sterk inn í vetrartískunni þótt við séum ennþá pínu hræddar við að gyrða ofan í .
Það er vegna þess að þá getum við ekki " falið magann " .
Eftir alla mussutískuna , víðu skyrturnar við þröngu buxurnar og víða kjóla við leggings , er erfitt að rífa sig upp úr hjólfarinu og venja sig á að gyrða ofan í eins og mömmur okkar og ömmur gerðu .
Til þess að það sé hægt að vera í þessum stíl skiptir máli að síðbuxurnar séu rétt sniðnar .
( Og svo er ágætt að klæða sig í aðhaldsnærbuxur sem þrýsta kviðfitunni upp í heila ) .
Á dögunum hnaut ég um svarbláar síðbuxur frá Kenzo hjá Sævari Karli og mátaði skyrtu í stíl með rauðum köflum .
Þegar ég var komin í dressið var ég eins og klippt út úr mynd frá áttunda áratugnum ...
( bara aðeins bústnari útgáfa ) .
Auðvitað er hægt að fá flottar síðbuxur víða en það skiptir máli að þær séu vandaðar og helst með pressuðu broti í .
Buxurnar frá Hugo Boss uppfylla öll skilyrði um góðar síðbuxur .
Þær eru vel sniðnar og úr vönduðum efnum .
Þetta eru ekta svona skrifstofubuxur sem er líka hægt að klæðast á jólunum svo ekki sé minnst á jólakokteilana og jólaglöggin .
Það er eitthvað við þetta tímabil í kringum 1977 sem er svo spennandi .
Ítalska tískuhúsið Versace leitaði í þetta tímabil í tískulínum sínum árið 2000 þegar Amber Valletta sat fyrir á ríkmannlegu heimili á Ítalíu með nettan yfirlætissvip .
Þetta er ein flottasta herferð sem tískuhús hefur farið í .
Svipurinn á fyrirsætunni , fötin , förðunin og hárið var bara eitthvað svo mikið æði .
Af einhverjum óskiljanlegum orsökum hef ég verið með Amber Valletta og þessa Versace-herferð á heilanum í nokkur ár .
Og þetta á það til að skapa vandræði þegar ég fer í búðir því ef fötin sem ég máta eru ekki nógu mikið " Amber 2000 " þá kaupi ég þau ekki .
Þess vegna varð ég svo glöð að sjá þessi miklu " late seventís-áhrif " í vetrartískunni því það þýðir bara eitt : Ég er að detta í tísku .
martamaria@mbl.is 