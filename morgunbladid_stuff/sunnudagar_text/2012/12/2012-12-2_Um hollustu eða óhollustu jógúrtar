Í vaxandi mæli hafa spurningar vaknað um raunverulega hollustu hinna ýmsu matvælategunda sem löngum hefur verið að finna í eldhúsum íslenskra heimila .
Handhægar mjólkurvörur á borð við jógúrt hafa ekki farið varhluta af þeirri vitundarvakningu sem orðið hefur , einkum og sér í lagi hvað varðar sætuinnihald .
Gunnhildur Ásta Guðmundsdóttir gunnhildur@mbl.is Jógúrt einkennir oftar en ekki sætur ávaxtakeimur en hann kemur í flestum tilfellum til af notkun viðbætts sykurs eða annars konar sætuefna , í bland við ávexti og önnur bragðefni , sem bætt er við mjólkina í framleiðsluferlinu .
Fyrrnefndir bragðbætar hafa verið mikið í umræðunni , ekki síst í ljósi þess hve sigið hefur á ógæfuhliðina hvað varðar neyslumynstur vaxandi fjölda Vesturlandabúa .
Eftir því sem umræðan um þykknandi holdarfar barna jafnt sem fullorðinna hefur gerst háværari er von að foreldrar velti einnig í auknum mæli fyrir sér næringarinnihaldi vara sem innihalda sykur og sætuefni en hefur þótt tiltölulega saklaust að gefa ungviðinu í gegnum tíðina , svo sem fyrrnefnda jógúrti , skyr og fleira .
6% sykurs kemur út mjólkurvörum Í ráðleggingum Landlæknisembættisins um hollt mataræði og næringarefni , fyrir börn og fullorðna frá tveggja ára aldri , sem finna má á vef embættisins , er mælst til þess að viðbættur sykur sé ávallt innan við 10% af daglegri hitaeininganeyslu mannsins .
Til viðbætts sykurs telst ekki einungis hvítur sykur heldur einnig ýmis síróp , hunang , hrásykur , púðursykur og ávaxtasykur ( frúktósi ) sem dæmi .
Í nýlegri landskönnun sem gerð var á mataræði fullorðinna hér á landi á árunum 2010-2011 , kom fram að af þeim viðbætta sykri sem fólk neytir að staðaldri koma 6% úr mjólkurvörum .
Hin 94% var að rekja til viðbætts sykurs úr öðrum kolvetnaríkum neysluvörum á borð við gosdrykki , sætindi o.fl. Af niðurstöðunum að dæma væri fljótt á litið hægt að draga þá ályktun að framlag sykraðra jógúrtvara til sykurneyslu mannsins hefur takmörkuð áhrif og því fátt sem mælir gegn slíkri neyslu í hófi .
Málið er hins vegar ekki alveg svo einfalt .
Sætuefnin umdeildu Í viðleitni til að framleiða hollari en engu að síður bragðbættar jógúrtvörur , hafa framleiðendur víða leitað fanga í gegnum tíðina .
Ein leið er að notast við tilbúin leyfð sætuefni , sem háð eru " reglubundnu eftirliti og má einungis nota eftir að öryggi þeirra hefur verið staðfest með tilheyrandi rannsóknum og mati á gögnum þar af lútandi .
" ( heimild : www.mast.i s ) Sykra þau náttúrulegt bragð vara og það margfalt , án þess þó að kolvetnis- og hitaeiningainnihald rjúki upp úr öllu valdi .
Eitt þeirra þekktasta og jafnframt umræddasta í seinni tíð , er efnið aspartam , einnig þekkt sem Nutrasweet , Canderel o.fl. Að sögn Ingibjargar Gunnarsdóttur , prófessors við Matvæla- og næringarfræðideild heilbrigðisvísindasviðs Landspítala – háskólasjúkrahúss , öðluðust sætuefnin upphaflega vinsældir en þau voru hugsuð til að auka fæðuframboð og vöruúrval , einkum fyrir þá sem var ráðlagt að forðast sykur m.a. vegna sykursýki .
Síðan hefur það breyst með framförum í lyfjagjöf og öðru .
Eftir því sem umræðan um óhóflega aukningu á neyslu viðbætts sykurs í hinum vestræna heimi færðist í aukana á níunda og tíunda áratugnum , urðu fleiri þeirrar skoðunar að af tvennu illu færi betur að þetta mikla neyslumagn innihéldi fremur gervisætuefni en hreinan sykur .
Bendir Ingibjörg á að skoðanir eru skiptar um hvort ekki hefði fremur átt að beina kröftunum að því að stuðla að breyttu neyslumynstri strax þá .
Breyting hefur hins vegar orðið á viðhorfi margra til gervisætuefna í seinni tíð , þrátt fyrir áframhaldandi notkun .
Ekki nóg vitað – spurning um að börnin njóta vafans Auk þess að vera ekki útbúin af náttúrunnar hendi er því víða haldið fram í dag að ýmiskonar aukaverkanir geti fylgt neyslu matvæla sem innihalda aspartam , allt frá aukinni tíðni svima og höfuðverkja yfir í að neysla efnisins sé tengd skemmdum á miðtaugakerfi fólks .
" Vandamálið er samt að við vitum í raun og veru ekki nóg – sérstaklega ekki gagnvart viðkvæmum hópum eins og börnum og þunguðum konum .
Einstaka vísbendingar hafa komið fram , sbr. tvær faraldsfræðilegar rannsóknir sem gáfu til kynna óæskileg áhrif af neyslu sykurlausra ( diet ) gosdrykkja meðal þungaðra kvenna .
Það mun taka nokkur ár þar til hugsanleg langtímaáhrif þessarar neyslu fara að koma að fullu í ljós , " segir Ingibjörg .
Þrátt fyrir fyrrnefndar gagnrýnisraddir hefur notkun sætuefnisins engu að síður snaraukist á undanförnum árum .
Benda rannsóknir nú einnig til þess að neysla sætuefna á meðal barna hafi snaraukist .
" Á meðan ekki meira er vitað , ættu börnin kannski á meðan að njóta vafans , " bætir hún við .
Hrásykur , agave og náttúruleg sætuefni sækja á Í kjölfar gagnrýninnar umræðu um hollustu sætuefna , auk vaxandi almennrar vakningar um neyslu hreinna , náttúrulegra vara , á undanförnum árum , leitast framleiðendur sem fyrr við að bæta sínar vörur enn frekar og reyna aðrar leiðir .
Í tilfellum jógúrtvara hér á landi má sjá þessa breytni t.d. í auknu framboði á vörum sem sykraðar eru með náttúrulegum sætugjöfum á borð við hrásykur , agave-safa , sykraða ávexti o.þ.h. Sé dregin ályktun frá slembiúrtaki Sunnudagsblaðs Morgunblaðsins , sem sjá má í töflu , virðist ekki sem hróplegur munur sé á næringarinnihaldi vara sem sykraðar eru með hefðbundnum sykri , agave-þykkni eða hrásykri eins og sjá má .
Hreinar afurðir hollastar en stöku jógúrt í hófi í lagi Í ráðleggingum Landlæknis um mataræði og næringarefni er áréttað að tvö mjólkurglös á dag uppfylli nauðsynlega kalkþörf mannsins .
Lítil jógúrt- eða skyrdós er þar sögð samsvara einu glasi .
Er fólk eftir sem áður hvatt til að velja fituminni vörur og sykurlitlar .
Bent skal á að mjög sætar mjólkurvörur í handhægum umbúðum , sem finnast í kælum matvöruverslana , eiga margar hverjar meira skylt við eftirrétti en jógúrt , þar sem sykurinnihald þeirra er áberandi hátt auk þess sem þeim fylgja sem dæmi súkkulaðikúlur til að blanda saman við þykknið o.s.frv. Eru umræddar vörur ekki taldar með hér þegar rætt er um jógúrt .
Spurð að því hverju hún mæli öðru fremur með ef ekki bragðbættri jógúrt segir Ingibjörg hreinu jógúrtina og aðrar hreinar sýrðar afurðir , næringarríka kosti .
" Það er t.d. hægt að hræra út í þær rúsínur eða banana ef óskað er eftir sætleika , og börn venjast því sem þeim er boðið .
" Í stóra samhenginu eru mjólkurvörur ekki aðalsykurgjafi fæðunnar og ber því að gæta skynsemi í málum jógúrtarinnar sem annarra vara .
" Fyrir manneskju sem notar eiginlega aldrei gos og borðar ekki kex og kökur ætti alveg að vera pláss fyrir þetta .
Ef sætar mjólkurvörur eru ekki hluti af öllum máltíðum dagsins , ætti það allavega ekki að skaða heilsuna , " segir Ingibjörg .
