Í svartasta skammdeginu er ekki nóg að skreyta heimili okkar hátt og lágt með fallegum ljósum .
Við þurfum að skreyta okkur sjálf og það gerum við með því að klæða okkur fallega .
Einn af þeim litum er hvítur .
Það birtir yfir okkur þegar við klæðumst hvítu og liturinn lyftir okkur upp .
Hvíti liturinn er tákn hreinleikans og alls þess sem æðra er .
Þess vegna eigum við að klæðast hvítu í desember .
Það er ekki verra að blanda hvítu við svart því það minnir óneitanlega á hina guðdómlegu Coco Chanel , móður allra lekkerheita .
Í janúar 1968 klæddist hún hvítri Chanel-peysu með svörtum bryddingum og skreytti sig með hálsmenum .
Peysan var frekar bein í sniðinu og til þess að verða ekki eins og bolti í laginu hafði hún vit á því að draga mittið inn með belti , þótt hún væri í peysu yfir .
Þetta er einmitt eitt af þeim trixum sem íslenskar konur ættu að tileinka sér .
Þegar myndin var tekin var frú Chanel 85 ára en hún hætti alls ekki að klæða sig fallega þótt aldurinn færðist yfir .
Ef þið hnjótið um peysu í þessum stíl ættuð þið að máta hana .
Það er nefnilega svo gott að eiga fínar sparipeysur , sérstaklega í desember , sem hægt er að klæðast yfir svarta einfalda kjóla og önnur spariföt .
Mörgum finnst hvítur litur fita en ef grunnurinn er svartur og farið er í hvíta flík yfir gengur dæmið alveg upp .
Sjálfri finnst mér nánast allt sem minnir á Coco Chanel vera fallegt , ekki bara föt .
Þegar ég keypti mér bíl síðast féll ég einmitt fyrir honum því hann er svo ansi Chanel-legur að innan .
Svona getur maður verið snar .
En aftur að hvíta litnum því rapparinn Psy er ansi töff í Gangnam Style-myndbandinu .
Þar skartar hann ýmsum fínum föt , meðal annars hvítum smókingjakka .
Ég gat ekki annað en brosað þegar ég sá myndbandið því sjálf á ég nákvæmlega eins jakka .
Jakkinn er ógurlega fínn , gott að nota hann við svartar buxur eða kjóla og þannig verður maður ósjálfrátt ógurlega fínn .
Það versta er að síðast þegar ég mátaði jakkann komst ég varla í hann .
Ermarnar virðast hafa hlaupið vandræðalega mikið í síðasta þvotti ...
eða eitthvað .
Þangað til ermarnar víkka eða eigin handleggir rýrna verð ég bara að dást að honum inni í skáp .
Það er þó ekki bara Psy sem hefur hampað hvíta litnum því stjörnurnar úti í hinni stórmerkilegu Hollywood eru duglegar að klæðast hvítu .
Stacy Keibler , kærasta George Clooneys , sem oft gengur undir nafninu " gertælingarvopnið " , skartaði dásamlegum hvítum kjól á dögunum þegar hún mætti í teiti á Miami á Flórída .
Hún nýtur þess að klæðast hvítu á rauða dreglinum því það er hæpið að hún eigi eftir að ganga upp að altarinu í hvítum kjól – allavega ekki með honum .
Svo mikið er víst .
