Jólin eru tími andstæðna .
Gleðin og hátíðleikinn taka vissulega völdin en á sama tíma eiga gömul sár það til að ýfast upp .
Horfnar tilfinningar gera vart við sig , liðin tíð kemur upp í hugann og mitt í allri ljósadýrðinni getur hugurinn leitað í myrkrið og treginn orðið gleðinni yfirsterkari .
Edda Heiðrún Backman er ein af þeim manneskjum sem geta lýst upp svartasta skammdegi , ein af þeim sem veita alltaf innblástur og gera okkur orðlaus með hugrekki sínu og atorkusemi .
Edda hefur ekki lengur mátt í höndum en málar myndir sem við sem höfum tvær hendur í fullri virkni getum fæst látið okkur dreyma um að draga upp .
Í viðtali við Sunnudagsblað Morgunblaðsins í dag gefur hún ráð sem er gagnlegt í jólastressinu .
Hún segist reyna að hugsa ekki of flóknar hugsanir .
Þetta ráð lætur kannski ekki mikið yfir sér í fyrstu en ef betur er að gáð á það vel við alla okkar hugsun , hvort sem er um jól eða ekki .
Einfaldar hugsanir eru einfaldlega miklu , miklu auðveldari .
Um jólin borgar sig heldur ekki að flækja hlutina um of .
Heitur drykkur og góð bók , eða góður félagsskapur , eru oft allt sem þarf til að fá yl í sál og líkama .
Í blaðinu í dag er að vanda umfjöllun af ólíkum toga .
Fjallað er um íslenska hönnun á gamaldags jólatrjám sem má skreyta á alla lund , velt er upp þeim spurningum sem vöknuðu í vikunni vegna höfundarréttar notenda myndforritsins Instagram , farið er ofan í saumana á stofnun ÍSÍ fyrir heilli öld og rætt við bíókónginn Árna Samúelsson um viðburðaríka ævi .
Einfalt er gott .
Reynum að hugsa einfaldar hugsanir um jólin , lesa bækur , hitta vini og fjölskyldu og njóta ljósadýrðarinnar en týnast ekki í myrkrinu .
