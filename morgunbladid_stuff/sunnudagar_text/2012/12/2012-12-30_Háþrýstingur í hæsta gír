Ekki kemur á óvart að Barcelona er uppáhaldslið Jürgens Klopps , þjálfara Þýskalandsmeistara Borussia Dortmund .
Í hans sveit eru ekki jafnmargir listamenn og í katalónska draumaliðinu , heildin er engu að síður frábær og leikaðferðin ámóta .
Árangurinn er heldur ekkert slor : Dortmund hefur orðið þýskur meistari tvö ár í röð og sigraði örugglega í D-riðli Meistaradeildarinnar í haust , Dauðariðlinum sem svo var kallaður .
Manchester City , Real Madrid , Dortmund og Ajax drógust saman og ég man að kliður fór um salinn þar sem dregið var í Mónakó ! Tvö fyrstnefndu liðin voru talin sigurstranglegust en Klopp og flokkur hans gáfu spámönnum langt nef .
Háþrýstingur er lykilorðið í leikaðferð Jürgens Klopps .
Þegar lið hans missir boltann í sókninni bakkar það ekki heldur reynir strax að ná boltanum aftur ; slíkt kann góðri lukku að stýra ef mannskapurinn er samheldinn og Klopp heldur því fram að gagnárás af þessu tagi sé besti " leikstjórnandi " sem völ er á .
Ekki síst þegar leikmenn búa yfir miklum hraða eins og raunin er hjá Dortmund , enda vill þjálfarinn að leikmenn sæki bæði og verjist mjög hratt .
Bæði leikmenn Real Madrid og Manchester City áttu í miklum vandræðum þegar gula og svarta fljóðbylgjan skall á þeim .
Dortmund-vélin er vel smurð , hver og einn sinnir sínu hlutverki af kostgæfni og þegar allt gengur upp er unun á að horfa en kvöl að glíma við .
Þegar hópurinn verst saman á fullri ferð næst oft að þröngva andstæðingnum til þess að gera mistök ; ein slök sending í flýti verður til þess að Dortmund nær boltanum aftur og kemst jafnvel strax í gott tækifæri til að skora vegna þess hve varnarleikurinn byrjar framarlega á vellinum .
Klopp tók við þjálfun Dortmund 2008 .
Hann er alls ekki að finna upp hjólið ; Rússinn Viktor Maslov beitti þessari leikaðferð fyrstur með FC Dinamo frá Moskvu á sjöunda áratugnum , Ajax-liðið undir stjórn Rinus Michels þróaði hugmyndafræðina framan af áttunda áratugnum og var allt að því ósigrandi – varð Evrópumeistari þrjú ár í röð .
Michels og Johan Cruyff breiddu út boðskapinn þegar þeir gengu til liðs við Barcelona og ítalska stjörnuliðið AC Milan , sem varð Evrópumeistari 1989 og 1990 , beitti svipaðri leikaðferð undir stjórn Arrigos Sacchi með stórbrotnum árangri .
Og nú er hægt að benda á lið Barcelona , fyrst undir stjórn Peps Guardiola og nú Titos Villanova .
Sókn er besta vörnin ! Boltinn Skapti hallgrímsson skapti@mbl.is " Boltinn er hnöttóttur og leikurinn stendur yfir í 90 mínútur .
" Sepp Herberger landsliðsþjálfari þegar Þýskaland varð heimsmeistari 1954 .
BARA FLOTTIR Valinn maður er í hverju rúmi hjá Dortmund .
Marco Reus fór fjallabaksleið inn í aðalliðið en er fremstur meðal jafningja í vetur .
Þýski landsliðsmaðurinn Marco Reus gekk til liðs við sína menn í Dortmund síðastliðið sumar og hefur farið á kostum .
" Sína menn " er hægt að kalla það , vegna þess að Reus fæddist og ólst upp spölkorn frá leikvangi Dortmund , hélt með félaginu frá barnsaldri og var með unglingaliðinu .
Haustið 2005 , þegar Reus var 16 ára , var hann orðinn óþreyjufullur því leiðin inn í lið 17 ára og yngri var erfiðari en hann vonaðist til .
Þegar hann innti þjálfarann eftir því hvers vegna hann fengi ekkert að spila fékk Reus hreinskilið svar : hann væri of veikburða .
Þetta varð unglingnum mikið áfall .
Hann mat stöðuna svo að ekki þýddi að bíða eftir tækifæri og bað föður sinn – sem var starfsmaður Dortmund – að koma sér að hjá öðru félagi .
Honum væri alveg sama hvar ; aðalatriðið væri að spila .
Reus baðst lausnar frá Dortmund og fór til Rot Weiss Ahlen , smáliðs í þriðju efstu deild .
Ári síðar var Reus kominn í lið 19 ára og yngri hjá Ahlen og ekki leið á löngu þar til hann komst í aðalliðið hjá Christian Wück .
Liðið komst upp um deild þann vetur .
" Það var alveg sama hvað ég bað hann um , Reus gat allt – og gerði allt á fullri ferð .
Það er ekki endilega merki um snilli þó að leikmaður plati fimm mótherja í 19 ára liðinu , en það er undravert ef einhver gerir það á hámarkshraða .
" Óhjákvæmilegt var að Reus færi til sterkara liðs fljótlega .
Borussia Mönchengladbach hafði fylgst með honum margoft og nældi í Reus sumarið 2009 .
Max Eberl , einn forkólfa Gladbach , var sérstaklega hrifinn af tvennu í fari leikmannsins : hann hélt boltanum aldrei lengur en nauðsyn krafði , auk þess sem hann féll vel inn í liðsheildina ; var harður af sér og mjög agaður .
Þessir eiginleikar gerðu það að verkum að Reus tókst vel upp á fyrsta ári með Gladbach , var mjög góður næsta vetur og frábær haustið 2011 , í upphafi þriðja tímabilsins .
Í byrjun janúar 2012 reiddi Dortmund fram rúmar 17 milljónir evra ( tæpa þrjá milljarða króna ) fyrir þennan gamla liðsmann félagsins ! Það var eitt best geymda leyndarmál knattspyrnuheimsins að Japaninn Shinji Kagawa færi til Manchester United sl. sumar og Reus var hugsaður sem eftirmaður hans .
" Hann hefur verið besti maður liðsins í vetur – meira að segja betri en Götze , " sagði þýskur fótboltablaðamaður við Morgunblaðið á dögunum .
Þetta þykir mikið hól í Þýskalandi .
Mario Götze er hálfgert undrabarn ; aðeins tvítugur og þeir félagar sannarlega framtíðarmenn Dortmund og landsliðsins .
Klopp þjálfari er ekki á flæðiskeri staddur .
Pólska tríóið hjá félaginu er mikilvægt ; Robert Lewandowski , einn eftirsóttasti framherji Evrópu í dag , Jakub Blaszczykowski og Lukasz Piszcek .
markvörðurinn Roman Weidenfeller er traustur og miðverðirnir hafa verið stórkostlegir í vetur .
Þar eru á ferð Serbinn Nevin Subotic og fyrirliðinn Mats Hummels .
Fleiri mætti auðvitað telja en bíður betri tíma .
Hummels er aðeins 24 ára , mikill leiðtogi og á þegar 23 A-landsleiki að baki .
Forráðamenn Bayern München naga sig líklega í handarbökin nú , vegna þess að Hummels var samningsbundinn félaginu en komst ekki að , var lánaður til Dortmund 2009 og hikaði ekki þegar honum bauðst að semja til nokkurra ára .
Nú er Hummels lykilmaður í vörn Dortmund og landsliðsins .
Rólegur og yfirvegaður .
Sumir ganga svo langt að líkja honum við Franz " keisara " Beckenbauer .
Leikmenn Dortmund eru , eins og segir í auglýsingunni : Bara flottir ! 