Í vikunni voru 140 ár síðan Sigfús Eymundsson ( 1837-1911 ) stofnaði Bókaverslun Sigfúsar Eymundssonar , 29. nóvember árið 1872 , í Lækjargötu 2 .
Verslunin starfar enn , kennd við hinn merka stofnanda , og er án efa með langlífustu fyrirtækjum hér á landi .
Sigfús Eymundsson var áberandi maður og lét til sín taka á mörgum sviðum .
Hann var fæddur og uppalinn á Vopnafirði og þar nam fyrst bókbandsiðn og hélt að því búnu til Kaupmannahafnar í nám í faginu , árið 1857 til 59 .
Þá hélt hann til Bergen í Noregi , þar sem hann lærði ljósmyndun en starfaði jafnframt sem bókbindari til 1865 .
Sumarið 1866 kom hann til Íslands og tók ljósmyndir á Ísafirði og víðar .
Næstu fimm árin rak hann tímabundið ljósmyndastofur á nokkrum stöðum en árið 1871 settist hann að í Lækjargötu 2 .
Hornið var jafnan kallað Eymundssonarhornið eftir að Sigfús hóf þar atvinnurekstur .
" Alskonar bækr " Í blaðinu Göngu-Hrólfi frá 24. desember árið 1872 birtist auglýsing um stofnun Bókaverslunar Sigfúsar Eymundssonar .
Fyrirsögnin hennar er : Ní bókaverslun .
Þar segir : , , Undirskrifaðr hefir birjað hér nía bókaverslun og hefir meðal annars filgjandi bækr til sölu : Kristjáns-kvæði , heft 1 rd .
4 mrk 8 sk .
– í giltu bandi 2 rd .
" Fleiri bækur eru taldar upp , til dæmis Gísla rímur Súrssonar , Tvær smásögur – Undína og Þöglar ástir , Smákveðlingar eftir Sigurð Breiðfjörð , stílabækur og " Alskonar bækr , danskar , norskar , sænskar , þískar , enskar og franskar verða pantaðar , ef um beðið .
" Undirritað : " Reikjavík .
Sigfús Eimundarson .
" Af þessu má sjá að grunnþættir í starfsemi verslunarinnar fram til þessa dags voru fyrir hendi frá upphafi ; bækur , ritföng og pöntunarþjónusta .
Bókaverslun Sigfúsar Eymundssonar setti frá upphafi svip á bæjarlífið , rétt eins og hún gerir enn .
Til að byrja með var þetta sérverslunin í bænum með bækur og ritföng , til 1877 er Bókaverslun Ísafoldar var stofnuð .
Þá stefndu þeir sem stóðu fyrir tónleikum og öðrum viðburðum fólki í verslunina að sækja aðgöngumiðana .
Hugmyndaríkur maður Rekstur fyrirtækja Sigfúsar í Lækjagötu 2 gekk vel frá upphafi .
Hann bjó einnig í húsinu með fjölskyldu sinni .
Með verslunarrekstrinum og ljósmyndastúdíóinu varð þröngt um fólkið og árið 1876 reisti Sigfús ljósmyndaskála við suðurendann .
Nokkrum árum síðar byggði hann hæð ofan á húsið og lengdi það til suðurs , til að koma fyrir verslun , stúdíói og heimilinu .
Á horni hússins voru litlar svalir og fyrir kom að hann færi þar út með myndavélina og tæki myndir upp Bankastræti og niður Austurstræti , af mannlífinu og byggðinni Sigfús var hugmyndaríkur maður og lét strax til sín taka í Reykjavík .
Árið 1870 stofnuðu þeir Þorsteinn Egilsson Norska samlagið á Íslandi , sem fjármagnað var af norskum stórkaupmönnum .
Ári síðar var keypt gufuskip til að halda uppi siglingum milli landanna , það kom til landsins árið 1872 en reksturinn gekk illa .
Hann var í bankaráði Íslandsbanka og tók þátt í undirbúningi Þjóðhátíðar á Þingvöllum , árið 1874 , ásamt Sigurði málara Guðmundssyni .
Þá var Sigfús umboðsmaður Allan-skipafélagsins frá 1876 en með því sigldu flestir Vesturfaranna á árunum þar á eftir .
Árið 1880 stofnaði hann metnaðarfulla bókaútgáfu og þá rak hann prentsmiðju frá 1887 til 1890 og varð hún upphafið að Félagsprentsmiðjunni .
Á áttunda átug 19. aldar fór Sigfús gjarnar í ljósmyndaferðir um landið á sumrin en hélt áfram að binda inn bækur fyrir samborgarana á veturna .
Eftir 1880 tók mágur hans , Daníel Daníelsson , mikið til við daglegum rekstri ljósmyndastofunnar en Sigfús hélt áfram að taka úti- og staðamyndir .
Ljósmyndastofa Sigfúsar var um þónokkuð langt skeið sú eina slíka í Reykjavík og hefur hann verið nefndur , réttilega , faðir íslenskrar ljósmyndunar .
Hann er án efa einn slyngasti og merkasti ljósmyndari sem hér hefur komið fram .
Löng saga Árið 1908 keypti Pétur Halldórsson ( 1887-1940 ) bókaverslunina af Sigfúsi en rak hana áfram undir sama nafni í Lækjargötu , fram til 1920 en þá var hún flutt í nýtt hús í Austurstræti 18 .
Þar er verslunin enn í dag , rekin í nafni Sigfúsar Eymundssonar , þótt eigendasagan hafi lengst og nýtt hús hafi verið byggt á lóðinni árið 1960 af Almenna bókafélaginu sem átti verslunina til 1990 er Prentsmiðjan Oddi tók við stjórnartaumunum , en þá voru verslanirnar reyndar orðnar fjórar .
Árið 1996 eignaðist Penninn bókaverslanirnar og jókst umfang reksturs verslana Pennans-Eymundssonar enn á næstu árum , undir stjórn Gunnars B. Dungal .
Penninn seldi verslanirnar árið 2005 og nú eru enn komnir nýir eigendur að fyrirtækinu , sem ber nafn fumkvöðulsins , Sigfúsar Eymundssonar , 140 árum eftir stofnun .
