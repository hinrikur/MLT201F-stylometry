Verslunarkeðjan Ikea breiðist út sem aldrei fyrr .
Á tímum samdráttar víða um heim hefur fyrirtækið tvöfaldað umsvif sín í fjárfestingum .
" Þetta er hægt vegna sterkrar fjárhagslegrar stöðu og framsýns eiganda , " sagði Anders Bylund , talsmaður Inter Ikea , sem á réttinn á vörumerki fyrirtækisins við sænska viðskiptadagblaðið Dagens Industri fyrr í mánuðinum .
Hann sagði að fyrirtækið ætlaði að fjárfesta fyrir rúmlega fjóra milljarða sænskra króna ( 76 milljarða íslenskra króna ) á ári .
Slá út McDonald ' s Umsvif Ikea eru með ólíkindum .
Daglega kaupa viðskiptavinir fyrirtækisins 7,5 milljónir flata pakka með ósamsettum húsmunum .
Það er einni milljón meira en hamborgararnir , sem skyndibitakeðjan McDonald ' s selur á hverjum degi .
338 verslanir eru reknar undir nafni Ikea í 41 landi .
Allir þekkja vörumerkið í sænsku fánalitunum , bláa stafina á gulum grunni .
Í bæklingi , sem fyrirtækið dreifir til starfsmanna og birgja segir að Ikea líti svo á að starf þess hafi " fyrst og fremst félagslegt " gildi og ætlunin sé inna af hendi " mikilvægt framlag til eflingar lýðræðis " .
Ingvar Kamprad , stofnandi Ikea , sagði einhverju sinni að fyrirtækið ætti að skapa fólki " betri kjör í daglegu lífi " .
Ímynd fyrirtækisins passar þó ekki alltaf við raunveruleikann .
Í fyrsta lagi er lítið sænskt við Ikea , þótt nöfnin á vörunum og kjötbollurnar í veitingasölunni gefi annað til kynna .
Að baki Ikea er flókinn vefur margra fyrirtækja , sem flest hafa aðsetur í Hollandi , en einnig í Lúxemborg , Liechtenstein , Danmörku og hollensku Antilla-eyjum .
Kamprad keikur Kamprad , sem orðinn er 86 ára gamall , er til heimilis í Sviss og var greint frá því í lok nóvember að hann væri ríkasti íbúi landsins og jafnframt fimmti ríkasti maðurinn á plánetunni jörð .
Sagði í svissneska viðskiptatímaritinu Bilan að hann væri metinn á 39 milljarða svissneska franka ( 5,3 billjónir króna ) .
Kamprad á þrjá syni , sem í áranna rás hafa látið æ meira að sér kveða innan fyrirtækisins , en faðirinn kveðst hins vegar engan veginn sestur í helgan stein .
Kamprad stofnaði Ikea 1943 í heimabæ sínum , Älmhult í Svíþjóð .
Ikea framleiðir vörur sem falla að smekk flestra , auk þess að vera hagstæðar í verði .
Þess utan hefur Ikea á sér ímynd félagslegrar meðvitundar og rétthugsunar .
Ekki er þó alltaf allt sem sýnist í þeim efnum .
Í nóvember viðurkenndi fyrirtækið að birgjar þess hefðu notað pólitíska fanga og afbrotamenn í nauðungarvinnu í Austur-Þýskalandi til að framleiða fyrir sig fyrir 25 til 30 árum .
Jafnframt væri ljóst að yfirmenn Ikea vissu að líklegt var að pólitískir fangar hefðu unnið að smíði húsmunanna .
Sögðust forsvarsmenn fyrirtækisins harma þetta og bættu við að staðlar fyrirtækisins hefðu ekki verið jafn strangir í þá daga .
Erfitt að lúta eigin kröfum Ikea setur sér strangar kröfur um aðbúnað verkamanna og umhverfisvernd , en leggur um leið áherslu á að framleiða ódýra vöru .
Ekki er hægt að útiloka að þar fari eitthvað úrskeiðis þótt yfirmaður fyrirtækisins í Þýskalandi hafi sagst að nánast 100% öruggt sé að það , sem gerðist í Austur-Þýskalandi , gæti ekki gerst aftur .
Hollensk stofnun , sem rannsakar fjölþjóðafyrirtæki , gerði úttekt á vinnuskilyrðum birgja Ikea í Bangladess og Taílandi og komst að þeirri niðurstöðu að laun og vinnutími stæðust ekki alltaf þær kröfur , sem fyrirtækið setti sér sjálft .
Slík tilfelli hafa komið upp víðar , þótt þau séu kannski ekki mörg miðað við umfang starfseminnar .
Hjá Ikea horfa menn hins vegar í fleiri áttir .
Nú reisir Ikea ný íbúðahverfi bæði í Hamborg og London .
Hermt er að þær verði í háum verðflokki þannig að ólíklegt sé að væntanlegir kaupendur kaupi sér innanstokksmuni í Ikea .
Þá ætlar fyrirtækið að opna hundrað hótel í það minnsta í Norður-Evrópu .
Herbergin eiga að vera á hagstæðu verði og praktísk .
Þar á Ikea-andinn að ráða ríkjum .
KONURNAR BURT TIL AÐ ÞÓKNAST SAUDUM Þótt Ikea leggi áherslu á að fyrirtækið sé ekki bara í viðskiptum heldur leggi áherslu á gildi á borð við jafnrétti , verða viðskiptasjónarmiðin stundum ofan á .
Uppnám varð þegar í ljós kom að myndir af konum höfðu verið þurrkaðar út úr vörulista Ikea í Sádi-Arabíu .
Alþjóðamál Karl Blöndal kbl@mbl.is " Ég á mikið starf óunnið og hef engan tíma til að deyja .
" Ingvar Kamprad , stofnandi Ikea .
Hann er 86 ára að aldri .
