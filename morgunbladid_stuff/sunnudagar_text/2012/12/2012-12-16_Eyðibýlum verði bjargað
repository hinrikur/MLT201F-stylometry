Út er komið fyrsta , annað og þriðja bindi af riti sem nefnist Eyðibýli á Íslandi og sýnir rannsóknir á eyðibýlum og yfirgefnum húsum á Íslandi .
Heilum 339 eyðibýlum eru gerð skil í bókunum .
Um afrakstur verkefnis er að ræða sem hefur verið í gangi í nokkur ár .
Markmið verkefnisins Eyðibýli á Íslandi er að rannsaka og skrá umfang og menningarlegt vægi eyðibýla og annarra yfirgefinna íbúðarhúsa í sveitum landsins .
Verkefnið er unnið með stuðningi Nýsköpunarsjóðs námsmanna , Húsafriðunarnefndar , mennta- og menningarmálaráðuneytisins , sveitarfélaga og annarra aðila .
Verkefnið hefur verið tilnefnt til Nýsköpunarverðlauna forseta Íslands , Menningarverðlauna DV og Hvatningarverðlauna iðnaðarráðherra .
Á Íslandi er mikill fjöldi eyðibýla og yfirgefinna íbúðarhúsa .
Sum þessara húsa standa í blómlegum sveitum nálægt annarri byggð .
Önnur eru á eyðijörðum , fjarri byggð .
Hugtakið eyðibýli er hér notað í nokkuð víðum skilningi .
Það er látið ná yfir yfirgefin hús í sveitum , jafnvel þótt þau standi þar sem enn er önnur byggð til staðar , þ.e. ekki eingöngu á eyðijörðum .
Áhugamannafélag um eyðibýli Þessi yfirgefnu íbúðarhús eru afar misjöfn .
Það er grundvöllur að gera mörg þeirra upp , en önnur eru léleg eða illa farin .
Vorið 2011 var félagið Eyðibýli – áhugamannafélag stofnað eftir um tveggja ára undirbúning .
Félagið hóf umfangsmikla rannsókn með yfirskriftina : " Eyðibýli á Íslandi " .
Tilgangur rannsóknarinnar er að meta menningarlegt vægi þessara húsa , mögulega björgun þeirra , endurgerð og nýtingu , meðal annars í ferðaþjónustu .
Fyrsti hluti rannsóknarinnar fór fram sumarið 2011 og sáu fimm háskólanemar úr arkitektúr , stjórnmálafræði og verkfræði um hana .
Farið var að öllum eyðibýlum og yfirgefnum íbúðarhúsum á Suður- og Suðausturlandi , húsin metin og aflað upplýsinga um sögu þeirra og ástand .
Sumarið 2012 unnu átta háskólanemar úr verkfræði , arkitektúr , og fornleifafræði rannsóknina og náði hún til tveggja landsvæða ; Norðurlands eystra og Vesturlands .
Afrakstur þessara rannsókna liggur nú fyrir í þessum þremur útgefnu bindum .
Umsjónarmenn verkefnisins eru Sigbjörn Kjartansson arkitekt og jarðeðlisfræðingur og Gísli Sverrir Árnason , menningar- og stjórnsýsluráðgjafi .
Aðspurður hvernig það hafi komið til að þetta verkefni fór af stað segir Gísli Sverrir að það hafi verið þannig að einn þeirra keyrði framhjá svona fallegu eyðibýli og spurði þeirrar spurningar í góðra vina hópi , hvort ekki væri hægt að bjarga því .
" Síðan fór boltinn að rúlla , " segir Gísli Sverrir .
" Við erum ekki búin að ná yfir nema um helming allra eyðibýla á Íslandi með þessum þremur bindum .
Ef áfram heldur sem horfir þá stefnir í að þetta verði upplýsingar um 600 hús þegar öll bindin eru komin út .
" Framlag til menningararfsins " Vonir standa til þess að útgáfan stuðli að aukinni umræðu og verkefnið geti verið hvatning þeim sem eiga húsin , " segir Gísli .
" Nú eru húsin komin á bók sem gefur þeim annan sess .
Svo kemur í ljós að inn á milli þessara eyðibýla eru mjög merkileg hús .
Sem fagmenn í byggingarlist og menningarsögu segja að megi alls ekki eyðileggjast .
Heldur verði að gera allt sem hægt er til að varðveita þau .
Nú hafa arkitektarnir í hópnum nefnt dæmi úr Austur-Skaftafellssýslu .
Þar eru til dæmis tvö hús með svipuðu sniði , í Suðursveit , annað er Suðurhús og hitt er Uppsalir .
Þetta eru mjög merkileg hús út frá byggingarsögunni .
Þau eru svipuð , með mörgum kvistum og eru byggð hálfvegis í kross .
Víða á þessu svæði eru svona háreist , steinsteypt hús .
Þegar við erum búin að skrá öll húsin á landinu þá verður fróðlegt að bera saman hvort um einhver svæðisbundin einkenni sé að ræða .
Við teljum okkur vera að leggja fram ákveðinn skerf til byggingar- og menningararfsins .
" Ferðaþjónustan nýti sér eyðibýlin " Það liggur fyrir gagnasafn og ítarefni um hvert einasta hús , " segir Gísli .
" Formið er knappt í bókunum .
Sagt er frá staðsetningu þeirra og síðan er húsinu lýst , ástandi þess og reynt að leggja mat á varðveislugildið .
" Bækurnar eða skýrslurnar eru eitt , en aðspurður hver séu næstu skref hvað varðar eyðibýlin segir Gísli að hann heyri oft þá spurningu .
" Við erum ekki búin að svara þeirri spurningu .
Svarið er sjálfsagt jafn ólíkt því sem húsin eru mörg .
Það hafa samt komið margar hugmyndir um að hægt væri að nýta þau í ferðaþjónustu .
Menn hafa látið sér detta í hug að gera sum húsin upp og leigja þau út til gistingar .
Það virðist vera áhugi á því en við höfum athugað þær hugmyndir í samráði við sérfræðinga .
Ef fólki byðist að gista í eyðibýli á Íslandi þá hefðu margir áhuga á því .
Margir hafa áhuga á kyrrðinni og myrkrinu .
Menn vilja þá hafa þjónustuna litla og aðstæður frumstæðar , " segir Gísli Sverrir .
SUÐURHÚS Í SUÐURSVEIT Í HORNAFIRÐI Sérstaða hússins og samhengi Eitt þeirra eyðibýla sem fjallað er um í rannsókninni er bærinn Suðurhús , en byggingarlag þess er sérstakt og frumlegt .
Húsið , sem er parhús , er samhverft með tveimur burstum , þar sem framhlið með göflum snýr til suðurs auk þess sem mjóar , stakar burstir standa út á hliðunum .
Grunnform byggingarinnar liggur nánast í kross .
Húsið situr vel í landi og er eftirtektarvert .
Mikilvægt er að húsinu sé lokað sem fyrst og stuðlað að verndun þess eða friðun .
Leiðrétting 17. desember - Ekki eyðibýli Í Sunnudagsblaði Morgunblaðsins er ljósmynd af íbúðarhúsinu að Hólmi í Skaftárhreppi með umfjöllun um verkefnið Eyðibýli á Íslandi .
Enn er búið í húsinu sem ljósmyndin er af og því voru það mistök að birta myndina með greininni .
Ljósmyndin er þó ekki Morgunblaðsins heldur var hún tekin upp úr bókinni Eyðibýli á Íslandi , 1.bindi .
Vegna þessa vill Eyðibýli - áhugamannafélag koma á framfæri afsökunarbeiðni til ábúenda og eigenda hússins .
Þeir eru sérstaklega beðnir afsökunar á óþægindum sem þetta veldur þeim .
