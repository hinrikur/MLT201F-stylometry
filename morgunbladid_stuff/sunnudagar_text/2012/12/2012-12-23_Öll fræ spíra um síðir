Edda Heiðrún Backman hefur náð mikilli færni sem listmálari á síðustu árum en sérstaða hennar er í því fólgin að hún málar með munninum .
Edda Heiðrún ræðir hér um listina og lífið en gömul vinkona hennar , Auður Ava Ólafsdóttir , var löngu búin að segja henni að hún væri listmálari .
Texti : Orri Páll Ormarsson orri@mbl.is Myndir : Kristinn Ingvarsson kring@mbl.is Hún er að mála í smiðju endurhæfingardeildarinnar á Grensási þegar okkur Kristin Ingvarsson ljósmyndara ber að garði .
Þar unir hún sér best og fær útrás fyrir ríka sköpunarþörfina .
Á trönunum er mynd af tveimur spígsporandi lundum , máluð af listfengi sem fæst okkar myndu ráða við .
Höfum við þó báðar hendur fullfrískar , Edda Heiðrún Backman hefur bara munninn .
Það er magnað að fylgjast með henni taka hvern pensilinn af öðrum upp með munninum , af þar til gerðu statífi , blanda liti og mála svo bara sem hefði hún hendur til verksins .
Edda Heiðrún heldur út nokkra tíma á dag og tekur sér bara pásu þegar hún fær þreytuverk í kjálkana , " málverk " eins og hún kallar hann .
Kímnigáfunni hefur hún ekki glatað .
" Ég get ekki gert neitt annað til að skapa , " segir Edda Heiðrún spurð hvers vegna hún hafi lagt málaralistina fyrir sig .
" Ég hef ekki lengur rödd til að skipa fyrir , " bætir hún við og vísar þar til leikhússins en Edda Heiðrún sneri sér að leikstjórn eftir að hún hætti að geta leikið sjálf á sviði vegna veikinda sinna .
Hún greindist , sem kunnugt er , með hreyfitaugungahrörnun , öðru nafni MND , fyrir um áratug og hefur verið í hjólastól undanfarin misseri .
Handalaus undir stýri Edda Heiðrún byrjaði að mála síðla árs 2008 og fann fljótt að það átti við hana .
Ólöf heitin Pétursdóttir dómstjóri náði einnig merkilega góðu valdi á því að mála með munninum eftir að hún lamaðist í slysi og Edda Heiðrún náði að vera fluga á vegg hjá henni í eitt skipti .
Þannig kynntist hún einnig leiðbeinanda sínum og aðstoðarmanni við listmálunina , Derek K. Mundell .
" Hann er mín stoð og stytta , " segir hún og brosir til Dereks sem viðstaddur er viðtalið .
Edda Heiðrún er eini íslenski listamaðurinn sem málar með munninum en síðastliðið sumar hélt hún utan til Englands til þátttöku í smiðju með munn- og fótamálurum í The Association of Mouth and Foot Painters en Edda Heiðrún er aðili að þeim alþjóðlegu samtökum .
" Það var ótrúlegt að hitta allt þetta fólk og mikil upplifun að sjá það vinna , einkum þá sem mála með fótunum .
Til þess þarf mikla tækni , " segir Edda Heiðrún og Derek bætir við að þau hafi farið í ökuferð með handalausum manni .
" Hann sló hvergi af hraðanum , " rifjar hann upp hlæjandi .
" Þetta fólk getur gert allt .
" Það tekur Eddu Heiðrúnu að jafnaði um mánuð að ljúka við hvert olíumálverk og hún málar nær eingöngu innandyra .
" Það er ekki auðvelt að mála úti í rokinu hérlendis en ég prófaði það einu sinni á Húsafelli .
Það var svo mikið mý að setja þurfti net yfir höfuðið á mér .
Til að ég gæti málað var síðan gert gat á netið .
Það hefur verið sjón að sjá ! " Hún hlær .
Yndislegt að vera aftur í skóla Edda Heiðrún byrjaði að mála í olíu en fljótlega sneri hún sér að vatnsuppleysanlegum olíulitum .
Derek segir þá í eðli sínu eins og olíuliti , þeir lykti bara ekki eins mikið .
Þá hefur hún einnig málað töluvert með venjulegum vatnslitum .
Edda Heiðrún hefur bæði góða aðstöðu á Grensásdeildinni og hjá MS-félaginu , þar sem Anna María Harðardóttir listmeðferðarfræðingur er henni innan handar .
Þá sækir Edda Heiðrún tíma í módelteikningu í Myndlistarskóla Reykjavíkur en þar hafði hún frumkvæði að því að stofna tilraunastofu í myndlist fyrir hreyfihamlaða .
" Ég hef ofsalega gaman af þeim tímum , það er yndislegt að vera komin aftur í skóla .
" Derek segir Eddu Heiðrúnu hafa verið ótrúlega fljóta að uppgötva aðferðina og eðli litanna og metnaður hennar sé mikill .
" Hún málar stórar myndir sem erfitt er að mála og heldur hvergi aftur af sér .
Edda Heiðrún tekur mjög vel leiðsögn , ég gæti ekki hugsað mér betri nemanda .
" Fleiri hafa séð málarann í Eddu Heiðrúnu .
" Auður Ava Ólafsdóttir rithöfundur og vinkona mín sagði á sínum tíma við mig , líklega fyrir meira en tuttugu árum , að ég væri á kolrangri hillu í lífinu .
Ég ætti að vera listmálari .
Ég hló bara að henni þá enda átti leiklistin hug minn allan .
En spíra ekki öll fræ um síðir ? " spyr Edda Heiðrún .
Þess má geta að Auður Ava er menntaður listfræðingur .
Afköst Eddu Heiðrúnar hafa verið mikil .
Hún hefur haldið nokkrar sýningar á verkum sínum , sú síðasta var opnuð í Þjóðmenningarhúsinu í byrjun þessa mánaðar og stendur til 28. febrúar 2013 .
Þá komu á dögunum út tvær bækur með vatnslitamyndum Eddu Heiðrúnar við ljóð vinar hennar , Þórarins Eldjárns , " Vaknaðu , Sölvi " og " Ása og Erla " .
Næsta sýning verður í Ráðhúsi Reykjavíkur 13. júlí á næsta ári , samsýning með Tom Yendell , formanni Bretlandsdeildar The Association of Mouth and Foot Painters .
Í tengslum við sýninguna verða bæði fyrirlestur og sýnikennsla .
Edda Heiðrún segir viðtökurnar hafa komið sér á óvart eftir að hún fór að sýna verk sín opinberlega .
" Fólk hefur verið jákvætt í minn garð og forvitið að sjá mig vinna .
" Og málverkið auðgar líf hennar .
" Ég hef stefnu með þessu , " útskýrir Edda Heiðrún .
" Strax og ég vakna á morgnana fer ég að velta fyrir mér myndbyggingu og spá í litina .
Það gefur lífinu gildi .
" Hún segir möguleikann til listsköpunar nauðsynlegan í hverju samfélagi .
" Heilbrigðis- og menntakerfið þurfa vitaskuld að vera í lagi í öllum samfélögum , eins löggæslan , en fólk þarf líka að hafa val um menningu , listir , vísindi og trú .
Það eru þessir fjórir þættir sem gera hversdaginn þess virði að lifa honum .
" Að sögn Eddu Heiðrúnar er þetta ekki síður mikilvægt fyrir þá sem glíma við veikindi en hina sem heilbrigðir eru .
" Grensás stefnir að því að koma öllum aftur út í lífið og þess vegna er brýnt að fólk fái tækifæri til að mennta sig til þess sem það þráir .
" Hvorki sósíalismi né kapítalismi Hinar stóru línur eru henni bersýnilega hugleiknar .
" Ég hef verið að horfa á þætti á BBC sem fjalla um fátækt í þróunarríkjunum og þar kemur fram að við Vesturlandabúar neitum að borga þessu fólki laun og getum ekki lengur keypt vörurnar sem við erum að láta það framleiða .
Hvorki sósíalisminn né kapítalisminn hafa leitt af sér kerfi sem gengur upp .
Sósíalisminn lamar framtak einstaklingsins og í kapítalismanum breytist það að græða mjög auðveldlega í græðgi á kostnað hinna fátæku .
Þeir sem hafa möguleika eiga að græða upp þjóðfélagið en ekki tapa sér í græðgi .
Peningar eru eins og vatnið ; leita alltaf í sprungurnar þangað til steinninn molnar .
" Spurð hvaða stefnu hún sé að tala fyrir veltir Edda Heiðrún vöngum .
" Ég veit það ekki , " segir hún síðan .
" Ef til vill mannúðarstefnu .
" Þrátt fyrir þessa greiningu kveðst hún ekki vera pólitísk .
" Ég var mjög pólitísk þegar ég var yngri en fór síðan yfir í listirnar .
Það er einfaldlega mannúðlegra .
Maður er alltaf nemandi í listum , eins og í lífinu sjálfu .
Við systkinin erum öll listræn , fengum þannig uppeldi .
Við lærðum á hljóðfæri og að dansa og foreldrar okkar kenndu okkur góða siði og að njóta náttúrunnar .
Þau voru mikið alþýðubandalagsfólk og æskuheimili mitt var gjarnan eins og hótel fyrir flokksmenn á Vesturlandi .
Sú stefna var ekki í tísku á þeim tíma og oft heyrði maður talað um " jafnaðarkjaftæði " .
Sjálf hef ég aldrei verið flokksbundin en í eðli mínu hef ég ríka réttlætiskennd og þykir mikilvægast í þessu lífi að kenna fólki tilfinningu og virðingu fyrir sjálfu sér og öðrum .
Gleymist það er lítið eftir til að byggja á .
" Langaði ekki til að lifa Talið berst að veikindunum og Edda Heiðrún viðurkennir að það hafi verið þungt högg að greinast með MND-sjúkdóminn á sínum tíma .
" Það breyttist allt þegar ég veiktist , " segir hún .
" Ég tók þetta mjög nærri mér og fyrst um sinn langaði mig hreinlega ekki til að lifa .
Ég treysti mér ekki til að segja neinum frá þessu , nema vinnuveitanda mínum og nánustu ættingjum og vinum .
Smám saman hef ég lært að sætta mig við orðinn hlut .
" Þegar Edda Heiðrún greindist var eldri bróðir hennar , Arnmundur Backman lögfræðingur , látinn eftir langa glímu við sama sjúkdóm .
" Barátta hans tók mjög á en ég hafði ekki hugsað mikið út í það að ég gæti veikst líka enda var manni sagt að þetta væri ekki ættgengt og að sjúkdómurinn væri óalgengari hjá konum en körlum .
Þá er talið að hann framkallist aðeins hjá einu og hálfu prósenti þeirra sem eru með þetta gallaða gen .
Annars borgar sig ekki að tala mikið um þetta , maður veit svo lítið .
" Þess má geta að Edda Heiðrún á einn náskyldan frænda sem glímir við MND-sjúkdóminn .
Edda Heiðrún segir veikindin hafa beint athyglinni að stoðkerfinu í samfélaginu og hversu mikilvægt sé að það sé í lagi .
" Ríkið er við , þegnarnir , og spítalarnir þurfa að vera í lagi .
Mér leiðist ofboðslega þrefið í kringum hið nýja hátæknisjúkrahús og það er skelfilegt að þurfa að bíða ár eftir ár án þess að nokkuð gerist .
Laun lækna og hjúkrunarfólks mega heldur ekki sitja á hakanum .
Ekki má una við álag og kvíða til lengdar .
Það verður að vera gaman að mæta í vinnuna .
Ég vil nota þetta tækifæri til að hvetja alla sem að þessum málum koma til að láta hendur standa fram úr ermum – gera gott kerfi ennþá betra ! " Hver á að bera allt fólkið út ? Edda Heiðrún hefur sjálf ekki látið sitt eftir liggja , til að mynda rennur allur ágóði af sölu bóka þeirra Þórarins til Hollvina Grensásdeildar .
" Hollvinir hafa verið mjög öflugir en betur má ef duga skal .
Grensásdeildin er í fjörutíu ára gömlu húsnæði með aðeins einni lyftu .
Hver ætlar að bera allt fólkið út kvikni í ? Hér eru tuttugu manns á nóttunni og á annað hundraðið á daginn .
Ég hvet alla sem eru aflögufærir til að láta gott af sér leiða .
Nú er lag ! " Edda Heiðrún býr ásamt fjórtán ára gamalli dóttur sinni , Unni Birnu Jónsdóttur , en hún á einnig soninn Arnmund Ernst Björnsson , 23 ára , og stjúpdótturina Brynju Jónsdóttur , 22 ára .
Arnmundur fetar nú í fótspor móður sinnar og nemur leiklist .
" Krakkarnir eru mjög duglegir að aðstoða mig , eins fjölskyldan og svo vinahópurinn .
Ég er aldrei ein , " segir Edda Heiðrún en samkvæmt nýjum lögum , sem tóku gildi síðastliðið sumar , á hún nú rétt á styrk til að greiða vinahópnum fyrir umönnunina .
" Í þrjú ár gaf þetta fólk ríkinu vinnu sína en nú get ég loksins greitt fyrir þá aðstoð sem ég þarf .
" Þakklát fyrir það sem ég hef Hún er hugsi yfir bótakerfi öryrkja .
" Það kerfi er þannig uppbyggt að manni er refsað fyrir alla sjálfsbjargarviðleitni .
Selji ég mynd lækka bæturnar .
Á Norðurlöndunum er kerfið þannig að 100% öryrki fær styrk en ekki laun .
Fái maður óvænt laun er styrkurinn skattlagður , eins og aðrar tekjur viðkomandi einstaklings , en styrkurinn ekki lækkaður hafi hann aðrar tekjur .
Það er hvetjandi fyrirkomulag en ekki letjandi .
Í Bretlandi er farin sú leið að skattleggja ekki öryrkja .
Það hlýtur að vera hægt að búa til réttlátara kerfi hér á landi .
" Edda Heiðrún Backman hefur , sem fyrr segir , lært að sætta sig við orðinn hlut í lífinu .
" Ég reyni að hugsa sem minnst um það sem hefði getað orðið , er miklu frekar þakklát fyrir það sem ég hef , " segir hún og orðunum fylgir áhersla .
" Ég hef kynnst mörgu frábæru fólki gegnum veikindi mín sem ég hefði eflaust aldrei annars kynnst .
Fyrir það er ég þakklát .
Til að vera góður bílstjóri þarf maður að hafa greindarvísitölu upp á 90 .
Þeim sem hafa hærri greindarvísitölu hættir til að fara að hugsa um eitthvað annað meðan þeir eru að keyra .
Það er eins með lífið , meðan keyrt er gegnum það er best að einbeita sér að því að hugsa ekki of flóknar hugsanir .
" Listirnar blómstra í allar áttir Enda þótt hún standi ekki lengur sjálf á sviðinu kveðst Edda Heiðrún Backman alltaf hafa jafnmikið yndi af því að fara í leikhús .
" Ég er að fara á frumsýningu á Macbeth í Þjóðleikhúsinu á annan í jólum .
Jólasýningarnar eru alltaf jafnhátíðlegar .
Ég var svo heppin að fara einu sinni með hlutverk Lafði Macbeth og hlakka til að sjá Margréti Vilhjálmsdóttur spreyta sig á því núna .
" Spurð hvernig henni lítist á leikhúslífið um þessar mundir hristir Edda Heiðrún höfuðið .
" Ég hef enga skoðun á því , þetta eru allt vinir mínir .
En það er gaman hvað listirnar blómstra í allar áttir .
Ég sé betur núna , eftir að ég dró mig í hlé , hversu svakalega erfitt það er að vera leikari ; að slíta sér út á sviðinu og fara svo bara heim á eftir .
Meðan ég var leikari fannst mér ég vera að bjarga heiminum .
" Hún hefur gaman af því að bera saman leiklist og myndlist .
" Leiklistin er list augnabliksins meðan maður getur skoðað málverkið aftur og aftur .
Það er ekkert varið í að vitja um gamlar sýningar , þótt þær hafi verið teknar upp , " segir hún .
" Eitt máttu þó alveg athuga , " skýtur Derek K. Mundell inn í .
" Hvað er það ? " " Að endurútgefa tónlistina úr Litlu hryllingsbúðinni frá því á níunda áratugnum .
" " Þú segir nokkuð , " segir Edda Heiðrún .
" Sú plata var að hluta til tekin upp " live " í stúdíóinu og var fyrir vikið býsna lífræn .
Kannski er ástæða til að gefa hana út aftur .
" " Það þykir mér , " ítrekar Derek .
