Sífellt færist í vöxt að sjónvarps- og útvarpsþættir komi sér upp leiðum til að eiga beint samband við þá sem hlusta og horfa , gjarnan í gegnum Fésbókina .
Sumir þáttastjórnendur í útvarpi nota þessa leið til að koma einhverju á framfæri við hlustendur sem ekki er hægt gegnum viðtækin , t.d. setja inn myndir af viðmælendum .
Þátturinn Virkir morgnar notar samskiptavefinn óspart enda hafa 15.729 notendur fésbókarinnar merkt við að þeim líki síða þáttarins .
Það virðist þó ekki vera skilyrði að þáttur sé í loftinu til þess að hann hljóti náð hjá notendum fésbókar því alls hafa 13.338 sagt að þeim líki sérstök síða tileinkuð afa úr sjónvarpsþættinum Með afa á Stöð 2 .
Nokkur munur er á hversu mörgum líkar við morgunþætti úvarpsstöðvanna .
Þegar þetta er skrifað hafa 1.409 notendur merkt við að þeim líki fésbókarsíða þáttarins Í bítið á Bylgjunni á meðan 834 líkar við Morgunútvarpið á Rás 2 .
Gamla gufan , Rás 1 , lætur ekki sitt eftir liggja í fésbókarvæðingu en alls líkar 1.251 við síðu stöðvarinnar .
Enn fleirum , eða 1.960 , líkar við hinn gamalgróna menningarþátt Víðsjá .
Vinsældir á samskiptamiðlinum haldast þó ekki endilega í hendur við áhorfstölur því einn vinsælasti sjónvarpsþáttur landsins , Kastljós , er aðeins í náðinni hjá tveimur notendum .
Hins vegar líkar 4.620 við þáttinn Ísland í dag á Stöð 2 , 2.932 líkar við Fréttir RÚV og 4.850 líkar við sjónvarpsstöðina SkjáEinn .
