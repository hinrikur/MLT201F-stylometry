Bygging Menningarhússins Hofs á Akureyri var eitt af þessum verkefnum sem hafist var handa við á bjartsýnisárunum fyrir hrun .
Þegar kreppti að á öllum sviðum 2008 voru framkvæmdir langt komnar og ákvörðun tekin hjá Akureyrarbæ um að ljúka við húsið , en sú ákvörðun var umdeild .
Þá var deilt um þá ákvörðun bæjarins að ráða rekstrarmanneskju sem framkvæmdastjóra en ekki listrænan stjórnanda .
Margir voru því neikvæðir þegar húsið var opnað í ágúst 2010 , ári síðar en áætlað var .
Könnun sem Capacent gerði fyrir Hof í október síðastliðnum bendir til þess að Akureyringar hafi tekið húsið og starfsemina í sátt , en 82,4% aðspurðra kváðust jákvæð í garð þeirrar starfsemi sem fram hefur farið í Hofi frá opnun .
Gestir voru yfir 300.000 á fyrstu tveimur starfsárunum og á dögunum ákvað Hof að skila rekstrarafgangi ársins til bæjarins og hvatti til að fjármagnið væri nýtt til að stofna viðburðasjóð .
Framkvæmdastjóri hússins er Ingibjörg Ösp Stefánsdóttir viðskiptafræðingur og Eyfirðingur í húð og hár .
" Að sjálfsögðu muna flestir hve margar raddir voru neikvæðar fyrir opnun .
Því er það óneitanlega ánægjulegt að sjá hve mikil og almenn ánægja er með húsið og starfsemina nú .
Afar fáir eru neikvæðir eða hlutlausir nú sem bendir til þess að viðhorf þorra íbúa hafi snúist hratt á sveif með húsinu .
" Ingibjörg Ösp hefur alltaf búið fyrir norðan og býr núna á Hrafnagili í Eyjafjarðarsveit .
Hún segir neikvæðnina í kringum húsið í upphafi hafa á köflum reynt á en kveðst alltaf hafa haft mikinn skilning á þeirri gagnrýni .
" Þetta var mjög krefjandi tími .
En við sem komum að þessu urðum bara að sýna ákveðna auðmýkt .
En það hefði verið afleitt fyrir sjálfsmynd bæjarins að negla þarna fyrir og hætta við framkvæmdir .
" Fyrir utan fjölbreytta metnaðarfulla menningarstarfsemi segir Ingibjörg að starfsfólk Hofs hafi lagt sig fram um að bjóða sem flestum að koma í heimsókn í húsið , það skili sér í jákvæðara viðhorfi .
" Dagskrá hússins hefur þótt afar fjölbreytt og nú er svo komið að flestir sem standa fyrir stórum tónleikum í Reykjavík reyna að standa einnig fyrir tónleikum í Hofi .
Boðið er upp á fjölbreytt úrval leiksýninga í Hofi og danslistin hefur fengið inni í húsinu , " segir hún .
Bílskúrsbönd velkomin Eitt af því sem gagnrýnt var í upphafi var sú ákvörðun bæjaryfirvalda að ekki skyldi fara fram listrænt val á viðburðum .
Hof framleiðir enga viðburði sjálft og allir sem vilja standa fyrir menningarviðburðum , ráðstefnum eða öðru geta fengið þar inni , að því gefnu að viðkomandi geti greitt fyrir þjónustu hússins .
" Við höfum alltaf verið mjög ákveðin í að þetta hús sé fyrir alla , við viljum að hér sé suðupunktur vandaðrar menningar af öllu tagi .
Ég hef oft nefnt dæmið með fiðlunemendurna í tónlistarskólanum og bílskúrsböndin .
Er eitthvað sem gerir fiðlunemendurna rétthærri en hljómsveitir sem æfa mörg kvöld í viku í bílskúrnum , þótt sú tónlist sé annars eðlis ? Ég held að nákvæmlega þessi nálgun sé það sem býr til jákvæðni í hugum bæjarbúa til starfseminnar .
Það er ekki verið að handstýra þessu , það eiga allir Akureyringar húsið .
Hins vegar veitum við aðhald og leiðbeinum og að sjálfsögðu hvetjum við spennandi listamenn til að standa fyrir viðburðum í húsinu .
Við leggjum okkur fram og reynum að stuðla að sem metnaðarfyllstri dagskrá , " segir hún .
Munur á Hofi og Hörpu Hof og Harpa eru gjarnan borin saman .
Ingibjörg segir þó mikinn mun á því hvernig húsin eru rekin .
Um sé að ræða ólík rekstrarform og því sé jafnan verið að bera saman epli og appelsínur þegar talað sé um húsin tvö í sömu andrá .
" Akureyrarbær byggir Hof og á Hof .
Það þýðir að allar kostnaðartölur sem er unnið með eru með virðisaukaskatti .
Allar tölur sem unnið er með í Hörpunni til að mynda eru án virðisaukaskatts .
Akureyrarbær semur svo við annan aðila , Menningarfélagið Hof , um að annast reksturinn .
Á móti kemur að Menningarfélagið fær ekki leigutekjur af sínum stærstu leigjendum , Sinfóníuhljómsveit Norðurlands og tónlistarskólanum , því bærinn millifærir það innanhúss hjá sér .
Við fáum fjármagn til að sinna þessum daglega rekstri en því fylgja skyldur á móti .
Í tilfelli Hörpunnar sömdu ríki og borg við einkaaðila um að byggja húsið .
Sá aðili fær fjármagn frá ríki og borg en líka fjármagn í gegnum leigusamninga við sína stærstu notendur eins og Sinfóníuhljómsveitina og Íslensku óperuna .
Það er mikill munur á þessu og raunar væri mjög áhugavert ef lagst væri í rannsóknarvinnu á því hvor leiðin í rekstri er heppilegri , skoðað hvernig menningunni er best borgið .
" Ingibjörg bendir á að vegna byggingar Hörpunnar hafi ríkið stóraukið framlag sitt til Sinfóníuhljómsveitar Íslands .
Engin hækkun hafi orðið á framlögum til helstu leigjenda í Hofi eftir að það var opnað .
" Framlag ríkisins til þriggja burðarstoða í menningarlífinu utan höfuðborgarsvæðisins , Sinfóníuhljómsveitar Norðurlands , Leikfélags Akureyrar og Listasafns Akureyrar , er lægra en framlag til Íslenska dansflokksins eins og sér .
Því má spyrja hvort ekki hefði verið eðlilegt að gæta samræmis og endurskoða framlög til þessara stofnana einnig , " segir Ingibjörg .
Hún segir að Hof eigi allt sitt undir því að menningarstarfsemi á svæðinu blómstri og kappkosti að eiga í sem mestu og bestu samstarfi við listamenn og listastofnanir á svæðinu .
Á ferð og flugi í fjarbúð Þessi orkumikla kona segist vera farin að " kúpla sig aðeins út " að undanförnu enda aðeins nokkrar vikur í að henni og sambýlismanni hennar , Magnúsi Geir Þórðarsyni , leikhússtjóra Borgarleikhússins , fæðist erfingi .
Hún segir þau iða í skinninu eftir að taka á móti nýjum fjölskyldumeðlimi .
Fyrir á Ingibjörg þrjú börn , 9 , 13 og 15 ára .
" Sjómannskonurnar hafa komist í gegnum þetta árum saman , þannig að það er nú ekkert stórmál fyrir okkur að skjótast svona á milli , " segir Ingibjörg um þá staðreynd að þau Magnús eru bæði í krefjandi störfum hvort í sínum landshlutanum .
" Við hlæjum stundum að því að við séum öflugasti bakhjarl Flugfélags Íslands , þó það sé ekki alltaf fyndið um mánaðamót , " segir hún að lokum .
