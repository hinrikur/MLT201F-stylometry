Suðurskautslandið og Suður-Georgía eru flestum okkar fjarlægur heimur .
Fyrir tveimur árum varð Ragnar Axelsson , ljósmyndari Morgunblaðsins , þeirrar gæfu aðnjótandi að stinga þar við stafni .
Myndaði hann bæði staðhætti og dýralíf , þar sem mörgæsin , dálæti okkar allra , er atkvæðamikil .
Myndir : Ragnar Axelsson rax@mbl.is Texti : Orri Páll Ormarsson orri@mbl.is Hann kjagaði geðvonskulega um fjöruna , hafði allt á hornum sér .
Bölvaði skúmunum í sand og ösku og leit þá hornauga .
Foreldrarnir komu þó í veg fyrir að hann hjólaði í þá enda hefði það getað farið illa .
Þegar almenn aðvörunarorð voru látin sem vindur um eyru þjóta var skotið á fjölskyldufundi , þar sem unglingurinn var tekinn til bæna .
Það er ekki síður flókið að vera belgfullur af gelgju í fjörunni á Suður-Georgíu en í Kringlunni í Reykjavík .
Tvö ár eru liðin frá því Ragnar Axelsson , ljósmyndari Morgunblaðsins , myndaði litla mörgæsarhnoðrann , sem hlaut nafnið Bölvar á síðum þessa blaðs , og fjölskyldu hans á ferð sinni um Suður-Georgíu og Suðurskautslandið .
Samskipti þeirra heilluðu Ragnar og minntu hann á samskiptin í mannheimum .
Hvað ungur nemur , gamall temur .
Það gildir greinilega jafnt meðal dýra sem manna .
Sé engu tauti við ungviðið komið getur hreinlega þurft að taka í hnakkadrambið á því .
Ella gæti það farið sér að voða .
Hafi Bölvar tekið tali er hann væntanlega orðinn að tígulegri kóngamörgæs í dag .
Kóngamörgæsir eru næststærsta tegund mörgæsa í heiminum , næst á eftir keisaramörgæsum .
Þær eru um 90 cm á hæð fullvaxnar og vega á bilinu 11 til 16 kg .
Lítill sem enginn munur er á fjöðrum karl- og kvendýra en þau síðarnefndu eru örlítið lágvaxnari .
Þess má til gamans geta að minnsta mörgæsategundin er dvergmörgæs , þær vega aðeins 1 til 1,8 kg og eru minni en sumar endur .
Kóngamörgæsarungar eru brúnir og hnoðralegir fram til eins árs aldurs , eins og Bölvar á myndunum hér til hliðar , en hamurinn tekur ekki á sig endanlega mynd fyrr en um tveggja ára aldurinn .
Villtar kóngamörgæsir ná að meðaltali fimmtán til tuttugu ára aldri .
Algengast er að kóngamörgæsir byrji að para sig um sex ára aldurinn og þær líta ekki við öðrum maka meðan á æxlunarferlinu stendur en það getur tekið allt að sextán mánuði .
Einungis 29% halda sig þó við sama makann milli ára .
Mörgæs verpir yfirleitt ekki eggjum árlega , ýmist annað hvert ár eða tvö ár af hverjum þremur .
Pör eru mjög samheldin meðan þess er beðið að unginn líti dagsins ljós og skiptast foreldrarnir á að halda hita á egginu og afla fæðu .
Stærsta varpland kóngamörgæsa Suður-Georgía er stærsta varpland kóngamörgæsa en áætlað er að um eitt hundrað þúsund pör komi þangað árlega í þeim tilgangi .
Ungarnir eru alfarið háðir foreldrum sínum um hlýju og fæðu fyrsta mánuðinn eða svo en eftir það geta þeir farið að halda sjálfir á sér hita og verja sig fyrir flestum rándýrum , ekki síst skúmnum .
Hamurinn verður þó ekki sjótækur fyrr en að fjórtán til sextán mánuðum liðnum .
James Cook skipstjóri steig fyrstur manna á land á Suður-Georgíu árið 1775 og nefndi eyna í höfuðið á Georg konungi þriðja .
Suður-Georgía og smærri nærliggjandi eyjur hafa tilheyrt Bretlandi allar götur síðan .
Frá Suður-Georgíu lá leið Ragnars og félaga hans í leiðangrinum til Suðurskautslandsins .
Ísinn þar er í senn yfirþyrmandi og ægifagur .
Ein lítil mörgæs á vappi má sín lítils gagnvart sköpunarverkinu , svo sem sjá má á stóru myndinni hér að ofan .
Ætli þetta sé Bölvar litli , kominn út í hinn stóra heim , bölvandi og ragnandi ? Nema hann hafi tekið upp nýja og betri siði með vexti og þroska .
Jöklarnir eru að hopa á Suðurskautslandinu eins og annars staðar á jörðinni og ísinn hér að ofan er í raun jaki sem molnað hefur frá breiðunni .
Jakinn er eins og hvert annað abstrakt listaverk , hrjúfur og skorinn .
Hver dráttur virðist hafa sinn tilgang .
Um 98% Suðurskautslandsins eru þakin ís sem er að minnsta kosti 1,6 km að þykkt og dæmi eru um að frost hafi farið niður í 89°C .
Enginn maður hefur fasta búsetu á Suðurskautslandinu en hópar vísindamanna eru á víð og dreif við rannsóknir , jafnan á bilinu eitt til fimm þúsund manns .
Einu dýrin sem þrífast á Suðurskautslandinu eru dýr sem geta lagað sig að miklum kulda , svo sem mörgæsir og selir .
Á þessari opnu og þeirri næstu getur að líta úrval ljósmynda Ragnars Axelssonar úr téðum leiðangri og eru mörgæsir leiddar til öndvegis í syrpunni , enda dálæti okkar flestra , ásamt sjálfum ísnum .
Tvö ár eru liðin og brennur Ragnar þegar í skinninu að komast aftur þangað suður .
Þá yrðu þeir félagar mögulega sameinaðir á ný , Bölvar og Ragnar .
Gangi Vilborg Arna Gissurardóttir fram á Bölvar í millitíðinni skilar hún kveðju .
