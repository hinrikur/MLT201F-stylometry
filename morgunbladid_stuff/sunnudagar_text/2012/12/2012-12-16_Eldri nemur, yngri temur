Skrifaðu um jólin , " sagði dóttir mín þegar ég sat fyrir framan tölvuna í vikunni og velti fyrir mér efni þessa pistils .
Meira með hugann við of háa skatta , of miklar deilur í pólitíkinni og nauðsynlega hagræðingu í opinberri stjórnsýslu – ákvað ég samt að líta upp og spyrja hvernig henni þætti jólin eiginlega tengjast stjórnmálum .
Eitt augnablik hugsaði ég hvort ástandið á mínu heimili væri hugsanlega orðið þannig að unglingurinn minn gæti ekki einu sinni ímyndað sér blessuð jólin ópólitísk .
En líkt og svo oft áður er yngri kynslóðin frjórri og frumlegri en við álítum hana vera , því dóttir mín svaraði um hæl : " Jólin tengjast öllu .
" Og þar hafði ég það .
Unglingurinn hugsaði þetta einfaldlega á allt öðrum forsendum en ég .
Hún var að hugsa um gleðina , andrúmsloftið , spennuna og þær góðu stundir sem fylgja aðventunni og jólahátíðinni .
Og þannig minnti hún mig á að þær stundir eru nákvæmlega núna og að sjálfsögðu eðlilegra að þær tengist öllu og meira að segja sjálfum stjórnmálunum en öfugt .
Ég hef notið þeirrar gæfu að hitta óvenjumargt kraftmikið , framsýnt og jákvætt fólk .
Unga fólkið hefur þó vakið sérstaka athygli mína .
Ég held að ég hafi verið sæmilega framsýn þegar ég var yngri en ég var örugglega ekki með tærnar þar sem þetta unga fólk okkar í dag er með hælana .
" Ég hef fyrir löngu ákveðið að ég vil verða læknir og þess vegna legg ég mikið á mig í náminu svo ég geti valið um framhaldsskóla , " sagði ein 14 ára við mig .
" Ég sótti um vinnu á leikskóla Hjallastefnunnar vegna þess að mig langar að vinna með börnum í framtíðinni og svo er hugmyndafræðin þeirra svo hvetjandi , " sagði önnur , nýbúin að ljúka stúdentsprófi , og bætti við að sig langaði að kenna börnum íþróttir og fara til útlanda í nám .
Vinkona hennar brást þá fljótt við og sagði að hún mætti nú ekki vera þar of lengi , þær þyrftu jú að vera sem flestar heima á Íslandi og gera góða hluti .
Það er vegna þessa unga fólks , vegna vonarinnar sem í þeim býr og alls þess góða sem þau geta gert fyrir land og þjóð , sem skyldan hvílir á okkur að skapa þeim fjölbreytt tækifæri .
Þau tækifæri verða aðeins veitt með auknu frelsi , vali og svigrúmi þeirra sjálfra .
Með góðri og fjölbreyttri menntun ; með hvatningu til frumkvæðis og nýsköpunar í atvinnulífi og með ráðdeild en um leið forgangsröðun í samfélagsþjónustu mun okkur takast að viðhalda bjartsýni þeirra og fá þau til að vinna með okkur að meiri velmegun allra .
Rannsóknir staðfesta að ungt fólk er að jafnaði umtalsvert bjartsýnna en við sem eldri erum .
Þau sjá tækifæri þar sem við hin sjáum hindranir og þau leyfa sér að horfa á verkefnin , skilgreina þau og vinna að lausnum með öðrum hætti .
Íslenskt samfélag þarf á slíkum eiginleikum að halda .
Við þekkjum sannleikann í gamla máltækinu " hvað ungur nemur , gamall temur " en megum ekki gleyma því að við getum líka lært af þeim sem yngri eru .
Lítum því alltaf upp frá verkefnunum þegar þau kveðja sér hljóðs , hlustum á hvað þau hafa að segja og gleymum því ekki núna á aðventunni að " jólin tengjast öllu " .
Hanna Birna Kristjánsdóttir hanna.birna.kristjansdottir@reykjavik.is 