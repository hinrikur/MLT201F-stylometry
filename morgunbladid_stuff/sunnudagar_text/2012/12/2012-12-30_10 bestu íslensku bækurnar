Það er ekki létt verk að velja 10 bestu íslensku bækur árins , en það er samt reynt .
Hér eru skáldsögur , ævisögur og ljóðabækur .
Besta skáldsaga ársins Gyrðir Elíasson er höfundur á heimsmælikvarða og skáldsaga hans Suðurglugginn er besta skáldsaga ársins .
Frábærlega stílað , djúphugsað og um leið fyndið verk .
Besta ljóðabók ársins Gerður Kristný gleður ljóðaunnendur í einstaklega minnisstæðri ljóðabók , Strandir .
Þar eru meitluð , merkingarrík og áhrifamikil ljóð sem hljóta að framkalla hrifningu .
Falleg Auður Ava Auður Ava Ólafsdóttir sýnir í Undantekningunni að hún er í hópi athyglisverðustu rithöfunda okkar .
Undantekningin er fallega skrifuð skáldsaga með fáguðum húmor .
Fjörugur Einar Már Aðdáendur Einars Más Guðmundssonar þurfa ekki að kvarta því nýjasta skáldsaga hans , Íslenskir kóngar , einkennist af stórskemmtilegum persónum og miklu fjöri .
Þjóðfélagsádeilan hittir svo í mark .
Eins og fyrri daginn er bókin afar vel stíluð .
Sterkar konur Bók Auðar Jónsdóttur , Ósjálfrátt , er vel skrifuð og skemmtileg aflestrar .
Persónur eru litríkar , þá sérstaklega kvenpersónurnar , sem taka öll völd í sögunni .
Þótt sagan sé sögð vera skáldsaga er ljóst að hér er á ferð þroskasaga Auðar og lýsing á því hvernig hún varð skáld .
Ákveðin gamansemi er ríkjandi í verkinu en þar er einnig undirliggjandi sár harmur , enda fléttast inn í verkið sögur af slysum , dauða og þjáningum þeirra sem lifa af .
Þetta er örugglega persónulegasta skáldsaga Auðar .
Mikilvæg bók frá Jóni Gnarr Sjóræninginn eftir Jón Gnarr er bók sem skiptir máli .
Hann segir frá erfiðum unglingsárum og lýsir hrottalegu einelti og einsemd .
Frásögnin einkennist af einlægni og er full af sársauka , en þar sem Jón Gnarr á í hlut er einnig rými fyrir húmor .
Þetta er með merkilegri bókum sem kom út þetta árið .
Hún ætti að vera á námskrá , svo brýnt erindi á hún við börn og unglinga .
Bókin er vel skrifuð og mjög áhrifamikil .
Hún á skilið að fá mikla athygli enda er hún mikilvægt innlegg í umræðu um einelti .
Ótvírætt ein af bókum ársins .
Ævisaga ársins Enginn ætti að verða fyrir vonbrigðum með ævisögu Nonna eftir Gunnar F. Guðmundsson .
Höfundur hefur skilað frábæru verki og dregur upp lifandi og samúðarfulla mynd af Nonna .
Sönn og áhrifamikil saga Grimmileg örlög Veru Hertzsch og kvenna í sovéska Gúlaginu eru umfjöllunarefni Jóns Ólafssonar í Appelsínur frá Abkasíu .
Þetta er vel skrifuð og vandlega unnin bók , afar áhrifamikil .
Spennusaga ársins Stefán Máni skrifaði hrollvekju ársins og skapaði illmenni ársins með Húsinu .
Á tæplega 600 síðum gefur Stefán Máni hvergi eftir og skelfir lesandann .
Spennusaga ársins .
Frumlegur Megas Textasafn Megasar er með metnaðarfyllri útgáfum þessa árs .
Aðdáendur listamannsins hljóta að gleðjast því hér hafa þeir alla texta hans frá árunum 1966-2011 , sem eru fullir frumleika , djörfungar og mátulegrar ósvífni .
Tvímælalaust ein af bókum ársins .
Það besta á árinu 10 bestu erlendu bækurnar Fjölmargar þýddar bækur komu út þetta árið og iðulega voru þar vönduð verk á ferð .
Hér er brot af því besta : þýdd klassík , nýlegri verk og svo auðvitað spennusögur sem svíkja ekki .
Ómissandi erlend klassík Það ber að fagna allri þeirri heimsklassík sem þýdd er á íslensku .
Emma eftir Jane Austen er algjörlega ómissandi í bókaskap þeirra sem hafa heimsbókmenntir í heiðri .
Kröftug verðlaunaskáldsaga Kortið og landið er kröftug , frumleg og fyndin verðlaunaskáldsaga um myndlistarheiminn og yfirborð hlutanna .
Sennilega aðgengilegasta bók Michels Houellebecqs .
Fyrsta flokks spennusaga Spennubækur verða ekki miklu betri en Flöskuskeyti frá P eftir Jussi Adler-Olsen .
Æsispennandi bók sem ekki er hægt að leggja frá sér .
Adler-Olsen er í hópi bestu spennusagnahöfunda heims .
Sérstök metsölubók Herbergi eftir Emmu Donoghue hefur slegið í gegn víða um heim og fengið frábæra dóma .
Þetta er furðufalleg bók miðað við óhuggulegt efni .
Karlmaður heldur konu og ungum syni þeirra föngnum árum saman .
Bókin fjallar ekki síst um sterka móðurást og lífsvilja .
Verðlaunasagnasveigur Nútíminn er trunta , sagnasveigur Jennifer Egan , fékk Pulitzer-verðlaunin og bandarísku gagnrýnendaverðlaunin sem skáldverk ársins og var vel að þeim verðlaunum komin .
Sögurnar þrettán í bókinni tengjast Bennie Salazar , afdönkuðum plötuútgefanda og fyrrverandi aðstoðarkonu hans , Söshu , sem glímir við stelsýki .
Þau starfa í heimi dægurflugunnar þar sem allur tíminn fer í að leita að því sem heillað getur ungmenni og eru um leið fórnarlömb tímans sem rænir þau æskunni , þróttinum og sakleysinu um leið og hann rænir þau viðurværinu .
Sígild barnabók Hin sígilda barnabók Þytur í laufi eftir Kenneth Grahame hlýtur að rata inn á lista yfir 10 bestu erlendu bækur ársins .
Sagan af Molda og vinum hans hefur heillað börn og fullorðna allt frá útkomu enda fjörug og bráðskemmtileg .
Hér er á ferð einkar falleg útgáfa af yndislegri bók .
Myndir Roberts Ingpens teygja sig um síðurnar og eru mikið listaverk , gleðja og fanga augað .
Það er afar þakkarvert að bók eins og þessi skuli skuli koma út á tímum þegar alltof lítið er um þýdd klassísk verk .
Jo Nesbø upp á sitt besta Bækur Jos Nesbø njóta gríðarlegra vinsælda víða um heim .
Snjókarlinn er ein af bestu bókum Nesbø en þar leysir Harry Hole flókin morðmál .
Fantagóð spennusaga .
Saga sérviturs snillings Ævisaga Franks Bradys um skáksnillinginn Bobby Fischer er afar áhugaverð bók um óvenjulegan mann sem var á mörkum vitfirringar .
Áleitin saga og forvitnileg .
Ísland kemur vitanlega við sögu .
Hrífandi pílagrímsganga Hin ótrúlega pílagrímsganga Harolds Fry er ákaflega fallega skrifuð skáldsaga með eftirminnilegum persónum og göfgandi boðskap .
Það er ómögulegt annað en að vera snortinn .
Eftirminnileg kvenhetja Ein eftirminnilegasta kvenpersóna í bókum þessa árs er hin óvenjulega og þrjóska Jesúsa .
Þessi fátæka indíánakona og erfitt líf hennar er viðfangsefni Elenu Poniatowsku í bók sem er talin eitt af meistaraverkum mexíkóskra bókmennta .
Þetta er gríðarlega gott verk um sannan kvenskörung .
Orðanna hljóðan Hvað er best ? Þessi bókajól eru fyrst og fremst skáldsagnajól því flestir af okkar helstu skáldsagnahöfundum senda frá sér bækur .
Þessar skáldsögur eiga það flestar sammerkt að vera prýðilegar og nokkrar framúrskarandi .
Áberandi er að höfundarnir halda sig nær allir á kunnuglegum slóðum , og skal það ekki notað gegn þeim .
Þeir vinna vel .
Lesendur ættu að vera öruggir með gæðin og fá sinn Gyrði , sinn Pétur , sína Steinunni og svo framvegis og ættu ekki að verða fyrir vonbrigðum .
Í lok bókaársins er venja að spyrja : Hvað er best ? Þetta árið er margt ansi gott en þegar kemur að því að dæma fer svo að nokkrar bækur þykja standa upp úr .
Þetta árið eru það Gyrðir og Suðurglugginn , Gerður Kristný og Strandir og hin einkar fallega ævisaga Nonna .
Svo er engin ástæða til að gleyma sér í snobbi og horfa framhjá spennusögunum .
Þeir sem vilja hrollvekjandi spennu hljóta að lesa Húsið eftir Stefán Mána og aðdáendur Arnaldar geta gengið að sínum manni vísum .
Þetta eru óhemjumikil skáldsagnajól og gleðilegt að sjá skáldsögur á metsölulistum , þótt skáldsögur mættu eiga þar enn meiri hljómgrunn .
En skáldsögurnar eru margar og maður sárvorkennir höfundunum að þurfa að standa í innbyrðis harðri samkeppni .
Lesendur eru heldur ekki öfundsverðir af því að verða að gera upp á milli allra þessara góðu skáldsagna því varla komast þeir yfir að lesa þær allar .
Ævisögurnar eru ekki eins fyrirferðarmiklar en eru þarna samt .
Svo eru ljóðabækur , fræðibækur og barnabækur og mikill fjöldi þýddra verka .
Þarna þarf að velja á milli , sem er ekki auðvelt .
Og að velja það besta er heldur ekki auðvelt þegar svo margt er gott .
Heppilegast er að líta á val á því besta sem skemmtilegan samkvæmisleik .
Reyndar er stundum erfitt að koma sér upp því hugarfari , því ótal sinnum hefur maður ergt sig á tilefningum til Íslensku bókmenntaverðlaunanna og annarra ekki alveg eins virðulegra bókmenntaverðlauna .
En það er allt í lagi að rífast um bækur .
Miklu verra er að þegja um þær .
Listar yfir það besta byggjast á persónulegu mati hvers og eins .
Engir tveir einstaklingar myndu búa til nákvæmlega sams konar lista .
Hins vegar er það ágæt regla þegar búinn er til listi yfir það besta að sá sem það geri leiti álits annarra .
Í þessu tilviki var þessari reglu fylgt og leitað til ástríðumanns í bókmenntum til að fá blessun hans .
Það tókst alveg ágætlega og ekki urðu teljandi breytingar á listanum .
Þarna fór smekkur tveggja einstaklinga einfaldlega nokkurn veginn saman .
Ekki reyndist erfitt að gera lista yfir tíu bestu erlendu bækur ársins .
Vandræðin hófust þegar gera átti listann yfir bestu íslensku bækurnar .
Þar sem árið var sérstaklega gott varðandi íslenskar skáldsögur var sannarlega úr vöndu að ráða .
Margar góðar skáldsögur komust ekki að .
Samkeppnin er einfaldlega hörð þetta árið .
Svo byggist listi eins og þessi á persónulegum smekk .
Öðruvísi getur það víst ekki verið .
Bækur Kolbrún Bergþórsdóttir kolbrun@mbl.is Bók vikunnar Það er upplagt að byrja nýtt ár með dagatalsbókinni Konur eiga orðið 2013 .
