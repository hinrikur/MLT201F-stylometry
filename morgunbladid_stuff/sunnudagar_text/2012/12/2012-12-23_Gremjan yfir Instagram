Instagram vakti gremju með breyttum skilmálum sem virtust ganga óeðlilega á rétt notenda .
Eftir að fjöldi notenda , þar á meðal vinsælir notendur eins og National Geographic og sjónvarpsþulurinn Anderson Cooper , lýstu yfir að þeir myndu hætta að nota þjónustuna , var dregið í land Sveinn Birkir Björnsson sveinnbirkir@gmail.com Notendaskilmálar forrita eru eitthvað sem fæstir leggja á sig að lesa .
Í flestum tilfellum er um að ræða einhvers konar samning sem kveður á um hvaða skyldur þú þarft að uppfylla sem notandi , og hvaða skyldur fyrirtækið þarf að uppfylla á móti .
Til þess að nota forritið þarftu að gangast við skilmálunum .
Við göngum jafnan út frá því að þessir skilmálar séu sanngjarnir , okkur sé bannað að nota forritið til þess að brjóta lög , fjölfalda efni þess og selja til þriðja aðila , og svo framvegis , og samþykkjum þá iðulega án frekari umhugsunar .
Það kann að vera varhugavert .
Myndaþjónustan og símaforritið Instagram tilkynnti í vikunni breytingar á notendaskilmálum sínum .
Fyrirhugaðar breytingar féllu í grýttan jarðveg hjá notendum sem margir töldu að með breytingunum væri verið að skerða rétt þeirra verulega .
Bloggsíður og samfélagsmiðlar loguðu og margir notendur sóru dýra eiða þess efnis að þeir myndu hætta að nota þjónustuna .
Fjölmiðlar kepptust við að fjalla um breytingarnar , hvað þær kynnu að þýða , og hvaða valkosti notendur hefðu .
Að lokum sáu stjórnendur Instagram sér þann kost vænstan að endurskoða fyrirhugaðar breytingar á notendaskilmálum .
Hvað olli havaríinu ? Reiði notenda snerist fyrst og fremst um breytingar á klásúlum í notendaskilmálunum sem heimila Instagram að nota innsent efni , með eða í efni frá auglýsendum .
Í núverandi skilmálum áskilur Instagram sér takmarkaðan rétt til þess að setja auglýsingar , á eða við það efni sem notandi deilir , innan þjónustu Instagram .
Í nýju skilmálunum var bætt orðalagi sem gaf til kynna að þessi réttur Instagram væri áframseljanlegur ( e. transferable and sub-licenseable ) .
Þetta þýðir að Instagram vildi áskilja sér rétt til þess að geta veitt þriðja aðila efni samkvæmt þessum skilmálum , til óskilgreindra afnota hvort sem er gegn gjaldi eður ei , utan þjónustu Instagram , hugsanlega á síðum Facebook , sem er eigandi Instagram þjónustunnar , eða mögulega á auglýsingaskilti fyrir flugfélag , svo dæmi sé tekið .
Þá vildi Instagram einnig áskilja sér rétt til þess að taka ekki fram að um auglýsingu eða greiddar birtingar væri að ræða .
Jafnframt hugðist fyrirtækið fara fram á að notendur samþykktu að ekki væri heimilt að lögsækja fyrirtækið fyrir það hvernig myndin er notuð .
Það er erfitt að gera sér grein fyrir því nákvæmlega hvað Instagram vildi gera við efnið samkvæmt fyrirhuguðu notendaskilmálunum .
Þeir fjölmiðlar sem gengu lengst í túlkun á þessu ákvæði sögðu að með þessu væri Instagram að veita sér leyfi til þess að selja notkunarrétt á myndum notenda áfram til þriðja aðila án samráðs við , eða greiðslu til höfunda .
Í orðsendingu frá Instagram sem birtist á heimasíðu fyrirtækisins daginn eftir að breytingarnar voru tilkynntar kom fram að fyrirtækið hefði engin áform um að selja myndirnar með þessum hætti .
Fyrirtækið hefði einungis hug á að nota efni í tengslum við auglýsingar innan eigin þjónustu og að orðalagi skilmálanna yrði breytt til þess að kveða fastar á um það .
Þetta var ítrekað enn frekar þegar Instagram tilkynnti endurskoðaðar breytingar tveimur dögum síðar .
En hvað þýða breytingarnar í raun ? Það er ákaflega erfitt að segja til um það á þessari stundu hvað Instagram hyggst gera miðað við þessa skilmála , enda setja þeir heimildum fyrirtækisins til að nota myndefni notenda litlar skorður .
Fyrirtækið hefur þó tekið skýrt fram að það hafi ekki hug á að selja myndir til þriðja aðila til frjálsra afnota , þó svo að samkvæmt nýjum notendaskilmálum virðist það hafa fullan rétt til þess .
Líklegast verður að telja að það vilji veita auglýsendum leyfi til að birta myndir tengdar vöru sinni á heimasíðu sinni , á Facebook-síðu sinni eða með öðrum hætti sem gagnast auglýsandanum , en þó innan þess ramma að þetta sé efni frá Instagram , eða mögulega bjóða fjölmiðlum upp á að birta myndir af ákveðnum atburðum eða stöðum án samráðs við höfunda .
Þetta eru þó einungis vangaveltur , enda hefur Instagram ekki skýrt fyrirætlanir sínar nánar .
Þegar Instagram birti svo endurskoðaðar breytingar á skilmálum á föstudag sagði í tilkynningu frá fyrirtækinu : " Í framtíðinni munum við taka okkur tíma til að klára áætlanir okkar og svo skýra út fyrir notendum hvernig auglýsingasala okkar mun virka , fremur en að fá ykkar leyfi fyrirfram til að kynna síðar möguleg auglýsingamódel sem við höfum ekki enn þróað .
" Mistök Instagram í þessu máli felast einkum í þrennu .
Í fyrsta lagi að setja fram notendaskilmála sem eru þannig orðaðir að þeir virðast veita fyrirtækinu heimildir til að áframselja efni sem notendur deila , sem er umfram það sem eðlilegt gæti talist ( og mögulega á skjön við áætlanir fyrirtækisins ) .
Í öðru lagi að skýra ekki betur í hverju breytingarnar fælust , og hverju þeim væri ætlað að skila .
Og í þriðja lagi að bregðast ekki strax við óánægju notenda þegar hennar verður vart með því að skýra breytingarnar og taka af allan vafa um í hverju þær fælust .
Þessi mistök kunna að hafa valdið Instagram varanlegum hnekki á ímynd fyrirtækisins og verið vatn á myllu samkeppnisaðila þess .
Hádegisverðurinn er aldrei ókeypis Það kostar talsvert að þróa og reka umfangsmikla netþjónustu á borð við Instagram og öllum má ljóst vera að einhvern veginn þarf að standa straum af þeim kostnaði .
Í þeim miklu umræðum sem orðið hafa um fríþjónustur á borð við Instagram hefur ítrekað verið bent á að ef notandinn er ekki að greiða fyrir vöruna sjálfur , eru allar líkur á því að notandinn sjálfur sé söluvaran .
Það er að segja , tekjumódelið byggist þá ekki á greiðslum frá notandanum , heldur greiða aðrir ( auglýsendur t.d. ) fyrir aðgang að notandanum .
Þetta tekjumódel er alþekkt , hvort sem um er að ræða fríblöð eða ókeypis tölvupóstþjónustu á borð við Gmail .
Í þessu tilfelli er þó munurinn sá að á meðan flestar fríþjónustur eru einungis að selja aðgang að notandanum , eða upplýsingum um hann , þá er Instagram ( og að einhverju leyti Facebook ) að bjóða aðgang sem skapaður er af notendum .
Ljósmyndir eru hugverk varin af höfundarrétti og að áskilja sér rétt til að áframselja hann án samráðs eða greiðslu þykir flestum ansi langt gengið .
Þegar upp er staðið má draga einn lærdóm af upphlaupinu um Instagram .
Notendaskilmálar eru ekki bara skraut .
Á undanförnum árum hafa ítrekað komið upp mál þar sem fyrirtæki hafa breytt notendaskilmálum eftir á til þess að veita sér meiri heimildir til notkunar á upplýsingum og efni sem þú kannt að láta þeim í té í gegnum notkun á þeirra þjónustu .
það er góð regla að lesa þá skilmála sem ætlast er til að þú samþykkir , og skiljir hvað í þeim felst .
Að sama skapi er rétt að hafa í huga að fyrirtæki munu í flestum tilfellum reyna að standa vörð um hagsmuni þeirra sem greiða fyrir þjónustuna , hvort heldur það eru áskrifendur eða auglýsendur .
