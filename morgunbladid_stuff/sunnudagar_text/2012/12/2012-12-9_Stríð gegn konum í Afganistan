Það er hættulegt að vera kona í Afganistan og stundum mætti ætla að í landinu ætti sér stað stríð gegn konum .
Á laugardag fyrir viku skutu tveir menn á mótorhjóli unga konu til bana þegar hún kom út af heimili sínu á leið í skóla .
Anisa , sem fjölmiðlar segja ýmist að hafi verið 18 eða 22 ára , lést þegar var verið að flytja hana á sjúkrahús .
Ekki er ljóst hvers vegna hún var myrt , en líklegast þykir að harðlínumenn úr röðum talibana standi að baki , annaðhvort vegna þess að hún vann við heilsugæslustörf eða vegna þess að hún gekk í skóla .
Hamid Karzai , forseti Afganistans , lýsti yfir því á fimmtudag að hann hefði fyrirskipað rannsókn á málinu .
Mikill þrýstingur hefur verið á félagsvefjum á borð við Facebook og Twitter um að málið verði tekið föstum tökum .
Þar hefur morðinu á Anisu verið líkt við tilræðið við pakistönsku stúlkuna Malölu Yousafzai , sem ráðist var á í október vegna baráttu hennar fyrir menntun kvenna .
Grimmileg morð Konur hafa verið myrtar með grimmilegum hætti í Afganistan undanfarið .
Í liðinni viku voru tveir menn handteknir fyrir að skera 15 ára afganska stúlku á háls vegna þess að fjölskylda hennar hafnaði bónorði annars morðingjanna .
Stúlkan var að bera vatn úr á að heimili sínu í þorpi í Kunduz-héraði þegar mennirnir sátu fyrir henni og myrtu hana .
Fyrir mánuði var 25 ára kona hálshöggvin í héraðinu Herat og í október var 30 kona limlest og myrt í sama héraði .
Husn Banu Ghazanfar , ráðherra kvennamála í Afganistan , sagði í ræðu 25. nóvember , á alþjóðlegum degi til útrýmingar ofbeldis á hendur konum , að fleiri tilfelli " öfgakennds eða grimmilegs ofbeldis " hefðu verið skráð undanfarið en áður , en hins vegar hefði tilfellum ofbeldis – 3.600 milli apríl og júní á þessu ári – fækkað milli ára .
Óháða mannréttindaráðið í Afganistan , AIHRC , kemst að annarri niðurstöðu .
Soraya Sbhrang , sem situr í ráðinu , segir að það hafi skráð 4.000 tilfelli ofbeldis frá apríl til október á þessu ári og það sé 1.000 tilfellum meira en í fyrra .
Ástæðuna fyrir ofbeldinu má oft rekja til þess að einhverjum þykir orðspor fjölskyldu sinnar hafa beðið hnekki , iðulega að tilefnislausu , og vill verja " heiður " hennar .
Nær dauða en lífi Blaðamaðurinn Mina Habib rekur í grein um ofbeldi á hendur konum í Afganistan á vef stofnunarinnar Institute for War and Peace Reporting sögu Kamelu , ungrar konu frá héraðinu Nangarhar , sem nú er föst í hjónabandi með fimm sinnum eldri manni og hefur ítrekað verið beitt ofbeldi .
Kamela var aðeins 14 ára þegar faðir hennar gifti hana 35 ára gömlum manni .
Á brúðkaupsnóttina komst eiginmaðurinn að því að frændi hennar hafði beitt hana kynferðislegu ofbeldi tveimur mánuðum áður , en hún þorði ekki að segja neitt vegna þess að hann hótaði að drepa hana .
Eiginmaðurinn lét höggum og spörkum rigna yfir hana þar til leið yfir hana og sendi hana síðan heim vegna þess að hún væri siðlaus .
Föður Kamelu fannst heiður sinn svertur og barði hana til óbóta þannig að fjölskylda hennar hugði henni ekki líf .
Í fjóra mánuði var hún látin dúsa í hlöðu með kvikfénaði þar til eiginmaðurinn skildi við hana .
Eftir skilnaðinn þáði faðir hennar 3.000 dollara frá 78 ára gömlum manni , sem samþykkti að giftast henni .
Kamela segir að venjulega telji fólk sig eiga um sárt að binda gagnvart öðru fólki , en hún telji sig eiga um sárt að binda gagnvart guði : " Það hefði verið betra ef hann hefði ekki skapað mig fyrst örlög mín áttu að vera að lifa slíkar þjáningar .
Getur nokkuð annað en dauðinn hjálpað mér ? " Í nýrri skýrslu frá Oxfam segir að 87% afganskra kvenna hafi orðið fyrir líkamlegu , kynferðislegu eða sálrænu ofbeldi eða þær verið þvingaðar í hjónaband .
Árið 2009 voru sett lög til útrýmingar ofbeldi á hendur konum í Afganistan .
Þar er tekið á hvers kyns ofbeldi og kúgun kvenna , allt frá árásum og nauðgunum til þvingaðra hjónabanda .
Ghazanfar segir að allt stjórnkerfið þurfi að leggjast á árar til að lögunum verði framfylgt : " Það er langt í að lögin komist í framkvæmd .
" OFBELDI LINNIR EKKI Mikið hefur verið talað um réttindi kvenna í Afganistan frá því að stjórn talibana var steypt í innrásinni fyrir rúmum áratug og lög hafa verið samþykkt , en ofbeldi á hendur konum linnir ekki .
Á einu ári fóru 1.320 ofbeldismál fyrir dóm .
Gagnrýnendur segja hins vegar refsingar vægar og það beri því vitni að stjórnvöldum sé ekki alvara í að verja rétt kvenna .
Þrotlausar ráðstefnur um málið og slagorð hafi ekki bætt stöðu kvenna og ofbeldi á hendur konum færist í vöxt .
Alþjóðamál Karl Blöndal kbl@mbl.is Hefur morðingi konu nokkurn tímann verið tekinn af lífi ? Samira , háskólastúdent í Kabúl .
Dauðarefsing er við lýði í Afganistan .
