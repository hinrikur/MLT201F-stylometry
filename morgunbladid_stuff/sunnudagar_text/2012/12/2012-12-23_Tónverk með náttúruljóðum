Haukur Tómasson tónskáld samdi Fléttu fyrir tvo kóra Hallgrímskirkju , Mótettukórinn og Schola cantorum , og Kammersveit Reykjavíkur sem skipuð var sextán hljóðfæraleikurum .
Hörður Áskelsson stjórnaði flutningnum .
Texti verksins er samsettur úr ljóðum íslenskra skálda , lífs og liðinna .
Flutningur á verkinu á Listahátíð í Reykjavík í fyrrasumar er nú kominn út á tveimur diskum , hljóm- og mynddiski .
" Textinn í verkinu er náttúruljóð íslenskra skálda .
Við erum svo heppin að eiga gífurlegt magn af skáldskap um íslenska náttúru sem ég sótti í , " segir Haukur um Fléttu .
" Við undirbúning verksins las ég mikið af ljóðum og valdi að lokum þrettán mislöng ljóð .
Þar af eru sex stutt eftir Sjón sem mynda einskonar rauðan þráð gegnum verkið .
Hann á einnig eitt lengra ljóð en önnur eru eftir Snorra Hjartarson , Stefán Hörð Grímsson , Hannes Pétursson , Pétur Gunnarsson og Þorstein frá Hamri .
" Haukur segist hafa byrjað á því að velja ljóðin en hann hafi jafnframt verið með óljósa hugmynd um uppbyggingu tónlistarinnar .
" Ég reyndi að raða ljóðunum þannig að þau mynduðu heild og jafnframt eins konar sögu .
Þau fara gegnum árstíðirnar , eru um gróandina í upphafi , eyðileggingu og myrkur í miðju og fara loks aftur inn í birtuna .
" Hann segir ólíkt að semja verk sem annars vegar eru sungin og hins vegar verk sem eingöngu eru leikin .
" Til dæmis reyndi ég að gæta þess að textinn myndi heyrast og að línurnar væru sæmilega sönghæfar .
Síðan eru ýmiskonar hugmyndir í ljóðunum sem óneitanlega lita tónlistina og ég fæ innblástur úr .
Það var nóg af hugmyndum að vinna með í ljóðunum ; maður getur ekki látið tónlistina taka völdin og fara í sína átt heldur þarf tónlistin alltaf að hverfast um efnið , " segir Haukur .
Verkið var flutt á Listahátíð fyrir einu og hálfu ári , finnst tónskáldinu mikilvægt að fá upptökuna gefna út í kjölfarið ? " Já .
Upptakan er frá tónleikunum , hljóð og mynd , og ég var afskaplega ánægður með það hvað flutningurinn tókst vel .
Það er ekki algengt að tónleikaflutningur sé gefinn svona út en þetta tókst mjög vel og ég er ánægður með að verkið sé komið á svona aðgengilegt form .
" Eins og heyra má standa kórar og tónlistarmenn sig afskaplega vel og Haukur segist strax á fyrstu æfingu hafa fengið á tilfinninguna að flutningurinn yrði góður .
" Og það gekk eftir , " segir hann .
