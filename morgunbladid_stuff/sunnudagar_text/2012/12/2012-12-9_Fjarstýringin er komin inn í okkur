Í slendingablokk er ný skáldsaga eftir Pétur Gunnarsson .
Aðalpersónurnar eru nokkrar og ansi ólíkar en eiga það sameiginlegt að búa í sömu blokkinni .
Pétur var lengi með bókina í smíðum .
" Ég byrjaði á henni 1992 og lauk við hana 2012 þannig að hún hefur verið inni og úti hjá mér í tuttugu ár , " segir Pétur .
" Ferill hennar er merkilegur að því leyti að ég hef verið að vinna í verki sem ég kalla Skáldsögu Íslands og er leikur að Íslandssögunni .
Í þeim flokki hafa komið út þrjár skáldsögur , Myndin af heiminum , Leiðin til Rómar og Vélar tímans .
Fókusinn í hverri bók hefur verið á tilteknu skeiði í fortíðinni en alltaf með samspili við nútímann .
Höfundar sem skrifa söguleg verk eru yfirleitt trúir tímanum sem þeir fjalla um og láta nútímann ekki ryðjast inn á sögusviðið .
Ég gerði mér vísvitandi leik að því að brjóta þetta prinsipp og hræra nútímanum saman við þessi sögulegu verk .
En smám saman fór nútíminn að vaxa inn í annað verk sem er þessi Íslendingablokk .
Ég setti mér það að verkið ætti að gerast akkúrat í núinu .
En þá er núið árið 1992 allt annað en núið í dag .
Í undirtitli kalla ég bókina Tíðarandasögu og það stafar meðal annars af því að ég vann í verkinu með hléum og þurfti alltaf að uppfæra hina og þessa hluti .
Árið 1992 , þegar ég byrjaði á verkinu , var fólk að skrifa ávísanir sem er ekki gert í dag .
Árið 1992 var enginn kominn á netið og farsíminn ekki til .
Smátt og smátt komu því tækninýjungarnar inn í verkið .
Fyrir vikið varð mér nokkuð starsýnt á eitt af einkennum okkar tíma sem er að það er allaf verið að uppfæra okkur .
Við erum leiksoppar í þessu tækjadóti öllu og erum stöðugt að skipta út græjum .
Þetta er eitt af þemum bókarinnar .
" Finnst þér tæknin hafa rænt okkur sakleysinu ? " Tæknin hefur breytt okkur en við erum svo samdauna breytingunum að við sjáum þær ekki .
Þeir sem koma á eftir okkur sjá þær , ég tala ekki um ef maður gæti talað við fólkið sem var á undan okkur , það sæi þessar breytingar mjög glöggt .
Ég held að margt eldra fólk sé gersamlega úti á túni í nútímanum .
Það er á mörkunum að manneskja sem er ekki með netið njóti borgaralegra réttinda .
Þeir eru svolítið þannig , fulltrúar eldri kynslóðarinnar í Íslendingablokk .
" Erum vanlýst , ekki upplýst Gleðileikurinn guðdómlegi eftir Dante kemur mikið við sögu í bókinni .
Af hverju ? " Það helgast örugglega af mörgu .
Til dæmis af því að Dante er að leita að sinni Beatrice sem dó ung og allt verkið hverfist um það að endurskapa og framkalla þessa ást hans .
Þessi leit Dante kallast á við eina sögupersónu í Íslendingablokk , Adda , og söknuð hans eftir sinni konu og leit að henni .
Ég var byrjaður að vinna með hugmyndina um Gleðileikinn og Íslendingablokk löngu áður en Erlingur E. Halldórsson þýddi þetta mikla verk Dante .
Eftir útkomu þeirrar þýðingar sótti Gleðileikurinn enn meir á mig .
Mér finnst það vera hlutverk okkar rithöfundanna að beina ljósinu að meiriháttar skáldverkum .
Hér á Íslandi erum við svo liðfá að þegar út koma stórkostleg verk , eins og þýðing Kristjáns Árnasonar á Ummyndunum Óvíds eða Gleðileikurinn guðdómlegi , þá lifir umræða um þau einungis í nokkrar vikur .
Annars staðar , þar sem væri meiri mannskapur , yrði gert miklu meira úr útkomu þessara bóka .
Mér finnst svo sárgrætilegt að þessi afrek skuli bara lifa eins og blossi og deyja svo .
Það er hlutverk okkar rithöfunda að halda þessum boltum öllum á lofti .
Meðal annars þess vegna vík ég í Íslendingablokk að þýðingu Erlings .
" Þú hefur skrifað greinar um fjölmiðla og hefur sterkar skoðanir á þeim .
Á einum stað í Íslendingablokk stendur : Á Íslandi háttar þannig til að hádegisfréttir , kvöldfréttir og fréttir á miðnætti eru í raun sami fréttatíminn , endurtekinn nær óbreyttur .
Og sjónvarpsfréttatíminn er kvöldfréttatími útvarps í mynd .
Þetta hlýtur að vera nokkuð sem þér finnst sjálfum .
" Ég hef mjög sterka tilfinningu fyrir því að við séum vanlýst , ekki upplýst .
Það væri allt í lagi ef við værum bara hér til að dansa einn hringdans , hafa það náðugt og hverfa svo .
Atburðir síðustu ára hafa hins vegar kennt okkur að það eru miklu alvarlegri hlutir í gangi sem er stórhættulegt að vera sér ekki meðvitaður um .
Allur heimurinn er á mjög greinilegum tímamótum .
Sérkennilegir tímar fara í hönd og ég sakna þess iðulega hvað fjölmiðlar okkar standa langt álengdar varðandi það sem er að gerast .
Þessara skoðana minna kann að gæta í nefndri sneið .
" Þú nefndir fyrr í þessu viðtali bókaflokk þinn Skáldsaga Íslands og bækurnar þrjár sem tilheyra honum , Myndin af heiminum , Leiðin til Rómar og Vélar tímans .
Segðu mér aðeins meira frá hugsuninni á bak við þann bókaflokk .
" Sá flokkur er hluti af rithöfundarfyrirætlun minni og aðferð við að skynja og skrifa .
Ég ætla mér að skrifa fleiri bækur í þeim flokki .
Ég er upptekinn af sögu okkar og erindi í tilverunni og þess vegna hræri ég iðulega saman fortíð og nútíð .
Ég er sannfærður um að fortíðin sé hluti af okkur .
Við erum ekki bara manneskjan sem vaknaði í morgun heldur erum við allt sem hefur gerst á undan okkur .
Mitt höfundarverk er tilraun til að gera okkur meðvituð um þetta .
Skáldsaga Íslands er hluti af því og þau verk sem ég hef verið að skrifa til hliðar við hana og sömuleiðis Þórbergsbækurnar og sjónvarpsþættirnir um 18. öldina eru líka angi af þeim meiði .
Ég hef nú starfað sem rithöfundur í fjörutíu ár .
Þegar ég var að byrja fannst mér að aðalatriðið væri að finna nógu gott yrkisefni en eftir því sem líður á höfundarferilinn taka yrkisefnin að sópast að manni .
Þannig að nú er miklu fremur spurningin hvort mér endist tími til að vinna úr þeim yrkisefnum sem eru komin til mín nú þegar .
" Er bjartsýnismaður Þegar þú lítur til baka þá naustu mikilla vinsælda strax í upphafi með Punktur punktur komma strik sem var fyrsta skáldsaga þín .
Komu þær vinsældir þér á óvart ? " Höfundur sem gefur út sína fyrstu skáldsögu ætlast til að heimurinn falli í stafi , hlaupi til og kaupi bókina .
Þannig að viðtökurnar voru alveg í samræmi við það .
En þegar maður hefur þessa löngu yfirsýn sem ég þó hef þá er gaman að bera saman þá tíma þegar ég var að hefja rithöfundaferilinn og þá tíma sem nú eru .
Þeir , eins og margt í Íslendingablokk bendir á , hafa breyst ansi mikið .
Þegar ég hóf feril minn var það sem gefið var út lesið , það var hlustað á það sem var í útvarpi , það var horft á það sem var í sjónvarpinu .
Móttakandinn var alltaf þarna .
Í dag er miklu meiri tvístrun í móttöku efnis .
Við erum samtímis að lesa blað , flakka á milli sjónvarpsstöðva , hlusta á útvarp og senda sms .
Ég held að það sé orðið mun fátíðara í dag en áður að fólk meðtaki verk frá upphafi til enda .
Fjarstýringin er komin inn í okkur og við erum stöðugt að grauta í mörgu .
Ég var nýlega að rifja upp grein eftir sagnfræðing sem dó alltof snemma , Gísla Ágúst Gunnlaugsson , þar sem hann fjallaði um lestur , ljós og húsbóndavald .
Hann benti á það að einkalestur er tiltölulega nýlega til kominn á Íslandi .
Baðstofulestur hér áður fyrr tengdist einni grútartíru þannig að það var einn maður sem las fyrir alla hina .
Það er ekki fyrr en með olíulampanum upp úr 1870 sem sá möguleiki skapast að draga sig afsíðis og lesa .
Á meðan það var bara einn sem las og ein grútartíra hafði húsbóndinn vald yfir því hvað var lesið en með olíulampanum missti húsbóndinn þetta vald og hver og einn gat farið að lesa eftir sínu höfði .
Lestur á eigin vegum byrjar þar af leiðandi árið 1870 .
Spurningin er : Mun honum ljúka ? Núna upplifum við aragrúa af bókum á markaði , um 57 skáldsögur .
Hver maður getur sagt sér að þessar bækur verða ekki lesnar upp til agna á þessu ári .
Verða þær lesnar einhvern tímann seinna eða er kannski ekki nauðsynlegt að lesa þær ? Um daginn sá ég að álitsgjafar voru að gefa bókarkápum einkunnir .
Enginn þeirra hafði lesið sjálfar skáldsögurnar , höfðu einungis horft á kápuna og mátu hana óháð því hvernig hún rímaði við innihald bókarinnar .
Þarna var bókin orðin eintóm átylla eða yfirborð .
" Í Íslendingablokk er tilvitnun í Pál postula : Því heimurinn í núverandi mynd líður undir lok , en ég vil að þið séuð áhyggjulaus .
Ertu bjartsýnismaður ? " Það eru tvær tilvitnanir sem er ætlað að gefa tóninn , ein löng í Óvíd og önnur styttri í Pál og þeir eru eiginlega að tala um sama hlutinn , þótt Óvíd tali úr heiðninni og Páll úr kristninni .
Mér fannst gaman að stilla þessum tilvitnunum saman .
Þetta er mjög stórt upp í sig tekið hjá Páli .
Já , ég er bjartsýnismaður vegna þess að það er svo margt sem gefur mér tilefni til bjartsýni .
" Eins og hvað ? " Fjölskyldan , ástvinir , barnabörnin , náttúran , forvitnin – að vita meira í dag en í gær ! Það er alltaf jafn gaman að vakna nýr maður á morgnana og finna kaffið hríslast um taugakerfið .
Það er gaman að fara í göngutúra og draga að sér ferskt loft .
Draumarnir koma manni alltaf jafn mikið í opna skjöldu .
Hver einasti dagur gefur ótal tilefni til að gleðjast .
" 