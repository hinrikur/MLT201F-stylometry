Sir Alex Ferguson , sigursælasti þjálfari í sögu ensku knattspyrnunnar , hefur stýrt Manchester United til 12 Englandsmeistaratitla á rösklega aldarfjórðungi .
Tvisvar hefur liðið orðið Evrópumeistari , fimm sinnum enskur bikarmeistari og fleira mætti nefna .
En sá gamli er ekki aðeins kænn í að þjálfa upp liðsheildir sigurvegara heldur öllum öðrum fremri í sálfræðistríðinu sem háð er nánast dag hvern í knattspyrnuheiminum núorðið .
Hann hefur ekki náð að vinna hverja orrustu , en oftast fer Ferguson sigri hrósandi úr stríðinu .
Skotinn hefur eldað grátt silfur við Arsene Wenger hjá Arsenal , José Mourinho hjá Chelsea , að ekki sé minnst á Rafa Benitez á meðan hann stýrði Liverpool .
Þar gneistaði gjarnan á milli .
Eitt eftirminnilegasta stríðið er þó það sem Ferguson háði við Kevin Keegan , þáverandi þjálfara Newcastle , vorið 1996 .
Ferguson seldi þrjá reynslubolta og lykilmenn fyrir tímabilið 1995-96 og ungir heimalningar tóku við keflinu .
Franski " kóngurinn " Cantona var í banni í fyrstu sjö leikjunum og liðið byrjaði ekki vel .
Nálægt áramótum höfðu Keegan og hans menn afgerandi forystu í deildarkeppninni .
Voru 12 stigum á undan United , léku stórskemmtilegan sóknarleik þar sem Frakkinn David Ginola var í aðalhlutverki , en munurinn minnkaði hægt og rólega og á endanum komust Rauðu djöflarnir fram úr Newcastle og hömpuðu Englandsbikarnum .
Drengir Keegans urðu í öðru sæti , fjórum stigum á eftir United .
Ungstirnin – Beckham , Scholes , Butt , Neville-bræður og Ryan Giggs – sönnuðu sig með Cantona sem bakhjarl .
Hann fór hreinlega hamförum .
Þegar kapphlaupið um Englandsmeistaratitilinn stóð sem hæst undir vor varpaði Ferguson frægri sálfræðisprengju .
Kvaðst efast um að mótherjar Newcastle legðu sig almennilega fram , og síður en gegn United ; gaf í skyn að leikmenn í deildinni vildu frekar að sveinar Keegans yrðu meistarar en hans lið .
Mörgum þótti ummælin lúaleg en þau höfðu e.t.v. áhrif .
Ekki að slíkt þurfi alla jafna í Englandi ; þar berjast menn alltaf eins og ljón , sama hver andstæðingurinn er , en hugsanlega hafa mótherjar Newcastle lagt sig fram sem aldrei fyrr til að sýna fram á hve fjarstæðukennd yfirlýsing Fergusons var ! Og þess vegna hafi ummælin svínvirkað ...
Taugastríðið hafði staðið lengi en loks eftir næstsíðasta leik Newcastle , 1:1 jafntefli gegn Nottingham Forest á útivelli fimmtudaginn 2. maí , gerði Keegan lýðnum ljóst að hann hafði gengið í gildru Fergusons .
Skoski sálfræðiherforinginn hefur án efa brosað út í annað fyrir framan sjónvarpið , fullviss um að stríðið væri unnið .
Með sigri hefði Newcastle náð United en var tveimur stigum á eftir fyrir lokaumferðina vegna jafnteflisins .
" Ég hef verið þögull fram að þessu en ég get sagt þér það ; hann setti mjög ofan að mínu mati með þessum ummælum .
Við höfum ekki gefist upp .
Þið getið sagt honum að við munum berjast allt til loka .
Hann verður að fara til Middlesbrough og fá eitthvað út úr þeim leik , " sagði Keegan í beinni sjónvarpsútsendingu og augun skutu gneistum .
Fleyg eru ummæli Keegans í lokin – þau sem í fyrra voru valin áhugaverðustu ummæli í 20 ára sögu Úrvalsdeildarinnar : " Ég skal segja þér , í fullri hreinskilni ; það myndi gleðja mig ósegjanlega mikið ef við næðum að komast upp fyrir þá og vinna deildina .
Ósegjanlega mikið .
" United vann síðasta leikinn en Newcastle gerði jafntefli .
Liðin mætast á öðrum degi jóla og er vissulega tilhlökkunarefni en dráttur í Meistaradeildinni á fimmtudaginn hefur ugglaust glatt áhugamenn um sálfræðihernað enn meira .
Manchester United dróst gegn Real Madrid ; Ferguson mætir Mourinho .
Hvað ef josé hefði komið með robson ? * Freddie Shephard , þáverandi stjórnarformaður Newcastle sem réð Bobby Robson sem knattspyrnustjóra 1999 , upplýsti seinna hvern Robson hefði viljað ráða sem aðstoðarmann sinn 2001 : José Mourinho , sem hafði starfað með hinum sigursæla þjálfara hjá Sporting Lissabon , Porto og Barcelona .
* " Ég hafði aldrei heyrt um þennan náunga þegar Bobby vildi ráða hann .
Hver veit hvað hefði gerst , ef hann hefði komið til okkar ? En Bobby var þegar með aðstoðarmann , auk þess sem Mourinho talaði ekki ensku með hreim okkar hér norður frá ! " sagði Shephard í léttum dúr .
* Mourinho tók við liði Leiria í Portúgal 2001 , fór þaðan til Porto sem varð Evrópumeistari , síðan til Chelsea sem varð yfirburðalið á Englandi , næst til Internazionale á Ítalíu sem hann gerði að Evrópumeistara * Shephard hefur líka sagt frá því að þegar Kevin Keegan hætti með Newcastle 1997 hafi félagið reynt að fá Alex Ferguson í staðinn ! * " Hann átti þá í viðræðum við Manchester United um nýjan samning , við ræddum við ráðgjafa hans en ekkert varð úr .
" Ekki verður þó annað sagt en forkólfar Newcastle hafi sýnt mikinn metnað .
* Alan Pardew , núverandi knattspyrnustjóri Newcastle , er sá 12. sem gegnir starfinu síðan Bobby gamli Robson var rekinn fyrir átta árum , haustið 2004 .
Boltinn Skapti hallgrímsson skapti@mbl.is " Hann er eini maðurinn sem ég er sannfærður um að gæti komið af stað rifrildi við sjálfan sig .
" Þjálfarinn Sir Bobby Robson um leikmanninn Craig Bellamy 