Sinfóníuhljómsveit Íslands hefur í samstarfi við Smekkleysu sent frá sér nýjan hljómdisk þar sem Einar Jóhannesson klarínettuleikari er í aðalhlutverki og leikur fjóra klarínettukonserta með hljómsveitinni .
Diskurinn er góður vitnisburður um list Einars , sem hefur um árabil verið í hópi okkar virtustu tónlistarmanna en konsertarnir eru eftir Mozart , Weber , Debussy og Jón Nordal .
Einar hefur verið 1. klarínettuleikari Sinfóníuhljómsveitarinnar síðan 1980 , hann er stofnfélagi í Blásarakvintett Reykjavíkur og hefur skapað sér gott orð sem framúrskarandi flytjandi á alþjóðlegum vettvangi .
Hann segir að byrjað hafi verið að hljóðrita konsertana fyrir um áratug .
" Konsert Mozarts var augljós byrjun , enda hápunktur bókmenntanna fyrir klarínettu , " segir hann .
" Svo fórum við í næsta tímabil , það rómantíska með Weber , en hann samdi dásamlega tónlist fyrir klarínettu eins og Mozart .
" Einar varð fyrir því óhappi að meiðast þegar upptökur voru hálfnaðar á verki Webers , datt og fékk í kjölfarið brjóskeyðingu við þumalinn .
" Það er álag að standa í svona upptökum og sjálfsagt hef ég æft of grimmt og þumalliðurinn gafst upp og ég komst ekki lengra .
En ég fann leið út úr þessu og svo héldu upptökur áfram .
Þá þurfti að finna fleiri verk og við völdum Debussy sem fulltrúa fyrri hluta 20. aldarinnar , og þá var ég búinn að frumflytja konsert eftir Jón Nordal , sem hafði verið hljóðritaður og flaut með .
" Er Einar sáttur við útkomuna ? " Þegar þetta er í vinnslu er maður yfirmáta gagnrýninn og vill breyta nánast hverjum takti , en þegar diskurinn er tilbúinn er ekkert annað að gera en slaka á og njóta .
Ég er mjög sáttur við útkomuna .
Þetta gefur rétta mynd af því hvernig músíkant ég er , ekki alveg hefðbundinn í þessum alþjóðlega klarínettuskóla .
Ég leyfi mér að fara nokkuð persónulegar leiðir og stend við það .
" 