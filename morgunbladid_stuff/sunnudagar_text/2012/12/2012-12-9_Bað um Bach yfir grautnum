Cortes-feðgar , Garðar og Garðar Thór , hafa um áratuga skeið yljað þessari þjóð með söng sínum .
Í samtali við þá feðga kemur í ljós að sá yngri á aldarfjórðungsstarfsafmæli á þessu ári , ekki fertugur .
Og nú er ný kynslóð komin á kreik , Kormákur , tveggja ára sonur Garðars Thórs , sem á vont með að gera upp á milli Mozarts og Mikka refs .
Texti : Orri Páll Ormarsson orri@mbl.is Mynd : Kjartan Þorbjörnsson golli@mbl.is Það er ekki hver annar mánudagsmorgunn á skrifstofu skólastjóra Söngskólans í Reykjavík , Sunnudagsblað Morgunblaðsins er í heimsókn og síðan er afmæli .
" Pabbi hefði orðið 98 ára í dag , hefði hann lifað , " upplýsir Garðar Cortes og teygir sig í ljósmynd af föður sínum , Axel Cortes , myndfaldara og verslunarmanni , á skrifborðinu .
Axel varð ekki langra lífdaga auðið , féll frá árið 1969 , aðeins 54 ára .
Það er skemmtileg tilviljun að viðtalið skuli bera upp á afmælisdegi föður Garðars því til stendur að ræða við þá son hans , Garðar Thór , um söng og fleira .
Síðar fléttast fjórða kynslóð Cortes-karla inn í spjallið , tveggja ára gamall sonur Garðars Thórs , Kormákur að nafni .
Talandi um tilviljanir þá kom Kormákur einmitt í heiminn sömu helgina og langamma hans , móðir Garðars , Kristjana , andaðist níræð að aldri .
Skólastjórinn er vitaskuld einnig með mynd af henni á skrifborðinu .
Úr því fjölskyldan er til umræðu berst talið að hátíð ljóss og friðar sem nálgast nú óðfluga .
Feðgarnir hlakka báðir til jólanna .
" Þetta er uppáhaldstími minn , stemningin í desember er engu lík , sérstaklega þegar Crosby , Sinatra og þeir snillingar fara að hljóma .
Ég tala nú ekki um jólaboðin í fjölskyldunni , " segir Garðar Thór .
" Það er að vísu alltaf mikið að gera á aðventunni en það er þakklát vinna og skemmtileg .
" Einsöngstónleikar í vændum Garðar Thór býr sig nú undir sína fyrstu einsöngstónleika hér heima um nokkurt skeið en þeir verða í Grafarvogskirkju 30. desember og í menningarhúsinu Hofi á Akureyri 5. janúar .
" Ég hef verið að syngja hér og þar , í Íslensku óperunni og með hinum og þessum en það er dálítið síðan ég hef haldið einsöngstónleika .
Ætlunin er að syngja eitt og annað af plötunum mínum og plötunni sem við pabbi gáfum út í fyrra , Ísland .
Þetta verða einsöngslög , söngleikjalög , svokölluð " cross over " -lög og svo auðvitað jólalög , jólin verða ekki búin , " segir Garðar Thór .
Garðar eldri verður gestur og stuðningsmaður á þessum tónleikum , eins og hann orðar það .
" Ég hef ómælt gaman af því að fylgja með , " segir hann og það er gagnkvæmt .
" Sömuleiðis , pabbi minn , " segir Garðar Thór .
Óskar Einarsson píanóleikari og Friðrik Karlsson gítarleikari koma einnig fram á tónleikunum , ásamt sönghópnum Mr. Norrington og Valgerði G. Guðnadóttur söngkonu .
" Mr. Norrington eru fjórtán ára bráðefnilegir strákar sem munu taka nokkur lög a cappella .
Valgerður er hálfgerð uppeldissystir mín í söngnum , við stunduðum bæði nám í Söngskólanum í Reykjavík og stóðum svo kornung saman á sviði í West Side Story í Þjóðleikhúsinu .
Það er alltaf jafngaman að syngja með Völu , " segir Garðar Thór .
Gerir út frá Íslandi West Side Story var sýnt 1995 í Þjóðleikhúsinu en ferill Garðars Thórs nær ennþá lengra aftur , hófst þegar hann lék Nonna í sjónvarpsþáttunum vinsælu um Nonna og Manna 1987 .
" Heyrðu , það þýðir að ég á 25 ára starfsafmæli á þessu ári .
Ja hérna .
Ekki eldri en þetta .
Geri aðrir betur , " segir hann brosandi .
" 25 ár , " segir faðir hans hugsi .
" Ósköp ertu að verða gamall , drengur ! " Þeir skellihlæja .
Garðar Thór hefur átt góðu gengi að fagna í Evrópu á umliðnum árum , ekki síst í Bretlandi og Þýskalandi og bjó ytra um tíma .
Eftir efnahagshrunið fyrir fjórum árum flutti hann aftur heim .
" Það kom eiginlega af sjálfu sér .
Skrifstofunni sem hélt utan um mín mál í Bretlandi var lokað og það verður að segjast eins og er að Íslendingar voru ekki vinsælustu mennirnir í Bretlandi eftir að Icesave-málið komst í hámæli .
Ég ákvað því að koma heim og gera út héðan , " segir hann .
Garðar Thór hefur eigi að síður haft margvísleg verkefni ytra , þó það hafi ekki endilega farið hátt .
" Ég er með umboðsmenn bæði í Bretlandi og Þýskalandi og hef tekið þátt í ýmsum verkefnum , tónleikum og óperusýningum .
" Það er önnur ástæða fyrir því að Garðar Thór gerir út að heiman .
Fyrir tveimur árum eignaðist hann sitt fyrsta barn , soninn Kormák , með eiginkonu sinni , Tinnu Lind Gunnarsdóttur .
" Kormákur er fyrsta barnið okkar og ég vildi gefa honum góðan tíma , " segir hann .
" Það er virðingarvert , " skýtur faðir hans inn í .
" Ég sef minna , " svarar Garðar Thór sposkur þegar spurt er hvernig föðurhlutverkið hafi breytt honum .
" Ég skil líka allskonar orð sem enginn annar skilur .
" Að öllu gríni slepptu segir hann föðurhlutverkið gefa sér alveg ótrúlega mikið .
" Þetta er það langskemmtilegasta sem ég hef gert um dagana og vonandi er ég betri manneskja fyrir vikið .
" Hefur dálæti á Mozart Kormáki litla kippir í kynið , alltént hefur hann mikinn áhuga á tónlist .
" Við höfum ekki haldið tónlist sérstaklega að Kormáki en auðvitað er hún mikið spiluð í kringum hann , " segir faðirinn og afinn upplýsir að sá stutti hafi sérstakt dálæti á Wolfgang Amadeus Mozart .
" Honum þykja sinfóníur númer 40 og 25 skemmtilegastar og svo Eine kleine Nachtmusik .
Requiem er hins vegar helst til dapurlegt verk fyrir hans smekk , " segir Garðar Thór .
Mögulega hefur það áhrif að Kormákur hlustaði talsvert á Mozart í móðurkviði .
" Og nú er hann byrjaður að hlusta á Bach , " bætir afinn við stoltur .
" Já , hann bað einmitt um Bach yfir grautnum í morgun , " upplýsir faðirinn .
Svo virðist sem Kormákur sé alæta á tónlist en hann hefur einnig yndi af Ásgeiri Trausta , nýstirninu í poppheimum , og að sjálfsögðu Dýrunum í Hálsaskógi .
Rebbalagið mun vera í sérstöku uppáhaldi .
Spurðir hvort ekki blasi við að Kormákur leggi sönginn fyrir sig brosa feðgarnir .
" Það þarf ekkert endilega að vera , " segir Garðar en viðurkennir þó að góðar líkur séu á að hann eigi eftir að fást við tónlist , í einni eða annarri mynd , sé litið á tilhneiginguna í fjölskyldunni .
Erfitt að vera fjarri fjölskyldunni Garðar Thór upplýsir að hvorki hafi verið ýtt á sig né systkini sín að fara út í tónlist " en um leið og ég var búinn að ákveða það sjálfur fékk ég strax skilyrðislausan stuðning .
Þannig verður það líka með Kormák , kjósi hann að leggja tónlistina fyrir sig , " segir Garðar Thór og bætir við að sonur sinn gæti allt eins viljað helga sig leiklist , eins og móðir hans .
" Nú eða bara einhverju allt öðru .
Í dag elskar hann beltagröfur og hjólaskóflur , " segir hann og hlær .
Það mun tíminn leiða í ljós .
Nú þegar Kormákur er orðinn tveggja ára er Garðar Thór byrjaður að líta aðeins meira í kringum sig eftir verkefnum erlendis .
" Ég er einmitt á leiðinni til London núna að hitta umboðsmanninn .
Meiningin er að horfa til næstu mánaða , " segir Garðar Thór og bætir við að þótt verkefnum fjölgi ytra komi hann áfram til með að halda heimili í Reykjavík .
" Garðar Thór er ekki eini fjölskyldumeðlimurinn sem verið hefur á ferð og flugi til að syngja , faðir hans kynntist því lífi einnig á yngri árum , einkum á níunda áratugnum .
" Það sem gerði það líf óaðlaðandi fyrir mig var fjarveran frá fjölskyldunni .
Það var gaman á æfingum og sýningum en þess á milli leiddist manni og saknaði fjölskyldunnar , " segir Garðar .
Í hans tilviki kom aldrei til álita að flytja með fjölskylduna utan .
" Börnin voru í skóla hér heima og ég hafði sjálfur í mörg horn að líta sem óperustjóri og skólastjóri Söngskólans í Reykjavík .
" Garðar Thór bendir á að umhverfið hafi verið annað á þessum árum , einungis eitt flugfélag og hvorki farsímar né Skype komið til sögunnar .
Kann vel við sig í kennslu Þetta er fjórði veturinn sem feðgarnir vinna saman en Garðar Thór hefur kennt við Söngskólann frá árinu 2009 .
Hann kann því hlutverki ákaflega vel .
" Söngskólinn hefur alla tíð verið partur af mínu lífi , stofnaður ári áður en ég fæddist og ég var hérna mikið sem barn .
Síðan lærði ég auðvitað í skólanum líka .
Söngskólinn í Reykjavík er frábær vinnustaður og fólkið gott .
Ég kann vel við mig í kennslunni , það er gefandi að miðla af þekkingu sinni og reynslu .
" Spurður hvort hann setjist ekki bara með tíð og tíma í stól föður síns skellir Garðar Thór upp úr .
" Það hef ég ekki hugsað út í .
" Faðir hans segir ótímabært að velta því fyrir sér .
" Sjáðu til , það er svo langt í að þessi stóll losni .
" Þeir hlæja .
Líf Cortes-feðga snýst fyrst og síðast um tónlist og söng en spurðir um önnur áhugamál nefna þeir hesta .
" Ég var lengi í hestum en hætti því eftir 25 ár , " segir Garðar .
" Nú eru börnin tekin við .
" Garðar Thór gerði hlé á hestamennsku sinni meðan hann bjó í Bretlandi en byrjaði aftur í fyrra .
Er nú með einn klár .
" Aron bróðir tók við af mér á sínum tíma en núna er ég eiginlega tekinn við af honum því hann er erlendis í námi .
Kannski á pabbi eftir að byrja aftur líka .
" Faðir hans hleypir brúnum .
" Hver veit ? " Feðgarnir hafa líka yndi af því að fara í bíó .
" Ég hef reyndar gert alltof lítið af því að undanförnu , er ekki einu sinni búinn að sjá nýju Bond-myndina , " ljóstrar Garðar upp .
Syninum krossbregður .
" Ég trúi þessu ekki ! " Ljúkum þessu á áríðandi orðsendingu til kvikmyndahússins sem sýnir Skyfall : Takið frá miða í kvöld ! 