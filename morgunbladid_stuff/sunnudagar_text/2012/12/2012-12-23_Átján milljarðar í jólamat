Á aðventunni og um jólin er venja að gera vel við sig í mat .
Jólasteikin , smákökubaksturinn , laufabrauðsgerðin , piparkökuskreytingar að ógleymdu jólahangikjötinu eru ómissandi þættir í jólahaldi margra Íslendinga .
Matvælaframleiðendur keppast við að auglýsa hver sem betur getur í aðdraganda jólanna .
Enda er eftir miklu að slægjast .
Séu matarinnkaup hins dæmigerða Meniganotanda heimfærð á alla Íslendinga yfir 18 ára aldri má ætla að Íslendingar kaupi mat fyrir 18 milljarða í desember í ár .
Er það um 4% aukning á milli ára á föstu verðlagi .
Hér er átt við innkaup í matvöruverslunum á Íslandi einvörðungu , en ekki verslun á matsölustöðum eða í söluturnum .
Menigahagkerfið telur um 22% íslenskra heimila og velta um 883 milljörðum króna .
Sé hagkerfið skoðað má glögglega sjá mikla útgjaldaaukningu til matvörukaupa .
Í desember 2010 varði hver einstaklingur , 18 ára og eldri , að meðaltali rúmum 47.000 krónum til kaupa á matvörum í nóvember en tæplega 62.000 krónum í desember , eða nærri þriðjungi meira en í nóvember sama ár , en gera má ráð fyrir að meðalheimilið verji töluvert meira .
Svipaða sögu er að segja árið 2011 .
Þá vörðu einstaklingar að meðaltali tæpum 51.000 krónum í nóvember og rúmum 69.000 krónum í desember .
Munurinn milli mánaða er jafnvel meiri en árið áður eða 36% .
Sé árið í ár skoðað sést að notendur Meniga vörðu að meðaltali um 50.000 krónum í matvöruinnkaup í nóvember .
Ef við gerum ráð fyrir svipaðri aukningu og í fyrra má gera ráð fyrir að meðalmatvöruinnkaup muni nema rúmum 75.000 krónum í desember í ár .
Að meðaltali vörðu notendur Meniga rúmum 47.000 krónum á mánuði í matarinnkaup árið 2010 en ef að líkum lætur munu þeir verja tæpum 57.000 krónum á mánuði í ár .
Það er hækkun upp á um það bil 10% umfram almenna hækkun á vöruverði á sama tímabili .
Það er því ljóst að notendur Meniga verja umtalsvert hærri upphæð í matvæli í ár en undanfarin ár að raunvirði .
Hvort það sé vegna þess að matvæli hafi hækkað umfram annað vöruverð eða vegna þess að fólk sé að kaupa dýrari vörur í ríkara mæli skal ósagt látið .
Breki Karlsson 