Nú styttist í að sveinar jóla fari að skottast til byggða og ekki lítið tilhlökkunarefni þar á ferðinni .
Ég efast ekki um að þessir fjallabúar sveipaðir slíkri dulúð sem raun ber vitni , hafi fyrrum vakið verulegan fiðring hjá mörgu sprundinu sem og halnum .
Í frosti og fásinni hefur aldeilis verið kærkomið á aðventunni að geta í myrkrinu átt óvænt von á slíku náttúrufyrirbæri sem karlar þessir eru .
Hvort sem það var í þröngum göngum , inni í búri eða eldhúsi , nú eða úti í fjósi eða fjárhúsi .
Við minnsta þrusk hefur hríslast sæluhrollur um skrokk fólksins sem beið logandi eftir því að fá svalað þránni sem þráaðist við í hverri taug .
Og ekki hefur hann dregið úr spennunni sá undirliggjandi ótti við bræður þessa sem sáð hafði verið í sálina .
Þeir eru gráðugir og graðir og stunda heldur betur lostafulla iðju piltarnir þrettán , sleikjandi þvörur með þéttri tungu , sjúgandi ærnar af áfergju og krækjandi með krumlunum í bjúgu .
Það þarf ekki mikið ímyndunarafl til að yfirfæra slíka hegðun á tilþrif í lostafullum leik .
Orðanna hljóðan ein og sér dugar þar til , Stekkjastaur er jú stinnur eins og tré og Giljagaur gengur um og flekar fljóð .
Gluggagægir og Askasleikir eru báðir með óhemjandi gægjuþörf og sá síðarnefndi gengur svo langt að liggja undir rúmum fólks .
Margs hefur hann orðið vísari þar í gegnum árhundruðin trúi ég , og kannski laumað sér með í fjörið , svona líka lipur að sleikja með tungunni , rétt eins og fleiri bræður hans .
Skyrjarmur stundi og hrein af nautn þegar hann át á sig gat , hvernig ætli hljóðin hafi verið í þeim nautnasegg þegar hann viðhafði hvílubrögð ? Og hvað er málið með kertablætið hjá Kertasníki ? Hann kann eflaust að leika sér á ýmsa lund með slíka stauta .
Jú , þessir Grýlusynir eru sannkallaðir flagarar , lævísir , liprir og óútreiknanlegir þar sem þeir læðast um í skjóli nætur .
Vakir þá sjálfsagt margur svanninn fáklæddur og titrandi undir feld í von um heimsókn .
Svo eru alltaf einhverjir sem vilja helst af öllu láta köttinn taka sig .
En gera má ráð fyrir að þeir séu færri sem girnast greppitrýnið hana Grýlu , með allar sínar vörtur , hala og skögultennur .
Þó er engin leið að segja til um það .
Skapferli hennar bendir ótvírætt til hamfara í bólinu .
Trauðla trúi ég að Leppalúði komi nokkrum vörnum við þegar hún vill sitt .
Og sjálfsagt er hann alsæll þegar hún tekur hann með stæl svo undir tekur í hellinum .
Hann elskar jú þessa kerlingu .
Kristín Heiða 