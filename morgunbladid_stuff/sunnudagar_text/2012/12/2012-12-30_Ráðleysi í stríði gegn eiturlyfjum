Frumvarp um hert viðurlög við eiturlyfjaneyslu í Brasilíu hefur enn á ný kveikt umræðu um hið svokallaða stríð gegn eiturlyfjum .
Í frumvarpinu er kveðið á um að dómar fyrir að hafa eiturlyf í fórum sínum verði þyngdir og fíklar verði skilyrðislaust læstir inni .
Fernando Henrique Cardoso , fyrrverandi forseti landsins , gagnrýndi frumvarpið harðlega nú milli jóla og nýárs og sagði í viðtali við dagblaðið O Globo að það væri bæði gagnslaust og myndi hafa hrikalegar afleiðingar að gera eiturlyfjanotkun að lögreglumáli .
" Þeir sem misnota eiturlyf kunna að skaða sjálfa sig og fjölskyldur sínar , en það hjálpar þeim ekki að læsa þá inni , " sagði Cardoso , sem var forseti frá 1995 til 2002 , og bætti við að skilyrðislaus fangelsun fíkla hefði verið fordæmd um allan heim vegna þess að hún væri óskilvirk , brennimerkti fíkilinn og væri brot á mannréttindum .
Vandamál um allan heim Hin fyrirhugaða lagasetning í Brasilíu er dæmi um ráðleysi yfirvalda um allan heim í baráttunni gegn misnotkun fíkniefna .
Brasilía er talin stærsti markaður heims fyrir eiturlyfið krakk og næststærsti markaðurinn þegar kemur að almennri notkun kókaíns .
Osmar Terra , einn af flytjendum frumvarpsins , segir að eiturlyf og þá sérstaklega krakk skapi gríðarlegan heilbrigðisvanda í landinu og stofni öryggi almennings í voða .
Öryggi almennings er ekkert síður í voða í Mexíkó .
Mexíkanskir landgönguliðar héldu að þeir hefðu gert strandhögg þegar þeir felldu Heriberto Lazcano , foringja hinna voldugu glæpasamtaka Zetas , í skotbardaga 7. október .
Fögnuður stjórnvalda var skammvinnur .
Nokkrum klukkustundum síðar réðust vopnaðir menn inn á líkstofuna þar sem hinn fallni glæpakóngur lá og höfðu lík hans á brott .
Þannig hafa skipst á skin og skúrir í baráttu mexíkanskra yfirvalda við eiturlyfjahringina .
Talið er að 60 þúsund manns hafi látið lífið í Mexíkó í átökum vegna eiturlyfja á undanförnum sex árum .
Eiturlyfjaforingjarnir svífast einskis , búta óvini sína í sundur og hengja þá í brúm .
Vandinn er ekki bundinn við Ameríku .
Í Afganistan fór 18% meira land undir valmúarækt á þessu ári en í fyrra , þótt ópíumframleiðsla hafi dregist saman vegna ótíðar .
Í árlegri skýrslu Sameinuðu þjóðanna um eiturlyf og glæpi segir að þessi aukna rækt sé verulegt áhyggjuefni .
Um 90% af ópíumi heimsins er framleitt í Afganistan og er ein af rótum spillingar í landinu .
Talibanar heimta skatt af valmúabændum og nota tekjurnar í baráttuna gegn stjórnvöldum og herjum Atlantshafsbandalagsins .
Það hefur verið á dagskrá að þurrka ópíumframleiðsluna út frá því að stjórn talibana var steypt í innrásinni í Afganistan undir forustu Bandaríkjamanna árið 2001 .
Það hefur ekki gengið , ekki síst vegna þess hvað verðið er hátt og útilokað að bændur geti haft jafn miklar tekjur af öðrum landbúnaði .
Uggur í Evrópu Þá óttast yfirvöld greinilega að aukin harka sé að færast í undirheima Evrópu .
Á föstudag gaf evrópska lögregluembættið Europol út viðvörun um að óttast mætti gengjastríð líkt og á Norðurlöndunum í lok 20. aldar vegna innrásar mótorhjólagengja frá Bandaríkjunum , Kanada og Ástralíu .
Gengi á borð við Comancheros og Rebels frá Ástralíu , Rock Machine frá Kanada og Mongólanna frá Bandaríkjunum væri að ryðja sér til rúms í Evrópu og leituðu þar nýliða .
Þessi gengi hygðust hasla sér völl í eiturlyfjamisferli , vopnasölu og mansali og þeim fylgdi " öfgakennt ofbeldi " .
Richard Nixon , þáverandi Bandaríkjaforseti , lýsti yfir stríðinu gegn eiturlyfjum árið 1971 .
Því fylgdu harðar aðgerðir til að stemma stigu við flæði eiturlyfja til Bandaríkjanna , sem hafa sett svip sinn á löggæslu , sérstaklega sunnan bandarísku landamæranna .
Nú er komin fram hávær krafa um að endurskoða þessar aðferðir .
Leiðtogar Mexíkó , Hondúras , Costa Rica og Belize skoruðu í nóvember á Sameinuðu þjóðirnar að fara ofan í " árangur og takmarkanir " núverandi aðferða gegn eiturlyfjamisferli .
Meirihluti atkvæða fyrir lögleiðingu marijúana í ríkjunum Colorado og Washington í Bandaríkjunum í kosningunum í nóvember hefur ýtt undir þá kröfu .
MISHEPPNAÐ STRÍÐ " Stríðið gegn eiturlyfjum hefur misheppnast , " var niðurstaða sjálfskipaðrar 19 manna nefndar á vegum Sameinuðu þjóðanna 2. júní 2011 .
Í nefndinni voru ýmsir málsmetandi menn , þar á meðal Kofi Annan , fyrrverandi framkvæmdastjóri Sameinuðu þjóðanna , Ernesto Zedillo , fyrrverandi forseti Mexíkó , Fernando Henrique Cardoso , fyrrverandi forseti Brasilíu , og Paul Volcker , fyrrverandi yfirmaður bandaríska seðlabankans .
Árið 2010 vörðu Bandaríkjamenn 15 milljörðum dollara í stríðið gegn eiturlyfjum eða um 500 dollurum á sekúndu .
Alþjóðamál Karl Blöndal kbl@mbl.is Stríðið sem við höfum háð í 40 ár hefur ekki borið árangur .
Í hreinskilni sagt erum við að tapa þessu stríði .
Otto Perez Molina , forseti Gvatemala , er einn helsti andstæðingur " stríðsins gegn eiturlyfjum " .
