Félagar í Slökkviliði höfuðborgarsvæðisins byrjuðu fyrir hreina tilviljun að iðka íshokkí í fyrra , lögreglan skoraði á þá í leik í tilefni af mottumars .
Nú er æft þrisvar í viku og stefnan sett á Heimsleika lögreglu- og slökkviliðsmanna í Belfast á næsta ári .
Myndir : Kristinn Ingvarsson kring@mbl.is Texti : Orri Páll Ormarsson orri@mbl.is Það var gaman að þekkja þig , Kristinn minn , " segi ég við Kristin Ingvarsson ljósmyndara áður en hann heldur út á ísinn með liðsmönnum í Brunavarðafélagi Reykjavíkur .
" Sömuleiðis , " svarar hann .
" Þú skrifar kannski eitthvað fallegt um mig .
" Kristinn stillir sér upp við annað markið , til að ná myndum úr sem mestu návígi , og leikurinn hefst .
Ekki er að sjá að íshokkíleikararnir haldi aftur af sér .
Ég hef í raun og veru áhyggjur af Kristni þarna í hringiðunni , það sem þeir leggja ekki á sig þessir ljósmyndarar .
" Ég hefði líklega átt að vera með hjálm , " segir hann eftir á , sloppinn heilu og höldnu , " en á móti kemur að hefði eitthvað komið upp á gat ég varla verið í betri höndum .
" Það er mánudagsmorgunn og Brunavarðafélag Reykjavíkur , íshokkílið Slökkviliðs höfuðborgarsvæðisins , er mætt á æfingu í Skautahöllinni í Laugardal .
Þá fyrstu af þremur í vikunni .
Ævintýrið hófst snemma á síðasta ári en þá skoraði Lögreglan á höfuðborgarsvæðinu á slökkviliðsmenn í íshokkí í tilefni af mottumars .
" Það var mjög drengilegt af þeim að skora á okkur með tveggja daga fyrirvara , " segir Helgi Finnbogason , einn slökkviliðsmanna , glottandi .
" Þeir búnir að æfa stíft en aðeins þrír eða fjórir hjá okkur sem stóðu á skautum , hvað þá meira .
" Vilja að löggan stofni lið Slökkviliðið vék sér þó ekki undan áskoruninni og mætti í leikinn .
Það varð söguleg rimma .
" Við töpuðum , " rifjar Helgi upp en harðneitar að fara frekar út í þá sálma .
En áhuginn hafði kviknað og slökkviliðsmenn ákváðu að setja saman lið .
Tæplega fjörutíu manns mæta nú reglulega á æfingar Brunavarðafélags Reykjavíkur , mest slökkviliðsmenn en einnig þrír lögreglumenn , tveir frá landhelgisgæslunni og einn fangavörður .
Og nei , sá síðastnefndi hefur ekki bara það hlutverk að standa yfir þeim sem sendir eru í skammarkrókinn ! Skýringin á því að lögreglumennirnir þrír æfa með þeim er sú að lögreglan heldur að staðaldri ekki úti liði .
" Þetta eru einu löggurnar sem gætu orðið slökkviliðsmenn , " segir Helgi sposkur á svip .
Hann hvetur lögregluna til að gera á þessu bragarbót , stofna sitt eigið lið .
" Ekki myndi standa á okkur að skora á þá ! " Birkir Árnason , einn fárra slökkviliðsmanna sem höfðu reynslu af íþróttinni , var skipaður þjálfari og segir hann framfarirnar vera með ólíkindum .
" Ég hef aldrei séð þetta gerast svona hratt , " fullyrðir hann .
Leikið hefur verið reglulega við " old boys " -lið skautafélaganna og keppt í Utandeildinni í íshokkí .
" Til að byrja með töpuðum við öllum leikjum stórt en núna erum við ekki bara farnir að standa í liðunum , heldur vinna þau líka , " segir Helgi .
Æfingatíminn , milli kl. 9 og 11 á morgnana , vekur athygli en Helgi og Birkir segja hann þannig til kominn að afar erfitt sé að fá ístíma á höfuðborgarsvæðinu .
Það sé helst á morgnana eða nóttunni .
" Þar sem við vinnum á vöktum hentar þessi tími okkur en það á ekki við um marga hópa .
Skortur á höllum er farinn að standa íþróttinni fyrir þrifum .
Væru hallirnar fleiri , þó ekki væri nema ein í viðbót , myndi iðkendum fjölga hratt , " segir Birkir .
Meira en bara íþrótt Ekki vantar áhugann í hópnum .
" Ég hef keppt í öllum mögulegum íþróttagreinum gegnum tíðina en þetta er það skemmtilegasta sem ég hef gert , " segir einn liðsmanna , Óskar Steindórsson .
" Þetta er svo miklu meira en bara íþrótt , " bætir Birkir við .
Menn eru vígalegir í íshokkígallanum og sú spurning vaknar hvort þeir séu á bakvakt á æfingum og gætu verið kallaðir út .
" Nei , það erum við ekki , " svarar Helgi .
" Það tekur alltof langan tíma að komast úr búningnum .
Við æfum á frívaktinni .
" Framundan eru Heimsleikar lögreglu- og slökkviliðsmanna í Belfast í ágúst á næsta ári og þangað er förinni heitið .
Um er að ræða eitt stærsta íþróttamót í heimi með á bilinu tíu til tólf þúsund keppendur .
Keppt er í öllu mögulegu á leikunum , svo sem skeifukasti , dorgveiði , stigahlaupi og auðvitað kleinuhringjaáti en íshokkíið mun vera stærsta greinin .
Í fjáröflunarskyni fyrir leikana hafa slökkviliðsmenn gert sérstök dagatöl sem hægt er að kaupa í Smáralindinni .
Ljósmyndirnar eru eftir Veru Pálsdóttur .
Íslendingar hafa unnið til fjölda verðlauna á leikunum gegnum tíðina og spurður hvort stefnt sé á verðlaun í íshokkíinu næsta sumar hristir Helgi höfuðið .
" Nei , það er heldur snemmt .
Takmarkið í þessari lotu er að verða ekki drepnir ! " 