Hljómsveitin Retro Stefson var á dögunum tilnefnd til Norrænu tónlistarverðlaunanna fyrir samnefnda plötu sína .
En mikill uppgangur hefur verið hjá hljómsveitinni síðan hún gerði samning við Universal í fyrra .
Í framhaldinu varð hún vinsæl á tónleikahátíðum í Þýskalandi , Sviss , Austurríki og nokkrum löndum Mið- og Austur-Evrópu .
Aðeins eru sjö ár síðan hljómsveitin var stofnuð og með tilliti til ofangreinds árangurs er skemmtilegt að horfa til þess hvernig hún varð til .
Retro Stefson hóf göngu sína í Austurbæjarskóla .
Þá langaði Unnstein Manuel Stefánsson á Samfésballið og það var hægt að komast frítt inn á það með því að vinna söngvakeppni Samfés .
Hann valdi þá vini sína sem hann langaði til að skemmta sér með á ballinu í hljómsveitina og var ekki horft til þess hvort þeir kynnu mikið á hljóðfæri eða ekki .
Sjö árum síðar er hljómsveitin orðin þekkt á erlendri grundu .
hljómsveitarmeðlimirnir hafa bætt verulega leik sinn á hljóðfærin .
Það sást strax á fyrstu plötunni þeirra , Montana , sem kom út fyrir fjórum árum .
Árið 2010 kom síðan út önnur plata þeirra , Kimbabwe og vakti mikla athygli .
Það var " tjilluð " tilfinning í lögunum á Kimbabwe en sveitin lagði ekki mesta metnaðinn í textasmíðina heldur góðan fíling .
Hljómsveitin fullorðnast Margir sem mættu á tónleika hljómsveitarinnar á Airwaves-hátíðinni í Hörpunni sáu allt í einu fágaða hljómsveit sem spilaði ekki jafn mikið á stráksgleðina og áður .
Lög hljómsveitarinnar voru þéttari og vandaðri og samdóma álit að hún væri að taka stórstígum framförum .
Eins og einn áhorfandinn orðaði það ; " Það er eins og hljómsveitin hafi fullorðnast .
Allt í einu er þetta orðið rosa gott band .
" Unnsteinn Manúel Stefánsson , söngvari og aðaltextahöfundur sveitarinnar , segir að slíkar umsagnir komi honum ekki á óvart .
Þeir hafi gefist upp í sköpuninni með báðar hinar plöturnar og bara gefið þær út .
En í þetta skiptið var hann búinn að gefast upp þrisvar sinnum áður en hann var orðinn sáttur við útkomuna .
Þegar Retro Stefson gerði samning við Vertigo , eitt undirfyrirtækja Universal , fór boltinn að rúlla .
Útsendari Vertigo heyrði fyrst í Retro Stefson á Airwaves-tónleikahátíðinni fyrir nokkrum árum og fylgdist með henni í nokkurn tíma áður en gerður var samningur við hana .
Hljómsveitin fluttist öll út til Berlínar og hefur gengið vel að fóta sig á þeim stóra markaði .
Þjóðverjar borga möglunarlaust Aðspurður hvers vegna þeir hafi frekar valið Þýskaland en Bretland til dæmis , segir Unnsteinn að það séu margar ástæður fyrir því .
" Það er margt sem gerir þetta þægilegra fyrir okkur þar heldur en í Bretlandi , eins og til dæmis að stéttarfélagavitundin er svo sterk þar .
Maður fær borgað fyrir allt , það er alltaf matur baksviðs og þess háttar en þessir hlutir eru oft ekki í lagi í Bretlandi .
" Unnsteinn segir að þeir hafi spilað í fjögur eða fimm skipti í Bretlandi og það hafi ekki allt verið slæmt .
" Þegar við spiluðum í Koko í London á tónleikum sem tónlistartímaritið NME skipulagði var staðið við allt og mikil fagmennska í gangi í kringum tónleikana .
En það besta sem við kynntumst í Bretlandi var bara eins og hverjir aðrir tónleikar í Þýskalandi , því þetta er alltaf þannig hjá þeim .
Það er algengt í Bretlandi að starfsfólkið sé dónalegt við þig , þú fáir ekki borgað og það sé enginn standard á hljóðkerfunum og ekki búið að undirbúa neitt af því sem beðið var um .
Mér finnst reyndar áhorfendurnir svipaðir á báðum stöðum , þeir eru mjög áhugasamir um íslenska tónlist .
Svo er mikill munur á Íslandi og Þýskalandi með skipulagninguna .
Á Íslandi er alltaf verið að redda öllu en þannig er það ekki í Þýskalandi .
Ef þú ert ekki búinn að biðja um það tveimur vikum fyrir tónleikana þá færð þú það ekkert á sviðið þegar þeir eru að byrja .
Ein af minningunum frá Þýskalandi er þegar við vorum með bókaða tónleika í einhverjum smábæ í Þýskalandi en á Íslandi færðu þeir Airwaves-tónleikana með það sem myndi kallast mikill fyrirvari á Íslandi , hálfu ári áður en tónleikarnir áttu að fara fram .
En þá vorum við bókaðir í þessum smábæ og afbókuðum okkur vegna Airwaves-tónleikana .
En þeir urðu brjálaðir vegna þessa .
Þeir voru með planað Íslendingakvöld og hátíð í gangi og það er enn talað um þetta þar .
Það er erfitt að skýra þetta út fyrir þeim , en Airwaves er þannig hátíð að það er eins og 17. júní okkar tónlistarmanna á Íslandi og því miður lenti þetta á sama tíma .
Þetta hefur verið mjög lærdómsríkt .
Við erum farnir að skipuleggja okkur meira á þýskan hátt núna .
" Hálfberir á tónleikunum Spurður um menningarmuninn og menningarárekstra sem hljóta að vera tíðir þegar Íslendingurinn fer af hólnum sínum og út í heim að sjá aðra siði og kynnast undarlegheitum annarra og sjá undarlegheitin í sjálfum sér , segir hann að auðvitað séu menningarárekstrar tíðir en sjaldan alvarlegir .
Aðallega upplýsandi og gleðilegir .
" Mér fannst til dæmis mjög gleðilegt þegar ég fór til Tyrklands og maður kynntist því hvers konar menningarþjóð þetta var , því hér í Þýskalandi eru Tyrkirnir næstum því annars flokks þegnar .
Viðhorf gagnvart Pólverjum á Íslandi er líka enn meira pirrandi eftir að hafa túrað þar og fundið hvað þetta er falleg þjóð og hvað saga þeirra og menning er mikil .
Það skal enginn fá að tala illa um Pólverja í mín eyru .
Þetta er allt upplifun sem er gott og gaman að ganga í gegnum .
Tónleikarnir á þessum stöðum gengu mjög vel .
Það er reyndar minnisstætt hvað það var mikill hiti á tónleikunum í Póllandi , rétt eins og í Króatíu þegar við héldum tónleika þar .
Manni leið miklu betur í slíkum aðstæðum heldur en heima á Íslandi þar sem er alltaf svo kalt .
Ég er frekar viðkvæmur fyrir kulda .
Gaman að fá að vera í hlýrabol á sviðinu og Haraldur næstum því allsber alla tónleikana .
" Í kjól og strigaskóm Retro Stefson fór í febrúar í fyrra út til Þýskalands á túr og var að hita upp fyrir breska hljómsveit sem heitir The Go ! Team .
Svo fóru þau aftur í apríl á túr og voru þá marga mánuði .
Þann tíma voru þau með tónleika tvisvar til þrisvar í viku víða um Þýskaland en höfðu alltaf búsetu í Berlín .
Spurður um menningarmuninn sem þau upplifðu segir hann að hann hafi vissulega verið nokkur .
" Það er ótrúlegt pappírsstúss að redda sér íbúð og þess háttar í Berlín , " segir Unnsteinn .
" En Berlín er ótrúlega opin borg fyrir útlendingum og ýmiskonar afbrigðum manneskjunnar .
Við bjuggum í Tyrkjahverfi og ég var mestmegnis bara í íslamskri skyrtu , hálfgerðum kjól og strigaskóm alla daga .
Berlín er svo flott borg , þar er engin Gróa á Leiti .
Svo framarlega sem þú ert ekki að bögga neinn , þá böggar enginn þig .
" Spurður um söluna á plötunum segir hann hana vera þónokkra ofan á launin .
" Við fáum alltaf borguð laun fyrir tónleikana og í ofanálag lágmark nokkra tugi sem við seljum af plötum á hverjum tónleikum .
Í Berlín koma kannski 500 manns á Retro Stefson-tónleika .
Þegar við erum að fara til Berlínar að spila förum við ekkert að spá í þetta fyrr en viku fyrir tónleikana en það er búið að vinna hellings kynningarvinnu fyrir okkur .
Það er mjög góð tilfinning að fullt af fólki er að vinna í þessu með okkur og sér um þessa hluti fyrir okkur .
En þetta er alltaf svolítið stress hvort fólk mæti .
Maður er alltaf himinlifandi þegar íslenskar hljómsveitir slá í gegn en eina öfundin sem maður finnur fyrir þegar maður sér hvernig svona grúppum eins og Of Monsters and Men gengur er að þær losna alveg við óttann um hvort það verður mætt á tónleikana hjá þeim .
Því maður er alltaf smá óttasleginn með mætinguna .
Á Íslandi þarf maður oft að bíða eftir áhorfendum áður en við troðum upp .
" Úr stressinu í friðinn Aðspurður hvort það sé ekki gott að losna úr stressinu á Íslandi segir hann að það sé svo sannarlega svo .
" Það er mjög gott að losna við stússið hérna á Íslandi .
Það er heilmikil menningarpólitík á Íslandi , sem er gott að losna við .
Það er oft metingur og þrýstingur um hver er að spila hvar , það er verið að velja á festivöl og veita styrki og það er svolítið truflandi .
Mig langar bara að semja og spila tónlist .
Þegar maður kemst út þá getur maður einbeitt sér miklu betur að því .
Varðandi pólitík þá veltir maður því stundum fyrir sér hvað það gæti gert fyrir Ísland ef svona fólk eins og Björk yrði menningarmálaráðherra , hvað það myndi þýða fyrir Ísland .
Ég held að þvílíkir kontaktar myndu myndast við landið , en auðvitað nennir fólk því ekki , þegar það hefur tækifæri til að semja tónlist alla daga .
En maður sér þetta stundum í öðrum fögum eins og þegar fólk úr atvinnulífinu fer í stöður í háskólunum , þá hefur það oft heilmikil jákvæð áhrif .
En það er önnur saga .
" Að deila er gott Aðspurður hvort allir þessir túrar og þessi samvera við hina hljómsveitarmeðlimina sé ekki erfið til langs tíma litið .
Því eins mikið hjarðdýr og mannskepnan er að þá er alltaf erfitt að vera of nálægt öðrum manndýrum of lengi .
" Jú , það er alveg rétt að allir þessir túrar þar sem við erum saman allan sólarhringinn reyna stundum á en á móti kemur að þótt þetta sé oft erfitt er þetta alltaf meira skemmtilegt en erfitt .
Við búum líka að reynslu annarra hljómsveita á Íslandi .
Menn vita hvenær á að taka hlé og það er komin reynsla á þetta .
Þetta álag er alþekkt í bransanum og til margar sögur af því .
Þannig að allir eru viðbúnir þegar það koma vandræði upp á hjá okkur .
Álagið í stúdíóinu hins vegar fellur ekki svo mikið á alla meðlimina því við höfum komið okkur upp mjög ákveðinni verkaskiptingu á milli okkar .
Við Logi bróðir minn , Styrmir Hauksson og Sveinbjörn Thorarensen erum mest í eftirvinnslunni .
Þessi plata sem við vorum að gefa út er mikil eftirvinnsluplata .
Ekki bara í hljóðinu heldur fór einnig heilmikil hugmyndavinna í önnur mikilvæg atriði eins og plötuumslagið .
En auðvitað eigum við það til að deila í þessu ferli en það er skapandi .
" Valsararnir á heimavelli Næstu tónleikar hljómsveitarinnar á Íslandi verða haldnir í Vodafone-höllinni , Valsheimilinu , 30. desember .
" Það er dálítið steikt ástand á Íslandi í dag hvað varðar tónleikastaði .
Borgin virðist ekki vita hvort það eigi að leyfa NASA að lifa eða ekki .
Það eru margar borgir á meginlandinu með svona tónleikastaði sem bæjarfélögin reka .
Við erum reyndar allir Valsarar og þess vegna mjög ánægðir með að spila í Vodafone-höllinni .
Nema Haraldur sem er KR-ingur en hann er líka að hverfa á brott úr hljómsveitinni um tíma á meðan hann fer í leiklistarnám til London .
Þá verður Retro Stefson hrein Valsarahljómsveit .
En maður saknar hans samt .
" Varðandi vangaveltur um hvert hljómsveitin muni þróast segir Unnsteinn að það verði líklegast í áttina að sönglögum .
" Logi bróðir minn er reyndar alltaf að þróast meira sem dj .
En það er mikið að gerast í tónlistinni í dag .
Orkudrykkjakynslóðin er ráðandi í Bandaríkjunum í augnablikinu , svokallað orkudrykkjarave .
Svo er Asía að koma til .
Það varð til popptónlist í Evrópu og Bandaríkjunum af því að millistéttirnar urðu til .
Nú er millistétt að verða til í Asíu og það finnst í tónlistinni .
Kóreska lagið Gangnam Style er vinsælasta lagið í heiminum í dag .
Það er spennandi að fylgjast með þessu , " segir Unnsteinn .
