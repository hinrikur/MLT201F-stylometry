Ríkisstjórnin er fallin .
Flestum er það löngu ljóst .
Fyrsta hreina vinstristjórnin virðist hins vegar ekki horfast í augu við þá staðreynd frekar en aðrar sem við blasa .
Hún skilur ekki ákall almennings um nýja stjórnarhætti .
Ákall um ný vinnubrögð og nýjar leiðir til að sækja fram í stað þess að spóla í stöðugt dýpri hjólförum skattahækkana , afturhalds og niðurrifs .
Hún skilur heldur ekki ákall fjölskyldna og atvinnulífs um stöðugleika og svíkur jafnharðan þá samninga sem gerðir eru , hvort sem er við samtök launþega , atvinnurekenda eða tilteknar atvinnugreinar .
Og ekki skilur hún hverja könnunina á eftir annarri sem sýnir fram á að almenningur ber ekki traust til hennar .
Stundum hefur það verið haft í flimtingum að forsvarsmenn ríkisstjórnarinnar eigi erfitt með að skilja ensku , en ég hallast helst að því að skilningsleysi þeirra á íslensku sé enn verra .
Íslenskur almenningur kallar á breytingar og krefst þess að ríkisstjórnin skipti um kúrs .
Það ákall skilst ekki í stjórnarráðinu .
Hugsanlega skilur norræna velferðarstjórnin dönskuna betur og þá er kannski eins gott að hrópa hátt og snjallt : Farvel ! Nú er svo komið að ríkisstjórnin nýtur ekki meirihlutastuðnings á Alþingi í sínu mikilvægasta máli , sem er sjálft fjárlagafrumvarpið .
Þegar þetta er skrifað eru í gangi sérkennilegar þreifingar þar sem ríkisstjórnin reynir að vinna á sitt band meirihluta þingmanna til að styðja fjárlagafrumvarpið .
Ástæðan fyrir ágreiningi um frumvarpið er einföld .
Ríkisstjórnin sér engar aðrar lausnir en enn frekari skattahækkanir , enn frekari álögur á almenning og atvinnulíf og nú skal ráðist á ferðaþjónustuna sem er ein af þeim fáu atvinnugreinum sem enn sýna eitthvert lífsmark .
Að auki hefur nú verið kynnt viðbót við frumvarpið , þar sem upplýst er að til standi að hækka bensíngjöld , útvarpsgjöld , tóbaksgjöld , vörugjöld á bílaleigubíla , gistináttagjöld , almenn tryggingagjöld , auk þess að framlengja raforkuskatt og festa kolefnisgjald og gjöld á sölu á heitu vatni .
Skyldi nokkurn undra að fáir fagni eða erfiðlega gangi að ná sátt eða samstöðu ? Enn eru 148 dagar eftir af kjörtímabili fyrstu hreinu vinstristjórnarinnar .
Ríkisstjórnin er óstarfhæf .
Við þurfum nýja sem skilur skilaboð almennings og nýtur umboðs og stuðnings .
Við þurfum ríkisstjórn sem vill sækja fram og skapa ný og fjölbreytt tækifæri í íslensku samfélagi .
Þau tækifæri fást aðeins með frelsi , vali og svigrúmi einstaklinganna sjálfra .
Stærsta jólagjöfin í ár væri að ríkisstjórnin pakkaði saman og viðurkenndi að þau meðul sem beitt hefði verið væru ekki að lækna meinið .
Skattahækkanir verði dregnar til baka og fram að kosningum vinni þingmenn saman að þeim málum sem brýnust eru í þágu almennings og fyrirtækja .
Einungis þannig getur á ný skapast sátt og sá sóknarhugur sem við þurfum til að halda á vit nýrra tíma .
Og með þá von í brjósti leyfi ég mér að segja ; Farvel ! Hanna Birna Kristjánsdóttir hanna.birna.kristjansdottir@reykjavik.is 