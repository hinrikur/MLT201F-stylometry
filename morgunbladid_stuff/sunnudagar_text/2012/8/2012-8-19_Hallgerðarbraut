Nöfn og heiti hafa alltaf skipt máli .
Sagt er að fjórðungi bregði til nafns og því er nokkuð undir því að foreldrar vandi sig þegar þeir velja börnum sínum nöfn .
Það gera þeir líka og nota til þess ýmsar aðferðir .
Sumir nefna börn í höfuðið á ömmum eða öfum , frænkum eða frændum , systkinum , vinum , sögupersónum eða þjóðþekktum einstaklingum .
Þannig ganga kvenmannsnöfn og karlmannsnöfn aftur og aftur og þegar rennt er yfir nöfn Íslendinga er ljóst að þeir eru bæði konur og karlar .
Algengt er að bæjar- og staðarnöfn dragi nafn sitt með einum eða öðrum hætti af umhverfinu .
Þannig heiti eru oft nokkuð gagnsæ og fólk getur vel ímyndað sér hvernig stendur á nafngiftinni .
Sem dæmi um þesskonar nöfn mætti nefna Breiðdalsvík , Hvalfjörð , Sólheima og Brekku .
En stundum draga bæir og staðir nafn sitt af fólki eða persónum .
Þannig mætti til dæmis nefna Egilsstaði , Bárðardal , Patreksfjörð og Þórsmörk .
Á ferð um landið fékk ég spurningu frá einni tíu ára úr aftursætinu : " Eru ekki til neinir bæir sem heita konunöfnum ? " Þetta var þegar við höfðum keyrt fram hjá nokkrum Einarsstöðum og Halldórsstöðum .
Satt að segja varð mér svarafátt og fór að hugsa málið .
Mjög óvísindaleg rannsókn leiddi þó í ljós að það væri fremur sjaldgæft að bæir hétu eftir kvenmönnum .
Og það hlýtur að kalla á skýringu .
Getur verið að ábúendur á bæjunum hafi verið einsetukarlar sem þótti þá eðlilegt að nefna bæ sinn eftir sjálfum sér ? Það verður að teljast fremur ólíkleg skýring .
Getur verið að húsbóndanum á bænum hafi þótt eðlilegt að nefna bæinn aðeins eftir sér en ekki til dæmis húsmóðurinni ? Og ef svo er hvernig stendur á því ? Eins og lesendur vita er það gömul saga og ný að karlar eru fyrirferðarmeiri í sögunni , afrek þeirra þykja merkilegri en afrek kvenna .
Ef þú lesandi góður ert ekki sannfærður skaltu til dæmis prófa að fletta kennslubók í mannkynssögu .
Svona hefur þetta verið lengi eða allt frá landnámi .
Ýmis kennileiti og bæir kennd við landnámskarla eru til og nægir að nefna höfða kennda við þá kappa Ingólf og Hjörleif , Eiríksstaðir og Grímsgil .
En fáar landnámskonur eru nefndar og ein sú frægasta þeirra , Auður djúpúðga , bjó í Hvammi , af hverju ekki Auðarstöðum ? Þegar götum eru gefin nöfn gilda að nokkru aðrar reglur .
Þannig eru til að mynda götunöfn í hverfum Reykjavíkur nokkuð úthugsuð .
Þannig hafa nöfn goða og örfárra gyðja til dæmis ratað í Þingholtin og nöfn persóna , einkum karlpersóna , úr Íslendingasögum í Norðurmýrina .
Í þessum hverfum eru kvenkynspersónur í miklum minnihluta og þær sem þó hafa hlotið náð fyrir augum nafngjafanna eru upp til hópa nokkuð " viðurkenndar " persónur .
Það vekur til dæmis furðu mína að liðleskjan Gunnar fái heila braut kennda við sig en Hallgerður kona hans er ósýnileg í götunöfnum úr Njálu .
Ekki er hægt að bera því við að Hallgerðargata sé óþjálla götuheiti en til dæmis Skarphéðinsgata .
Skemmst er svo að minnast uppþotsins sem varð þegar breyta átti nöfnum á nokkrum götum í borginni og nefna átti eina þeirra Bríetartún .
Á því sáu margir öll tormerki .
Í nýjum hverfum borgarinnar hafa kvenmannsnöfn verið ögn meira áberandi .
En þau hverfi eru vel að merkja í jaðri borgarinnar .
Þar má finna norrænar gyðjur sem ekki hafa þótt nógu góðar í miðborgina þótt sumar þeirra gegni merkilegu hlutverki í Snorra-Eddu .
Kannski að ég fari næst í bíltúr í þessi hverfi til þess að aftursætisfarþeginn sjái að konur eru líka þess verðar að götur séu nefndar eftir þeim .
Ég legg það til að þegar Vatnsmýrinni verður breytt í hverfi fyrir fólk inni í miðri borg verði allar götur nefndar eftir konum .
Þannig verða þær ekki jaðarsettar eins og rík tilhneiging er til .
Til að auðvelda verkið get ég stungið upp á Hallgerðarbraut , Sölkustíg , Þórustræti , Steinunnarveg og Gerðarhaga .
