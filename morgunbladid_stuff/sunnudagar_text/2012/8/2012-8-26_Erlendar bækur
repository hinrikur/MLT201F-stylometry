Martin Amis - Lionel Asbo : State of England * * ½ - Ein af þeim nýjungum sem Tony Blair kom á í bresku þjóðlífi var ASBO , Anti-Social Behaviour Order , en það mun einskonar áminningarnálgunarbann sem hægt er að leggja á óknyttafólk og þá til að mynda banna ungmenni að spila fótbolta fyrir utan heimili sitt , bónda að beita gæsum og svínum á landareign nágranna , fullorðnum karli að hæðast að nágrönnum sínum eða konu að hafa hátt við kynmök í Bretlandi , svo dæmi séu tekin um áminningar sem veittar hafa verið á síðustu árum .
Gagnsemin hefur verið umdeild og stendur víst til að leggja þær af á næstu árum , enda hafa þær ekki dugað til að draga úr allskyns smáglæpum og ótuktarskap í breskum borgum .
Söguhetjan í nýrri bók Martins Amis er einmitt gott dæmi um slíkt , hann gengst upp í því að hafa fengið fjölmargar slíkar áminningar , en stoltastur er hann af að vera sá yngsti sem fengið hefur þannig " viðurkenningu " ; aðeins tveggja ára .
Svo stoltur er hann af öllu saman að hann breytti nafni sínu og heitir héðan í frá Lionel Asbo , en ekki Pepperdine .
Systursonur Lionels , Des , er allt annarrar gerðar , vel gefinn og lítt hneigður fyrir ofbeldi , sem veldur Lionel áhyggjum , enda vill drengur frekar lesa bækur en stela bílum .
Des , sem er fimmtán ára þegar bókin hefst , heldur þó einu leyndu fyrir Lionel , en það er að hann á í ástarsambandi við mun eldri konu .
Það er kannski ekki stórmál nema fyrir það að konan gamla er móðir Lionels og þar að leiðandi amma Des. Spennan í kringum það leyndarmál helst svo í gegnum bókina , enda gefur augaleið að Lionel myndi taka því mjög illa ef upp kæmist .
Lionel kann best við sig í fangelsi , hefur eytt lunganum af ævinni í varðhaldi , og er staddur í fangaklefa þegar í ljós kemur um miðja bók að hann hefur unnið 139.999.999,50 pund í lottó , sem samsvarar 26 milljörðum króna .
Það er hér sem Amis missir tökin á sögunni , enda verður allt yfirborðskennt í lýsingum hans á því hvernig auli fer með fé .
Sálarkreppa Lionels þegar hann hættir að langa í allt vegna þess að hann getur veitt sér það er svo klisjukennd að ég stóð mig að því að lesa heldur hratt síðari hluta bókarinnar .
Alafair Burke - Never Tell * * * - Bækur Alafair Burke eru mjög í takt við það sem tíðkast í slíkum bókum vestan hafs , lögregluforingi í sálarkreppu glímir við glæpi á milli þess sem hann slæst við kerfið , en þær eru ólíkar að því leyti að í þeim er meiri dýpt og minna af blóði og öðrum líkamsvessum .
Never Tell er fjórða bókin um lögreglukonuna Ellie Hatcher og líkt og fyrri bækur prýðilega skrifuð og spennandi .
Bókin hefst þar sem unglingsstúlka finnst látin í baðkari á íburðarmiklu heimili og flest bendir til þess að hún hafi svipt sig lífi .
Annað kemur þó á daginn .
Árni Matthíasson arnim@mbl.is 