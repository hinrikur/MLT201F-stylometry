Hann hélt upp á sjötugsafmælið sitt sl. vetur með því að taka þátt í 90 km langri skíðagöngu , " Vasa-göngunni " , í Svíþjóð .
Bragi Ragnarsson kallar ekki allt ömmu sína .
Fyrir utan að vera skíðagarpur eru fjallgöngur og útivist meðal helstu áhugamála hans .
Hann hefur gegnt ýmsum ábyrgðarstöðum í íslensku viðskiptalífi , bæði hérlendis og erlendis í um 40 ár og gegnir nú starfi stjórnarformanns Eimskips sem er að fara á markað í Kauphöllinni með haustinu .
Unnur H. Jóhannsdóttir uhj@simnet.is Ég er fæddur á Ísafirði og uppalinn þar til 11 ára aldurs en þá fluttu foreldrar mínir til Reykjavíkur .
Faðir minn Ragnar Jóhannsson var skipstjóri á Ísafirði á nýsköpunartogaranum Ísborgu , en hann missti heilsuna um fertugt , og varð að hætta til sjós .
Þau fluttu þá til Reykjavíkur og faðir minn keypti litla raftækjaverslun sem hann kallaði Lampann og rak á Laugaveginum í ein 30 ár .
" Bragi Ragnarsson var því í æsku hvorki ókunnugur sjómennskunni né rekstri .
" Ég var einnig til sjós á sumrin á skólaárunum " .
En þú ætlaðir aldrei að vera sjómaður ? " Nei , einhvern veginn kom það alls ekki til greina .
Hugur minn beindist frekar að viðskiptum og eftir að ég tók landspróf fór ég í Samvinnuskólann á Bifröst og útskrifaðist þaðan 1962 og hef verið í einhvers konar rekstri síðan .
" Ég hef heyrt að þú sért sprækur fjallagarpur og skíðamaður .
Segðu mér aðeins frá þeim áhugamálum .
" Ég er eins og ég hef sagt alinn upp á Ísafirði og þar var skíðamennskan svo sjálfsagt mál .
Ég hef alla tíð verið mikið á skíðum , sérstaklega á seinni árum , og farið reglulega í Alpana og fjórum sinnum tekið þátt í Vasa-göngunni sem er 90 km löng .
Nú síðast tók ég þátt í henni á 70 ára afmælinu mínu og náði þá besta tímanum mínum , " segir hann og brosir .
" Ég hef líka gaman af annarri útivist og fjallaferðum og stofnað í því skyni eigin ferðaskrifstofu árið 2006 , BR Tours sem sinnir móttöku erlendra ferðamanna og þjónustu við þá á Íslandi .
Ég býð eingöngu upp á skraddarasaumaðar ferðir með litla hópa og legg áherslu á að fá fólk sem hefur áhuga á gönguferðum um náttúru Íslands .
Þessi rekstur sameinar því ágætlega starfið og áhugamálin .
" Lífssýnin breyttist í Tanzaníu En svo fórstu í þróunarstörf til Tanzaníu 1981-1983 ? " Það var eiginlega af rælni .
Íslendingar tóku þá þátt í samnorrænum þróunarverkefnum og voru nokkrir Íslendingar ráðnir í þessi verkefni .
Ég og mágur minn heitinn , Gunnar Gissurarson , ákváðum að sækja um þegar þetta var auglýst á öllum löndum Norðurlanda 1980 og við vorum báðir ráðnir eftir langt og strangt umsóknarferli og vorum á samningi við dönsku þróunarstofnunina Danida .
Ég var þá reyndar að gera annað , ég rak eigið fyrirtæki , sem ég hafði gert í nokkur ár .
Þetta var mjög skemmtilegt fyrirtæki sem gekk ljómandi vel , hét Handíð og var með tómstundavörur .
Konan mín og ég settum verðmiða á fyrirtækið og ákváðum að ef við gætum fengið þetta verð þá færum við til Tanzaníu og það gekk eftir .
Við vorum í Tanzaníu í tvö og hálft ár .
" Hvernig var ástandið í Tanzaníu þá ? " Það var dálítið erfitt , þetta var rétt eftir átökin í Úganda og Tanzaníumenn höfðu blandað sér í þau og sent her inn í landið .
En þarna var þessu að ljúka og herinn kominn til baka og það fór talsvert fyrir honum á þessum tíma .
Ég held að hermennirnir hafi ekki alltaf fengið greitt á réttum tíma eða greitt yfirhöfuð og var svona hálfgerð skálmöld í kringum það .
Þarna var – og er enn mikil fátækt en Tanzanía er að mörgu leyti gósenland , ríkt af náttúrauðlindum og ágætt til matvælaframleiðslu og ég held að þeir hafi alla burði til að standa sig vel í framtíðinni .
Þarna hefur ríkt friður frá því þeir fengu sjálfstæði á sjöunda áratug síðustu aldar og stjórnarfar hefur verið nokkuð stöðugt .
Mín vinna fólst í því að aðstoða við að koma á fót ýmiskonar atvinnustarfsemi úti í þorpunum .
Þetta gat verið að stofna verslun , kaupa þreskimyllu , traktor eða vörubíl .
Verkefnið var að kenna starfsfólkinu undirstöðuatriði í rekstri og fjármálum og þjálfa í starfi , en ég veit að margt lifði minn dag í Tanzaníu .
" En hvaða áhrif hafði þessi reynsla á þig .
Hafði þetta áhrif á lífsviðhorf eða lífssýnina ? " Já , það gerði það , þetta var svo gífurlega ólíkt því sem maður hafði áður þekkt , mikil örbyrgð og erfið lífsbarátta .
En líka mikil lífsgleði og nægjusemi og auðvitað gjörólík menning og lífsviðhorf .
" Menningarmunur í viðskiptum Þú hófst störf hjá Eimskip 1986 og hefur meðal annars unnið sem stjórnandi fyrir fyrirtækið í Rotterdam , Riga og Rússlandi .
Er ólíkt að vinna á þessum stöðum ? " Já , það er það , viðskiptaheimurinn er svo gjörólíkur í Austur-Evrópu og Rússlandi eða Vestur-Evrópu eins og Rotterdam .
Þá hef ég líka átt viðskipti við Bandaríkin , Kanada og Asíu , þótt ekki sé hægt að setja öll lönd þar undir einn hatt , og hver hefur sinn háttinn á .
Ég hef haft gaman af því að velta fyrir mér þessum menningarmun í viðskiptum .
Það er erfitt að lýsa þessu í örfáum orðum en ég get tekið dæmi af Rússlandi þar sem er mjög erfitt að stofna til viðskipta .
Það getur verið mjög erfitt að átta sig á því hver tekur ákvarðanirnar og þú verður að koma þér í ákveðið vinfengi við þá sem eru í kringum ákvörðunartökurnar .
Þú ert gjarnan afvegaleiddur fyrst , telur þig kannski vera að tala við þann sem tekur ákvörðunina en svo er ef til vill ekki .
Það getur verið mjög tímafrekt að komast að þeim sem tekur ákvörðunina ef maður kemst nokkuð að honum .
" Er hættulegt að eiga viðskipti í Rússlandi ? " Já , nú eru nokkur ár síðan ég var þarna en eins og ég kynntist því þá gat það verið hættulegt .
Það voru ákveðnar greinar sem voru hættulegri en aðrar og stjórnað var af rússnesku mafíunni eða öðrum álíka blokkum .
Það var verið að bjóða vernd gegn fé en það var ef til vill engin þörf fyrir það .
Þetta gátu verið bara einkaframtaksmenn sem voru að bjóða verndina en þú fékkst þá ef til vill enga vernd .
Samningaviðræður gátu verið óskaplega erfiðar á þessu svæði og mikill tími fór í að ræða um hluti sem komu samningunum ekkert við og svo er ekkert endilega staðið við samninga jafnvel þótt það sé búið að skrifa undir .
" En er þetta samt svæði tækifæra fyrir okkur Íslendinga ? " Já , ég held að þarna séu ýmis tækifæri og ef rétt er haldið á málum er ekkert síður hægt að gera viðskipti þarna heldur en annars staðar .
En ef við tökum svo til dæmis Japan , en ég hef átt töluverð viðskipti við þá í gegnum tíðina , þá er mjög gott að treysta mönnum þar og þeir líta svo á að við undirskrift samnings sé komið á nokkurs konar " partnership " .
Lendi mótherjinn í vandræðum eru þeir til í að koma til móts við hann og hjálpa honum .
En það er sama hvar er , alltaf þarf að vera til staðar ákveðinn skilningur á menningu og siðum þar sem ætlunin er að stunda viðskipti og menn þurfa að laga sig eftir þeim .
" Hætt og snúið aftur til Eimskips En svo hættir þú hjá Eimskip árið 2006 .
Hvers vegna ? " Það urðu breytingar á eignahaldi og yfirstjórn Eimskips , sérstaklega á árinu 2005 þegar Avion Group eignaðist Eimskip og sameinaði flugrekstri Atlanta .
Þá var mikil og örlagarík breyting gerð á félaginu og því sett markmið sem að mínum dómi voru ekki raunhæf .
Þar sem mér hugnuðust ekki þær breytingar sem þá urðu á félaginu og þeim verkefnum sem ég hafði fengist við ákvað ég að segja starfi mínu lausu .
" Á miðjum uppgangstímum ? " Já , enda reyndist djörf og ómarkviss útrás Eimskips á árunum 2006-2008 félaginu um megn og endaði með því að félagið sem átti að sigra heiminn var við það að fara í þrot á miðju ári 2008 .
" En svo snerirðu aftur ? " Já , en það var ekki að mínu frumkvæði .
Stjórn félagsins , þá undir forystu Sindra Sindrasonar og nýs forstjóra Gylfa Sigfússonar fóru í mikla uppstokkun , ákváðu að halda vörð um kjarnastarfsemi félagsins og með lykilstjórnendur sér við hlið og starfsfólk að baki var farið í nauðasamninga .
Þegar ljóst var að að þeir voru í höfn og rekstur félagsins tryggður var haft samband við mig og óskað eftir að ég tæki að mér stjórnarformennsku í félaginu .
Þar sem ég þekkti vel til félagsins og helstu lykilstjórnendur þess þótti mér þetta áhugavert verkefni sem ég tók fúslega að mér .
" Og hvernig stendur félagið núna ? " Það stendur ágætlega .
Samningarnir sem farið var í 2009 voru mjög skynsamlegir og kröfuhafar eignuðust félagið .
Félagið var gert mjög rekstrarhæft og kröfuhafar eiga nú möguleika á að ná aftur eignum sínum .
" En nú er annar stærsti hluthafi Eimskips bandaríska fjárfestingafélagið Yucaipa sem var fyrst með 32% hlut en er nú með 25% eftir að hafa selt hlut til Lífeyrissjóðs verslunarmanna á dögunum .
Finnst þér ekkert sárt að þetta óskabarn þjóðarinnar , sem upphaflega var í eigu 15% íslensku þjóðarinnar skuli vera að hluta í eigu erlends fjárfestingafélags ? " Nei , alls ekki .
Það var í tengslum við sölu eigna sem þetta öfluga , bandaríska fjárfestingafélag kom til sögunnar en þeir keyptu frystigeymslurekstur Versacold Atlas sem á hvíldi stærsti hluti skulda Eimskips .
Þeir komu jafnframt inn með nýtt hlutafé og urðu að lokum annar stærsti hluthafi félagsins , á eftir gamla Landsbankanum sem var stærsti kröfuhafinn .
Með aðkomu þeirra varð til nýr blær á félaginu og það hefur verið bæði lærdómsríkt og ánægjulegt að vinna með þeim í stjórn Eimskips .
Þeir hafa lagt áherslu á að styrkja kjarnastarfsemi félagsins og skapa félaginu festu og sterkan efnahag .
Við erum nú með yfir 60% eiginfjárhlutfall og höfum lagt áherslu á að minnka skuldir og styrkja sjóðsstöðu .
Ég er stoltur af að hafa fengið að taka þátt í endurreisn þessa frábæra fyrirtækis sem Eimskip er og er sannfærður um að það muni eftir sem áður sinna mikilvægu hlutverki í þjóðarbúskap Íslendinga .
" Umdeildir kaupréttarsamningar Mig langar aðeins , í framhaldi af þessu , að ræða um kaupréttarsamninga félagsins sem hafa verið í fréttum .
" Markmiðið með þeim er að tengja saman hagsmuni hluthafa og lykilstjórnenda og tryggja með þeim hætti starfskrafta þeirra til lengri tíma , " segir Bragi .
Í samræmi við það ákvað stjórnin að leggja til við hluthafa að gerðir yrðu kaupréttarsamningar við helstu stjórnendur félagsins og var áætlun þar að lútandi samþykkt á aðalfundi félagsins í mars 2010 .
Kaupréttina skyldi veita á næstu fjórum árum og innlausn fara fram á næstu þremur árum frá veitingu , að því tilskildu að kaupréttarhafar væru enn við störf hjá félaginu yfir sjö ára tímabil .
Innlausnarverð hlutanna hefur verið ákveðið á þeim tíma þegar kaupréttirnir hafa verið veittir og taka mið af markaðsverði hlutanna á hverjum tíma .
Jafnframt er ákveðið að félagið mun ekki aðstoða kaupréttarhafa við fjármögnun kaupanna eins og tíðkaðist áður .
Braga þykir miður sú neikvæða umræða sem átt hefur sér stað um þessi mál og um kaupréttarsamninga almennt .
" Vissulega er hægt er að benda á dæmi þess að slíkir samningar hafi farið úr böndum , leitt til óeðlilegrar áhættusækni eða markaðsmisnotkunar .
En það þýðir ekki að slíkir samningar geti ekki átt rétt á sér , enda hafa þeir tíðkast um langa hríð og í langflestum tilfellum skilað því sem að var stefnt , traustum og hagkvæmum rekstri , þar sem langtímahagsmuna allra hluthafa er gætt .
Í fréttum hefur jafnvel verið ýjað að því að viðkomandi stjórnendur muni geta eignast hluti í Eimskip án nokkurrar greiðslu .
Því fer víðs fjarri , stjórnendurnir verða að greiða það verð sem upphaflega var ákveðið við veitingu kaupréttanna og sjá sjálfir um fjármögnun þeirra kaupa .
Jafnframt þurfa þeir að standa skil á sköttum af ábatanum , sem samkvæmt núgildandi skattalögum er skattlagður sem launatekjur .
" En hvað finnst þér um erlenda fjármögnun í íslensku atvinnulífi ? " Mér finnst bara eðlilegt að erlendir aðilar og fjárfestar sýni íslenskum fyrirtækjum áhuga og séu þátttakendur í íslensku atvinnulífi .
Það er að mörgu leyti áhugavert að vinna með þessum aðilum eins og Yucapia .
Það er meiri ögun og önnur sýn á hlutina heldur en við erum oft með .
Það er hugsað lengra fram í tímann .
" Þá komum við að því því að þið eruð að undirbúa skráningu Eimskips í íslensku Kauphöllina .
Hafið þið næga trú á Eimskip og íslensku Kauphöllinni til þess ? " Já , við höfum það .
Félagið er mjög rekstrarhæft og skilar hagnaði og ég vona að fjárfestar og almenningur sjái tækifæri í að fjárfesta í fyrirtækinu .
Það er ljóst að það er fullt af fjármagni í landinu sem er að leita eftir tækifærum til ávöxtunar .
Þau fyrirtæki sem hafa verið að fara á markað hafa gengið ágætlega .
Þannig að ég hef fulla trú á því að Eimskip verði vel tekið þar .
" Hvernig líst þér svo á framtíðina í íslensku samfélagi ? " Það er góð spurning , " segir Bragi og brosir .
" Það er náttúrlega ljóst að það er ýmislegt sem hefur gengið okkur í haginn og umhverfið er að mörgu leyti fullt af tækifærum .
En það sem ég hef áhyggjur af er að við nýtum þessi tækifæri ekki nægjanlega vel .
Mörg erlend fyrirtæki hafa t.d. áhuga á að fjárfesta hérna , það eru tækifæri í vatnsafls- og jarðvarmageiranum svo dæmi séu tekin en umræðan í kringum þau er afskaplega neikvæð .
Ég er nú náttúruverndarsinni en ég tel að þar eigum við þó ýmsa möguleika og í rammaáætlun um nýtingu auðlindanna eru nefndir nokkrir áhugaverðir kostir .
En það er eins og ef einn lítill hópur byrjar að mótmæla þá sé hægt að stöðva sjálfsagðar framkvæmdir og ekki verður neitt úr neinu .
Það má ýmislegt tína til ; það er mín skoðun að of varlega hafi verið farið í að auka þorskkvótann og um leið finnst mér að svokallaðar strandveiðar mættu missa sig .
Margir þeirra sem þær stunda eru búnir að selja frá sér kvótann og fá þarna gjafakvóta á silfurfati .
Þetta eru " ólympískar " veiðar , þannig að mest berst að fyrstu daga hvers mánaðar , verðfall verður á markaði og lítið framboð þegar líður á hvert tímabil .
Það eru hátt í þúsund bátar sem stunda þetta og þetta er mjög óhagkvæmt .
En margt hefur verið vel gert og víða áhugaverð tækifæri , t.d. í upplýsingaiðnaði , móttöku ferðamanna og þjónustu við þá og ef rétt er haldið á spilunum hef ég engar áhyggjur af framtíðinni .
En ég hef áhyggjur af því að margir virðast ekki gera sér grein fyrir því að velferð okkar byggist á verðmætasköpun , án hennar verður ekki haldið uppi velferðarkerfi og þeirri samfélagsþjónustu sem flestir kalla eftir .
" 