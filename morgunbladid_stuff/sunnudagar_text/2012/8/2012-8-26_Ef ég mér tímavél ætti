Ég heillaðist ungur af vélum .
Ekki dráttarvélum , jarðýtum og þess háttar heldur tímavélum .
Það er eitthvað ómótstæðilegt við vél sem flytur mann til í tíma og rúmi – aftur á bak og áfram .
Þrátt fyrir viðleitni hefur mér ekki enn tekist að komast í tæri við vélar af þessu tagi .
Ég hef lesið um þær í bókum og horft á þær í framúrstefnulegum bíómyndum en aldrei verið svo lánsamur að fara höndum um þær , hvað þá færa mér þær í nyt .
Það er synd .
Næsta sem ég hef komist tímavél um dagana er að fletta gömlum dagblöðum .
Við þá iðju get ég gleymt mér tímunum saman .
Örla fór á þessu blæti þegar á unglingsárunum , þegar ég lagði leið mína aftur og aftur á Amtsbókasafnið á Akureyri til að blaða í gömlum blöðum og lesa um löngu orðna atburði sem ég þekkti til og þekkti ekki til .
Eftir á að hyggja held ég að þetta hafi ekki þótt neitt sérstaklega smart enda var ég yfirleitt einn á ferð .
Félagarnir botnuðu hvorki upp né niður í þessu undarlega áhugamáli og lái þeim hver sem vill .
Enn minni skilning hafa eflaust unglingar samtímans á þessu .
Þeir taka ekki einu sinni upp ný dagblöð , hvað þá gömul og gulnuð .
Sjarminn við það að fletta gömlum dagblöðum er að tíðarandinn stekkur bókstaflega á mann , 1923 , 1946 , 1967 , 1984 , það er slétt sama hvar borið er niður .
Og lyktin af gömlum og lúnum pappírnum er ekkert minna en himnesk .
Nú eru gömul blöð allri alþýðu manna aðgengileg í netheimum en það kemur af fyrrgreindum ástæðum aldrei fyllilega í staðinn fyrir pappírinn sjálfan .
Það er mín gæfa að vinna á stað , þar sem gömlum blöðum , í físísku formi , er haldið til haga , allt aftur til ársins 1913 .
Í þessa gersemi laumast ég reglulega , ekki síst til að sinna litlum dálki í Sunnudagsmogganum , Á þessum degi .
Í blaðinu í dag ( bls. 30 ) ber okkur niður á þessum degi fyrir 29 árum , þegar fyrsta Reykjavíkurmaraþonið var þreytt .
" Eitís " var litríkur tími og alltaf gaman að stinga þar við stafni .
Iðulega skulu þessar ferðir með " tímavél " hússins minna mig á það hversu lengi ljósmyndarar þessa blaðs hafa staðið vaktina .
Og eldast ekki neitt .
Það er önnur saga .
Talandi um ljósmyndara .
Önnur leið til að bregða sér aftur í tímann ( en ekki áfram ) er að skoða gamlar ljósmyndir .
Áhugamenn um þá iðju fá sitthvað fyrir sinn snúð í Sunnudagsmogganum í dag en á þremur opnum er efnt til sýningar á verkum Eðvarðs heitins Sigurgeirssonar frá Akureyri .
Listamanns sem var svo sannarlega réttur maður á réttum stað – áratugum saman .
Illa verð ég svikinn ef velflestir lesendur munu ekki leggjast yfir myndirnar , rýna í fólkið , staðhættina og drekka í sig stemningu löngu liðinna tíma sem eru , þegar öllu er á botninn hvolft , alls ekki horfnir .
Þökk sé Eðvarði .
Hafi fjölskylda hans þökk fyrir lánið á myndunum .
Tilefnið er 150 ára afmæli Akureyrarbæjar , míns gamla heimabæjar .
Hvorki meira né minna .
Glöggskyggnir og óhlutdrægir menn fullyrða að hann beri aldurinn vel , hafi raunar sjaldan litið betur út .
Og í dag munu bræður berjast á fagurgrænu engi í Þorpinu , Þór og KA .
Vel fer á því á afmælinu .
Megi betra liðið vinna .
Til hamingju , Akureyri ! Þú ert orðin stór .
Orri Páll Ormarsson orri@mbl.is 