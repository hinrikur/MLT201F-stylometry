7:30 Vekjaraklukkan hringir og ég vippa mér fram úr .
Ef það er grátt yfir þá kúri ég kannski í fjórar eða fimm mínútur áður en ég horfist í augu við daginn .
Dætur mínar eru í sumarfríi úr skólanum svo ég get leyft mér þann lúxus að vakna hálftíma síðar en ég er vön .
En brátt kemur haustið og regnið og bíótíðin með og þá er það bara harkan sjö núll núll .
8:03 Sú yngsta er komin á fætur og gægist á mig þar sem ég stend í eldhúsinu með aðra höndina á sleifinni og hina á lyklaborðinu .
Grauturinn má vitaskuld ekki bíða , en ekki heldur tölvupósturinn sem mér barst um nóttina úr fjarlægu tímabelti .
Fyrr en varir erum við orðin fimm við morgunverðarborðið og tölvan fær að hvíla sig í augnablik .
9:00 Ég kem inn á skrifstofu í Tjarnargötunni .
Þar er hamagangurinn þegar hafinn , starfsfólkið er í símtölum hingað og þangað um heiminn , fingur lemja lyklaborð og maður heyrir bókstaflega tölvupóstinn strjúkast við eyrað á leiðinni yfir hafið .
Það þarf að bóka kvikmyndir og heyra í Iceland Express upp á að bóka flug fyrir gestina ; það þarf að raða niður dagskránni , ganga frá samningum , horfa á og hafa skoðun á innsendum myndum , slá inn í reiknivélina ...
Eins gott að hafa hér í vinnu yfir 20 manna teymi , og oft er fjör því starfsfólkið auk starfsnema og sjálfboðaliða kemur alls staðar að úr heiminum en hér starfa m.a. Finnar , Þjóðverjar , Frakkar , Spánverjar og Ungverjar í sátt og samlyndi við Íslendingana .
Ég dæli mér indælis Illy-kaffi í einn bolla og held áfram að höggva úr tölvupóstsfjallinu sem bíður mín .
11:00 " App " er víst það sem unga fólkið kallar lítil forrit í snjallsímana .
Við erum að þróa svoleiðis fyrir hátíðina í haust með Símanum svo hingað eru komnir grafískir hönnuðir og forritarar með hundrað hugmyndir sem þarf að greiða úr .
Mikið er nú tæknin undursamleg ! 12:17 Ég skýst út og fæ mér að borða á Dill í Norræna húsinu .
Ég hitti gamla vinkonu og við erum sammála um að Reykjavík sé afskaplega falleg frá þessu sjónarhorni .
13:00 Fundur með fólkinu hjá Center Hotels .
Við tyllum okkur upp á Panorama-barinn og ég leyfi mér að speisa út í nokkrar sekúndur og dást að útsýninu yfir Faxaflóann og Hörpu .
Ég hálföfunda gestina okkar yfir því að fá að gista hér og punkta hjá mér á spássíuna að kannski sé hér vísir að afmælisgjöf handa eiginmanninum .
14:50 Það bankar einn gulklæddur frá DHL varfærnislega á hurðina hjá mér og réttir mér eintak af þýskri mynd sem við höfum verið að bíða eftir .
Þessi fer kannski heim með gullna lundann ? 17:33 Ljósið logar enn í nokkrum herbergjum hér á Tjarnargötunni .
Ég kveð þá sem eftir eru og reyni að hreinsa hugann meðan ég geng heimleiðis gegnum Kvosina og eftir Vesturgötunni .
18:40 Kvöldmatur ! Sambýlismaðurinn búinn að búa út lasagne sem konurnar fjórar á heimilinu eru sammála um að sé undursamlegt .
21:08 Við erum búin að ganga frá og það er að komast ró á liðið svo ég bregð mér inn í stofu og smelli þessari þýsku í tækið .
Ótrúlegt hvað þeir eru flinkir , Þjóðverjarnir .
Ég sogast alveg inn í frásögnina : Það steðjar ógn að gullfallegu og skógi vöxnu sjávarþorpi norðarlega í Tyrklandi því að ríkisstjórnin ákvað að setja niður stærsta ruslahaug landsins rétt fyrir ofan byggðina .
Hvílík endemis steypa ! Aldrei hefði ég heyrt af þessu nema það væri fyrir þessa frábæru mynd .
22:00 Ég rétt næ seinni fréttum á RÚV .
Maður verður nú að fylgjast með .
23:40 Þar sem ég er að fara í gegnum listann yfir staðfestar myndir man ég skyndilega eftir bréfi til ráðuneytisins sem er enn óritað .
Ég ákveð að senda nokkrar hugmyndir á samstarfsfólkið áður en ég gleymi því aftur .
Eftir að ég ýti á " send " tek ég eftir því að það er allt dottið í dúnalogn .
Ég kíki fram og sé að sambýlingurinn er sofnaður með nefið ofan í bók .
Hann rumskar þegar ég ýti aðeins við honum og við búum okkur undir háttinn .
