Vor- og sumarútgáfan hjá bókaforlögunum hefur ekki beinlínis verið á þann veg að mann langi til að faðma útgáfustjórana .
Þetta hafa verið dauflegir mánuðir í útgáfu .
Vissulega hafa komið út fjölmargar bækur en gæðin eru yfirleitt ekki sérstök .
Gæði tryggja ekki sölu meðan bækur undir meðallagi seljast oft undravel einfaldlega vegna þess að þær hafa á sér stimpil spennusögunnar .
Og spennusögurnar fylla markaðinn .
Á metsölulistum má þó sjá tvær einkar góðar þýddar skáldsögur .
Þessar bækur hafa fengið fína dóma gagnrýnenda – og dómar geta skipt miklu máli fyrir sölu en þær hafa einnig alveg örugglega spurst vel út .
Það á aldrei að vanmeta mátt lesendanna sjálfra , sem mæla með bókum við vini og kunningja .
Lesendur geta verið öflug söluvél .
Sem er gott því gagnrýnendur eiga ekki að vera of einráðir .
Þessar tvær gæðabækur sem seljast svo vel eru Hin ótrúlega pílagrímsganga Harolds Fry eftir Rachel Joyce og Sumarhús með sundlaug eftir Herman Koch .
Pílagrímsgangan hefur verið tilnefnd til Booker-verðlaunanna og er fyrsta skáldsaga hinnar bresku Rachel Joyce .
Þetta er einkar vel og létt leikandi skrifuð saga með aðalpersónu sem lesandinn heldur með og óskar alls hins besta .
Hinn dökki þráður verksins verður aldrei of yfirþyrmandi því skilaboðin eru þau að það sé hægt að hefja nýja byrjun og snúa ástleysi upp í ást .
Hollenski rithöfundurinn Herman Koch á marga aðdáendur hér á landi eftir að skáldsaga hans Kvöldverðurinn kom út .
Í Sumarhúsi með sundlaug sýnir hann enn á ný færni sína í að lýsa dökku hliðunum í mannlegum samskiptum í spennandi sögu þar sem lúmskur húmor höfundar nýtur sín einkar vel .
Íslenskir lesendur eru vel settir með þessar bækur , en það hljóta að vera fleiri slíkar gæðabækur sem snúa má á íslensku og gefa út .
Móttökur þessara tveggja bóka sýna að það er markaður fyrir aðrar bækur en bara spennubækur .
