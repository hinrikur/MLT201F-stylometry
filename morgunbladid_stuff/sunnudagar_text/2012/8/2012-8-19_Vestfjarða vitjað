Það hefur löngum þótt við hæfi að sýna átthögum forfeðra sinna þá virðingu að vitja þeirra einhvern tímann á lífsleiðinni ; kynnast af eigin raun söguslóðum ættfeðranna , sjá bæði og upplifa landið þar sem ræturnar liggja .
Undirritaður brá sér í löngu tímabæra heimsókn á Vestfirði en móðurætt hans er öll upprunnin fyrir Vestan .
Óhætt er að segja að heimsóknin hafi staðið undir væntingum .
Texti og myndir : Jón Agnar Ólason jonagnar@mbl.is Að hefja ferð til Vestfjarða með Breiðafjarðarsiglingu gefur nokkuð örugglega góðan upphafstón fyrir það sem koma skal enda siglir flóabáturinn Baldur frá Stykkishólmi , bæ sem ávallt er gaman að heimsækja .
Hólmurinn býr að einkar skemmtilegu bæjarstæði frá náttúrunnar hendi , en það er um leið hrósvert hversu vel ráðamenn í plássinu hafa spilað úr þeim gömlu og reisulegu húsum sem bæinn prýða .
Slíkt er til eftirbreytni og fyrirmyndar .
Ekki gafst þó tími til að staldra við að þessu sinni því mannskapurinn var á síðasta snúningi með að ná um borð í Baldur á réttum tíma .
Slíkt getur reynst skeinuhætt þegar ferðalagið hefst á föstudegi hinum 13. og vissara að bjóða ekki örlögunum upp í dans .
En starfsstúlkurnar í afgreiðslu flóabátsferðanna voru alúðin og elskulegheitin uppmáluð og sáu til þess að enginn þurfti að sitja eftir .
Siglingin yfir flóann var tíðindalítil en ljúf .
Vakti nokkra athygli hversu hátt hipster-gildi farþegahópurinn hafði í heild en heldur féll þó téð gildi við millilendingu í Flatey .
Þar ku stællegt brullaup hafa farið fram umrædda helgi sem útskýrir væntanlega hinn áferðarfallega útgang á helft farþeganna frá Stykkishólmi .
Við komuna á Brjánslæk var boðanna ekki beðið heldur ekið sem leið lá vestur á bóginn eftir Barðaströndinni .
Þar var að finna fyrsta áfangastað , sjálfan Rauðasand , en af þeim undrastað höfðu allir í föruneytinu heyrt vel látið .
Þar sem hins vegar var komið fast að kvöldmatartíma var afráðið að halda til Patreksfjarðar og hvílast þar um nóttina og byrja heldur komandi laugardag á sandinum .
Undralandið Rauðisandur Patreksfjörður er snotur og um margt " ekta " íslenskur sjósóknarbær ; er marga slíka að finna á Vestfjörðum þar sem þeir standa við hlíðarfót jökulsorfinna fjalla .
Að þessu sinni var ekki áð mikið lengur en svo að fenginn væri góður nætursvefn á Patreksfirði , en þó er vert að nefna matsölustað og kaffihús sem hópurinn heimsótti til að sækja sér hressingu .
Stúkuhúsið nefnist það , nýlega uppgert og lifandi dæmi þess hverju drift og dugnaður fær áorkað .
Innanstokks er ákaflega heimilislegt og snyrtilegt , en mest er þó um vert að á matseðlinum er fiskisúpa sem lifir í minningunni .
Flestir í hópnum fengu sér skál ásamt vel útilátnum diski af heimabökuðu brauði og verður bragðgæðunum best lýst með því að ekki heyrðist mikið talað rétt á meðan súpunni voru gerð skil .
Það er alltaf hrósvert þegar boðið er upp á heimalagað gómsæti sem ekki er verðlagt út fyrir skynsemismörk .
Fyrir bragðið blasir við að Stúkuhúsið á Patreksfirði verður sótt heim á ný þó að síðar verði .
Að aka fólksbíl að Rauðasandi tekur svolítið á taugar bílstjóra , einkum ef hann tapar hjólkoppi undan bílnum á leiðinni .
Þegar á sandinn er komið gleymist hins vegar slíkt smáræði og umgjörðin feykir daglegu amstri á braut .
Að koma út á appelsínu-gulbrúna sandbreiðuna í fyrsta skipti er nefnilega talsverð upplifun og einkum kemur á óvart hversu lygilega víðfeðmur sandurinn er .
Frá bílastæðinu við kirkjuna og að fjöruborðinu er um 20 mínútna gangur fyrir fullorðinn mann sem ætti að gefa nokkra hugmynd um breidd sandbreiðunnar , og lengdin er slík að sandurinn nær nokkurn veginn svo langt sem augað eygir , að fjallgörðum í fjarskanum – í báðar áttir .
Þegar komið er út á víðáttuna miðja höfðum við ferðafélagarnir á orði hversu einkennilega lygnt væri ; að slíkt rjómalogn væri gerlegt á jafn opnu svæði á Íslandi er talsverð furða og lagði annarleg veðurblíðan sitt af mörkum að gera upplifunina næsta óraunverulega .
Einkennilegur litur sandsléttunnar , sem er tilkominn af því að uppistaðan er mulinn hörpudiskur , hefur þar líka sín áhrif .
Fyrir utan flæðarmálið var allnokkurt brim , sem skilaði sér ekki að neinu ráði upp í fjöruborðið en var þeim mun skemmtilegra áhorfs álengdar .
Hópurinn fékk milt veður en skýjað og er undirrituðum tilhlökkunarefni að vitja Rauðasands á ný og þá vonandi undir heiðum himni .
En hvernig sem viðrar er áhrifamáttur sandsins ótvíræður .
Samúel Jónsson og Selárdalur Þegar búið er að aka hálsinn yfir til Rauðasands fram og til baka er kosturinn sá að föruneytið er undir það búið að aka inn eftir að Selárdal til að skoða bæ Samúels Jónssonar ( 1884-1969 ) , sem jafnan er nefndur " listamaðurinn með barnshjartað " .
Samúel bjó þar í Brautarholti og sinnti list sinni á hjara veraldar , en Selárdalur er ystur Ketildalanna á Suðurströnd Arnarfjarðar og fjarri því að vera í alfaraleið .
Samúel byrjaði ungur að mála en vann verk sín síðar meir einkum í steinsteypu .
Þá reisti hann kirkju á landareigninni , sem meðal annars geymir í dag merkilegt líkan sem listamaðurinn vann af Péturskirkjunni í Róm .
Sem framar greinir lést Samúel árið 1969 og lágu verk hans og bær undir skemmdum í áravís uns félag um varðveislu þeirra var stofnað árið 1998 .
Gott og mikið starf hefur verið unnið í þágu þess að sýna minningu og arfleifð Samúels tilhlýðilegan sóma og gaman er að sjá hversu vel hefur tekist til .
Að utan er íbúðarhúsið sem og kirkjan nýmáluð og skínandi fín , en meðal hinna mörgu handa sem unnið hafa létt verk við endurreisnina eru sjálfboðaliðar frá samtökunum Seeds .
Þá verður að geta þáttar þýska myndhöggvarans Gerhards König en hann var á staðnum við vinnu sína þegar hópurinn átti leið hjá .
Hér er komið annað dæmi þess að varðveisla og virðing fyrir því sem eldra er kveikir áhuga yngri kynslóða því einu virtist gilda þó að Selárdalur væri jafn afskekktur og hann er ; stanslaust rennsli áhugasamra gesta var meðan undirritaður spókaði sig á vettvangi listamannsins með barnshjartað .
Staðurinn verður líka þeim mun áhrifameiri að heimsækja þegar maður veltir fyrir sér köllun listamannsins , innblæstri og harðfylgi sem samanlagt gerði honum kleift að iðka list sína á stað jafnfjarri alfaraleið .
Með það í huga er ekki fjarri lagi að kalla Selárdal hálfgerðan draumheim eða undraveröld .
Fegursta fallvatnið Það er ekki ofsagt að á Íslandi sé að finna ótal fallega fossa .
Nægir í því sambandi að nefna Goðafoss , Seljalandsfoss , Dettifoss , Skógafoss og vitaskuld Gullfoss .
Ekkert framangreindra vatnsfalla hefur þó orkað jafnsterkt á undirritaðan og Dynjandi fyrir botni Arnarfjarðar , þar sem hann steypist af stöllum fram , tindrandi og tilkomumikill .
Himnasmiðurinn hefur verið í ham þegar hann hannaði fossinn þann og það sem kemur mest á óvart er stærð hans .
Dynjandi er nefnilega heilir 100 metrar á hæð og maður finnur til auðmjúkrar smæðar andspænis þessu einstaka náttúruundri .
Alkunna er að rokkhundarnir í Led Zeppelin sömdu hinn myljandi slagara " Immigrant Song " um land vort og þjóð í kjölfar heimsóknar hingað með tónleikahaldi árið 1970 .
Ef einhver segðist vita til þess að þeir fjórmenningar hefðu skotist vestur á firði í skoðunarferð við það tækifæri , séð fossinn og samið í kjölfarið " Stairway To Heaven " myndi ég ekki rengja það eitt augnablik .
Dýrindis veður við Djúpið Ekki var eftirvæntingin í ferðinni minnst fyrir því að koma loks til höfuðstaðarins , Ísafjarðar .
Skemmst er frá því að segja að Ísafjarðarkaupstaður er indælis bær á alla vegu , og þarf talsvert til að jafn forhert malbiksbarn og sá sem hér ritar finni sig svo vel utan höfuðborgarsvæðisins .
Það er einhver stemning í loftinu sem gerir bæinn dæmalaust heillandi , og ekki spillti veðursældin fyrir ; um miðjan júlímánuð var sannkallað " útlandaveður " við Djúpið ; heiður himinn dag eftir dag , rjómalogn og hitastigið svo myndarlegt að líta þurfti tvisvar á mælinn , og einu sinni til , bara svo viðstaddir fengju trúað eigin augum .
Það var heldur ekki amalegt að ganga um bæinn og skoða það sem fyrir augu bar í annarri eins blíðu .
Fyrsta verkefni var að vitja reisulegs húss sem stendur við Túngötu númer 3 .
Þar bjó langafi undirritaðs , Jón Guðjónsson , bæjarstjóri á Ísafirði til áratuga og þar áður skrifstofustjóri Eimskipafjelags Íslands , í aldarfjórðung .
Yfir húsinu er embættismannsbragur og vel fer á því að forseti lýðveldisins leigði íbúð í kjallarum á sínum tíma .
Ekki kann ég deili á núverandi íbúum og lét því vera að ónáða þá í þessu sambandi .
Enda kom ég aldrei heim til langafa og langömmu , Kristínar Salóme Kristjánsdóttur , meðan þau bjuggu fyrir vestan , og því engra minninga að vitja innandyra .
En húsið er ákaflega fallegt og snyrtilegt að sjá , og vel um það hugsað .
Góðu heilli er sömu sögu að segja um mörg gömul hús sem heyra til Ísafjarðarkaupstaðar .
Það er hrein unun að ganga um götur á borð við Brunngötu og Tangagötu þar sem húsin eiga það langflest sammerkt að vera orðin aldargömul en um leið skínandi falleg að sjá .
Hús sem hugsað er um af tilhlýðilegri virðingu eldast eins og eðalskoti , svo mikið er staðfest af gömlu götunum á Ísafirði .
Ætli hugmyndir séu uppi um að valta þessar gersemar niður í svaðið og reisa hótel í staðinn til að taka við síauknum fjölda ferðamanna ? Um það veit ég ekkert , en ég leyfi mér að draga það í efa ; enda myndi aðdráttaraflið fyrir ferðamenn snöggminnka ef gömlu húsanna nyti ekki við og plottið því í grundvallaratriðum meingallað .
Ef perlurnar víkja fyrir hótelum missa ferðamenn áhugann á að koma .
Hús sem þessi eru órjúfanlegur hluti bæjar og bæjarbrags og ber að umgangast sem slík .
Sú nálgun hefur því miður ekki alltaf átt upp á pallborðið hjá yfirvöldum í höfuðborginni , þar sem hvert dýrindið á fætur öðru hefur safnast til feðranna á handónýtum forsendum .
Það sem verra er , ekki virðist mikið hafa lærst í þessum efnum þegar mið er tekið af fyrirætlunum sem á borðinu eru varðandi miðbæinn , ekki síst ónefnt hús við Austurvöll , einatt kennt við Geimvísindastofnun Bandaríkjanna .
Viss kaldhæðni það , þar sem varðveisla gamalla bygginga er engin geimvísindi .
Gamla – og góða – bakaríið Ekki verður hjá því komist að minnast á Gamla bakaríið á Ísafirði sem stendur við Aðalstræti .
Á þessum síðustu og verstu bakkelsistímum , þegar ótal bakarí , að því er virðist , stytta sér leið með því að kaupa frostvöru frá útlöndum og þíða svo eða baka svo upp sem eigin framleiðslu er leitun að bakaríi sem sker sig úr með vöruvali sínu .
Alls staðar virðast vera sömu pekanhnetustykkin , sömu kleinuhringirnir , sama sætabrauðið , sama sagan .
Sjálfsagt felst í þessu sparnaður , en stundum er það nú svo að þegar aurinn skal sparaður er krónunni um leið kastað , eins og þar stendur .
Sá sem hins vegar bragðar hlemmstóra kleinu-hringina , frönsku vöfflurnar , Napóleonskökurnar eða hvað annað sem er á boðstólum , sannfærist samstundis um að hér er bakað á staðnum , refjalaust .
Brauðið er á sömu bókina lært , slíkt hnossgæti að fjölskyldan tók með sér tvo hleifa til að hafa með suður yfir heiðar .
Vert er þá að geta þess að bakarinn og hans fólk er býsna slungið í markaðssetningu ; fyrir utan stendur nefnilega gljáfægður fornbíll , nánar tiltekið sendibifreið merkt bakaríinu , sem trekkir áhugasama að og vekur áhuga allra sem leið eiga hjá .
Býsna snjallt , og bakaríinu til sóma , rétt eins og bakkelsið .
Og fyrst við erum að tala um góðan viðurgerning má ekki láta hjá líða að minnast á góðan sið sem tíðkast í sundlaugum á Vestfjörðum , eða svo fékk föruneytið alltént að reyna í sundlaugunum á Suðureyri við Súgandafjörð svo og sundlauginni í Bolungarvík .
Hann er sá að hafa vagn eða borð til hliðar uppi á bakkanum þar sem sundlaugargestir geta fengið sér kaffibolla milli sundferða .
Hver þarf " kaldan á kantinum " þegar hægt er að fá " kaffisopa á kantinum " ? Silkimjúk sjóstangveiði Það hefur færst í vöxt hin seinni ár að fólk geri sér ferð á Vestfirðina til að renna fyrir fisk í Djúpinu .
Einkum hefur sjóstangveiði vaxið fiskur um hrygg sem aðdráttarafl fyrir erlenda ferðamenn .
Slík ferð hafði verið pöntuð með nokkrum fyrirvara og því mikið gleðiefni þegar dagur veiðiferðarinnar rann upp , sólbjartur og fagur .
Ekið var um hádegisbil til Bolungarvíkur og þaðan farið út á tveimur bátum .
Stundum er sagt að þegar sjóstangveiði sé annars vegar liggi kjarni skemmtunarinnar ekki síst í biðinni eftir að fiskurinn taki .
Að dúa á haffletinum og njóta víðáttunnar meðan spennuhrollurinn gerir reglulega vart við sig .
Eins og veðrið var þennan mánudaginn má heilshugar taka undir þessi orð .
Aldrei á lífsleiðinni hefur undirritaður séð jafngæfan hafflöt ; Djúpið minnti á yfirborð sundlaugar í logni , þar sem hvítir toppar sjást engir , svo langt sem augað eygir .
Það var varla gára á sjónum , hvað þá meira .
Enda sagði Siggi , sem var skipper okkar og leiðsögumaður í veiðiferðinni , að hann hefði aldrei verið á stuttermabolnum áður heilan veiðitúr og þekkti vart Djúpið fyrir sjóinn sem hann reri á að atvinnu .
Ekki stóð heldur á veiðinni , margir myndarlegir þorskar dregnir um borð , ásamt einum vænum makríl .
Nokkrir ufsar og ein lýsa tóku sömuleiðis en fuglarnir fengu þá bita .
Þorskarnir voru hins vegar hafðir með heim í hús , þar sem þeir voru ristir upp um kvöldið , fylltir af kúnst með sítrónusneiðum og ferskum kryddjurtum , vafðir vandlega í álpappír og svo heilgrillaðir í holu .
Dýrindis sjávarfang sem hafði aukinheldur ótvíræðan veiðisjarma á sér , og fyrir bragðið voru bráðinni gerð góð skil um kvöldið .
Daginn eftir hafði mannskapurinn svo ærnar harðsperrur í herðum og handleggjum .
Óðalið við Arngerðareyri Þegar að því kom að halda heim eftir vel heppnaða Vestfjarðaheimsókn blasti við að aka suður eftir Djúpinu heim yfir heiðarnar og loka þannig hringnum .
Bæirnir á leiðinni eru vafalaust heimsóknar virði en verða að bíða næstu heimsóknar .
Hins vegar var eitt stopp gert á leiðinni , og það fyrir botni Djúpsins .
Þar stendur aldurhnigið óðal , þar sem heitir að Arngerðareyri .
Þar ólst móðurafi minn , Jón Halldórsson , upp frá fjögurra ára aldri , á jörð sem faðir hans , Halldór Jónsson búfræðingur og bóndi , byggði .
Húsið , sem oft er kallað " kastalinn " vegna ferningslagaðs kögurs á þakbrún , ekki ósvipað gamaldags kastalavegg , ber með sér að hafa verið stæðilegt setur þegar Arngerðareyri var í blóma , miðstöð verslunar og viðskipta , iðandi af athafnalífi og umgangi .
Til marks um það er steypt bryggja sem stendur frá flæðarmálinu út í Ísafjörðinn .
Sú tíð er löngu liðin og hljótt hefur verið kringum óðalið um áratugaskeið , meðan náttúruöflin vinna á húsinu ár frá ári .
Hinir drifhvítu veggir sem forðum endurvörpuðu hádegissólinni svo mannfjöldinn fékk nánast ofbirtu af , eru nú máðir að lit og lúnir að lögun ; sprungur í veggjum , ryðtaumar og málning sem má muna sinn fífil fegurri eru til marks um að tíminn lætur sér fátt um finnast þó forðum hafi hér verið ys og þys .
Hann heldur hjá án þess að líta um öxl og þeir sem ekki halda í við hann , sitja eftir og láta um leið á sjá .
En góðu heilli horfir betur við Arngerðareyri ef að líkum lætur því ungt par af erlendu bergi brotið hefur fest kaup á jörðinni með það fyrir augum að gera húseignina upp .
Hyggjast þau endurreisa kastalann í upprunalegri mynd með samskonar gluggum og hurðum og áður .
Þau eiga ærinn starfa fyrir höndum en gæfan gefi að þeim lukkist ætlunarverið því til mikils er að vinna og margir munu eflaust fagna því að sjá skínandi kastala á ný við Arngerðareyri .
Ferðalok Að loknu ferðalagi um Vestfirði togast á gleði yfir öllu því sem undirritaður upplifði , og svo ákveðin gremja að hafa ekki haskað sér fyrr af stað í slíkan túr .
En eftirsjá er tímasóun og meira um vert að leggja tímanlega drög að næstu ferð og ákveða hvar niður skuli borið í það skiptið .
Af nógu er að taka og næsta víst að valkvíði verði allnokkur , slíkt er úrvalið .
Best er þó að maður er víst aldrei " búinn " með Vestfirðina þó að maður taki svolítið með sér eftir hverja heimsókn .
Vestfirðir , sem með rentu mættu nefnast Bestfirðir , eiga feikinóg af áhugaverðum stöðum til að skoða næst , sama hversu rækilega gesturinn bergir af bikar þeirra .
Ég hlakka þegar til næstu heimsóknar og eru punktar komnir á blað í minnisbókinni yfir mögulega viðkomustaði þá .
Þangað til bið ég að heilsa Vestfjörðum .
