Ég sá drauginn ! " Ungur blaðamaður hér á ritstjórninni , Davíð Már Stefánsson , stóð skyndilega andspænis mér og krosslagði hendur .
Af svipnum að dæma var honum fúlasta alvara , honum stökk alltént ekki bros .
Hvað er maðurinn að fara ? hugsaði ég og allt hringsnerist í höfðinu á mér .
Hefur hann séð drauginn ? Hvernig má það vera ? Sjálfur hef ég starfað hér á blaðinu í tæpa tvo áratugi en aldrei orðið svo frægur að berja kauða augum .
Hef eigi að síður aldrei efast um tilvist hans , frekar en aðrir sem hér vinna .
Hvers vegna heldur þú , lesandi góður , að Morgunblaðið hafi flutt svona oft búferlum á undanförnum tveimur áratugum ? Aðalstræti , Kringlan , Hádegismóar .
Menn eru að reyna að hrista af sér drauginn .
Það er opinbert leyndarmál .
Ekki var að sjá að þessi voðalega lífsreynsla hefði komið Davíð Má úr jafnvægi .
Flestir eru með böggum hildar eftir að hafa séð draug – jafnvel felmtri slegnir – en hann virkaði sultuslakur .
Þvílíkur töffari , hugsaði ég með mér .
Svo slakur var Davíð Már raunar að ég fór að velta fyrir mér hvort hann væri að tala um eitthvað allt annað en Moggadrauginn .
Davíð Már er elskur að kvikmyndum , þannig að ég fór ósjálfrátt að spá í hvort hann væri mögulega að tala um bíómynd .
" Ég sá Drauginn ! " Gat þó í fljótu bragði ekki munað eftir mynd með því nafni í umferð , hvorki í kvikmyndahúsum né á dé vaff dé .
Nei , hann hlaut að vera að tala um Moggadrauginn .
Til allrar hamingju urðu þessar vangaveltur ekki lengri .
Davíð Már sá tómleikann í augum mér – ekki sá fyrsti um dagana – og las hárrétt í aðstæður .
" Nei , ekki drauginn , " sagði hann yfirvegaður og af nærgætni , " heldur drögin .
" Áherslan var á ö-ið .
Jaaaaaaaaaaaáááááááá , varð mér að orði , eins og majórnum forðum .
Hann er að tala um drögin , ekki drauginn .
Það hlaut að vera , fyrst hann var svona afslappaður .
En sá misskilningur .
Drögin sem um ræðir eru sumsé drög að efni í þessu blaði , Sunnudagsmogganum , sem ég hafði sent útvöldum hópi manna stundarkorni áður í tölvupósti , þeirra á meðal Davíð Má .
Tiltekið efnisatriði þeirra draga hafði sumsé valdið honum heilabrotum og þess vegna var hann kominn að finna mig og mælti eins og ekkert væri eðlilegra : " Ég sá drögin ! " Mér var létt .
Það breytir þó ekki því að draugurinn leikur ennþá lausum hala ! Orri Páll Ormarsson orri@mbl.is 