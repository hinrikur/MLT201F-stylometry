Á fjögurra ára fresti hættir jörðin að snúast í rúmar tvær vikur meðan augu þorra manna beinast að einum og sama staðnum , einni og sömu keppninni – Ólympíuleikunum .
Þessi stærsta og mesta íþróttakeppni í heimi fer fram í heimsborginni sjálfri , Lundúnum , að þessu sinni og stendur nú sem hæst .
Fjölmörg afrek hafa þegar verið unnin og fleiri munu án efa bætast við á næstu dögum en leikunum lýkur næsta sunnudag .
Flestir íslensku keppendurnir hafa þegar hafið keppni og sumir hverjir lokið þátttöku sinni á leikunum líka .
Árangur hefur verið misjafn , eins og gengur , en upplifunin engu lík .
Handboltalandsliðið , " Strákarnir okkar " , unnu frækið afrek á síðustu leikum í Peking , þegar þeir hlutu silfurverðlaun , og af leik þeirra sem af er þessum leikum að dæma eru þeir til alls líklegir .
Einkum eftir að " Svíagrýlan " var lögð til hvílu .
Margir bíða líka spenntir eftir að sjá frjálsíþróttafólkið Ásdísi Hjálmsdóttur og Kára Stein Karlsson hefja keppni en í huga margra er frjálsíþróttakeppnin hápunktur Ólympíuleikanna .
Leikarnir eru ekki síður veisla fyrir áhorfendur en keppendur .
Það staðfesti Þorsteinn Jakobsson prentari í samtali við Sunnudagsmoggann í gær en hann var þá staddur á frjálsíþróttavellinum til að fylgjast með syni sínum , Óðni Birni Þorsteinssyni kúluvarpara , og öðrum keppendum .
" Þetta er alveg stórkostleg upplifun , " sagði Þorsteinn .
" Ég hefði ekki getað ímyndað mér þetta áður en ég kom út .
Mér líður eins og ég sé staddur á hátindi jarðar .
Maður á eftir að lifa lengi á þessu .
" Hvert sæti var skipað á leikvanginum og sagði Þorsteinn stemninguna ólýsanlega .
" Stemningin er gríðarlega góð , ég hef aldrei kynnst öðru eins .
Það er mikil eftirvænting og gleði í loftinu og fólk tekur reglulega hressilega við sér , sérstaklega þegar Bretarnir eru að keppa .
Jessica Ennis var að slá met í grindahlaupinu í sjöþrautinni rétt í þessu og lýðurinn gekk bókstaflega af göflunum .
Mér er til efs að skylmingaþrælarnir hafi fengið meiri hvatningu hjá Rómverjum til forna .
" Þorsteinn sagði andann í borginni mjög góðan og þjónustu og viðmót Lundúnabúa til mikillar fyrirmyndar .
Allir væru boðnir og búnir að greiða götu gesta .
" Kurteisara fólk en Bretar er vandfundið og ég sé ekki annað en þeir ráði ljómandi vel við verkefnið .
" Mikið hefur verið fjallað um samgöngumál í tengslum við leikana en Þorsteinn hefur ekki orðið var við annað en allt gangi hnökralaust fyrir sig .
Þá sé öryggisgæsla mjög sýnileg og þungvopnaðir hermenn á vappi við leikvanginn .
" Það er hvergi veikan blett að finna .
" 