Málefni Reykjavíkurflugvallar eru enn á ný í umræðunni enda kemur staða flugvallarins og Vatnsmýrarinnar reglulega upp án meðfylgjandi lausna , en samkvæmt stefnu Reykjavíkurborgar verður flugvöllurinn lagður af .
Landsmönnum eru ljósir þeir hagsmunir sem fylgja því að innanlandsflugið sé í sem mestri nálægð við höfuðborgarsvæðið til að farþegar geti auðveldlega sinnt erindum sínum .
Betri og öruggari flugvöllur í ásættanlegri fjarlægð frá miðborg Reykjavíkur er því eftirsóknarverður .
Oft hefur verið lagt til að Keflavíkurflugvöllur taki við innanlandsfluginu , en mörgum þykir völlurinn vera í of mikilli fjarlægð frá höfuðborgarsvæðinu og samkvæmt fyrirliggjandi könnun munu 80% farþega fljúga minna innanlands ef starfsemin yrði flutt þangað .
Innanlandsflug á Keflavíkurflugvelli mundi einnig hafa kostnaðaraukningu í för með sér , bæði fyrir flugfélög og farþega , auk þess sem flug- og ferðatími lengist ( auk þess sem varaflugvallarmálið væri enn óleyst ef innanlandsflugið færi til Keflavíkur ) .
Þótt staðsetning nýs flugvallarstæðis á Hólmsheiði hafi verið nefnd m.a. staða er undirrituðum ekki kunnugt um að fullnægjandi athuganir hafi enn verið gerðar .
Þó liggur fyrir að aðflugsskilyrði á heiðinni eru þröng og veðurskilyrði óhagstæð miðað við aðra valkosti .
Ekki hefur því enn verið sýnt fram á að flugvöllur á Hólmsheiði sé raunhæf lausn .
Mjög ítarlegar og nákvæmar rannsóknir voru hins vegar gerðar á sínum tíma varðandi framtíðarskipan flugvallarmála fyrir Reykjavik , þegar samgönguráðherra fól sérskipaðri nefnd að kanna valkosti árið 1960 .
Þá voru rannsakaðir þeir staðir sem þóttu helst koma til greina , sem voru Álftanes , Garðahraun og Kapelluhraun .
Í nefndina voru skipaðir einstaklingar sem þekktu vel til flugmála : Gunnar Sigurðsson flugvallarstjóri , tilnefndur af flugráði , Alfreð Elíasson af hálfu Loftleiða , Jóhann Gíslason tilnefndur af Flugfélagi Íslands , greinarhöfundur fyrir Félag íslenskra atvinnuflugmanna og í forföllum Jóhanns Gíslasonar mætti Örn Johnson , forstjóri Flugfélags Íslands , á nokkra fundi .
Formaður nefndarinnar var Árni Snævarr verkfræðingur .
Ítarlega var farið yfir valkostina , þ.ám .
endurbætur varðandi Reykjavíkurflugvöll og könnuð möguleg staðsetning flugvallar með útfærslu flugbrauta á Álftanesi .
Faglegt samstarf var við bandaríska verkfræðifyrirtækið James C. Buckley Inc .
sem vann að rannsóknum um tveggja ára skeið .
Allar aðstæður voru kannaðar og nákvæmar flugvallarteikningar gerðar .
Verkfræðistofan og nefndin komust að þeirri niðurstöðu , að samkvæmt gögnum og fyrirliggjandi upplýsingum um staðsetningu , flugskilyrði og með tilliti til byggðar væri flugvöllurinn best settur á Álftanesi ( en þar er mikið landsvæði , t.d. Bessastaðanes ) : " Stæðið á Álftanesi hefur mesta möguleika á að uppfylla allar kröfur er gera yrði til ef veita skyldi fullnægjandi þjónustu á áætlunarflugi til og frá Reykjavík .
Stæðið í Garðahrauni er gott annað val , álíka æskilegt og endurbygging núverandi flugvallar .
Stæðið í Almenningi er slæmt þriðja val samanborið við Álftanes , Garðahraun eða núverandi Reykjavíkurflugvallarstæði .
" Aðrar nefndir hafa komist að sömu niðurstöðu .
Varaflugvöllur – flugáætlun og mikilvægi varaflugvallar Jafnframt því sem sýn manna beinist að nýjum innanlandsflugvelli þurfa landsmenn að hafa gjaldgengan varaflugvöll á Íslandi .
Við upphaf hverrar flugferðar er gerð flugáætlun þar sem ákveðið er hvaða varaflugvöllur skuli notaður ef áætlunarflugvöllur skyldi lokast af einhverjum ástæðum .
Einnig eru reiknaðar út eldsneytisbirgðir því auk þess eldsneytis sem vél þarf til áfangastaðar þarf aukaeldsneyti til að mæta óvæntum töfum og ná til varaflugvallar .
Eldsneytismagn og orkueyðsla miðast því við þá vegalengd sem er frá áætlunarflugvelli til varaflugvallar og því mikilvægt að fjarlægðin sé sem minnst , enda tengist það auknum kostnaði fyrir flugfélögin og meiri losun gróðurhúsalofttegunda .
Í stað þess að geta tekið aukna fragt eða aukinn fjölda farþega í hverri ferð fer orka í eldsneytisburð .
Þessi óhagkvæmni veldur því að margir erlendir flugrekstraraðilar og flugfélög sem fljúga t.d. á milli austurstrandar Bandaríkjanna og Mið-Austurlanda nýta sér ekki Keflavíkurflugvöll sem millilendingavöll .
Missa Íslendingar þannig af umtalsverðum tekjum í formi lendingar- og þjónustugjalda auk starfa og atvinnulífs sem fylgir aðkeyptri þjónustu .
Það er því mikið hagsmunamál fyrir sveitarfélögin á Suðurnesjum að hafa gjaldgengan varaflugvöll í ásættanlegri fjarlægð frá Keflavíkurflugvelli enda er hann einstaklega vel staðsettur sem millilendingaflugvöllur , á milli Norður-Ameríku og Evrópu auk þess sem viðskipti aukast jafnt og þétt á milli heimsálfa .
Sem aðalflugvöllur í millilanda- , áætlunar- og fragtflugi þarf Keflavíkurflugvöllur varaflugvöll .
Í dag gegna Reykjavíkur- , Akureyrar- og Egilsstaðaflugvöllur hlutverki varaflugvalla , en notkun þeirra er takmörkuð þar sem þeir geta aðeins tekið við vélum upp að ákveðinni stærð .
Auk þess sem áætlun um að leggja niður flugbraut á Reykjavíkurflugvelli takmarkar hann enn frekar og aðflugsskilyrði á Akureryrarflugvelli eru þröng .
Vegna þessara takmarkana þarf í flugáætlunum stærri véla að gera ráð fyrir varaflugvelli annars staðar en á Íslandi , s.s. á Skotlandi eða Bretlandseyjum .
Sameinaður vara- og innanlandsflugvöllur Nú þegar er árleg verðmætasköpun hvers starfsmanns í flugþjónustu á Íslandi um 16 milljónir króna auk þess sem tekjur af flugrekstri eru verulegar og nema milljörðum króna .
Uppbygging sameinaðs innanlands- og varaflugvallar á Álftanesi væri sérstaklega áhugaverð fyrir þær sakir að þar fengjust í raun tveir flugvellir fyrir einn , en slík lausn yrði bæði samfélags- og þjóðhagslega hagkvæm , með lægri rekstrarkostnaði og miklum heildarsparnaði .
Innanlandsflugvöllur sem væri innan höfuðborgarsvæðisins mundi jafnt henta íbúum á suðvesturhorninu og þeim sem eiga erindi af landsbyggðinni .
Akstursleið á milli innanlandsflugvallar og millilandaflugs í Keflavík mundi styttast og ef um sameiginlegan völl væri að ræða mundi allur tilheyrandi tækjabúnaður , slökkvilið og þjónusta samnýtast .
Flugvöllurinn yrði aðeins notaður í örfáa daga á ári sem varaflugvöllur , en þarf samt að vera opinn og starfhæfur allan sólarhringinn og uppfylla kröfur um búnað og tiltækt starfslið .
Þetta er ein af ástæðum þess að raunhæfara er að starfrækja miðlægan varaflugvöll í tengslum við innanlandsflugið á höfuðborgarsvæðinu en að ráðast í kostnaðarsama stækkun , uppbyggingu og rekstur varaflugvallar úti á landsbyggðinni , sem yrði að öðru leyti lítið notaður .
Hins vegar yrði kostnaður við rekstur hár , vegna tækja og mannskapar .
Með því að leggja fram landsvæði undir flugvöllinn gæfist Álftnesingum og nærliggjandi sveitarfélögum tækifæri til atvinnuuppbyggingar og betri efnahags til lengri tíma litið vegna þeirra möguleika sem geta fylgt stöðu varaflugvallar .
Staðsetningin mundi auk þess styrkja stöðu Keflavíkurflugvallar verulega en heildarmöguleikar vallarins sem skiptistöðvar fyrir vöruflutninga eru ekki nýttir í dag en gætu skapað veruleg umsvif og gæti Keflavíkurflugvöllur jafnvel orðið nokkurs konar Singapúr norðursins .
Herinn skildi ( tvö ) stór flugskýli eftir á Keflavíkurflugvelli , sem voru reist á sínum tíma til að þjónusta stærri vélar .
Nýlega var greint frá því í fréttum að áformað væri að rífa þau þar sem engin þörf væri fyrir skýli af þessari stærð .
Það er spurning hvort þau geti ekki fengið að standa eitthvað áfram ef möguleikar vallarins yrðu einhvern tímann nýttir betur , s.s. ef Íslendingar fá einhvern tímann fullnægjandi varaflugvöll eða þörf fyrir skýlin skapist á allra næstu árum vegna þeirra miklu umsvifa sem eru í uppsiglingu á norðurslóðum , auðlindavinnslu á Grænlandi og auðlindavinnslu Íslendinga .
Þá gætu skýlin komið sér vel og ekki þyrfti að reisa ný mannvirki frá grunni .
Álit og mat Gagnrýni mun koma fram um ýmis atriði sem talin eru mæla gegn staðsetningu flugvallar á Álftanesi , svo sem núverandi byggð , hljóðvist , aðsetur forsetans , fuglalíf og svæði á náttúruminjaskrá .
Ekki er unnt í þessari grein að fara yfir þessa þætti nema rétt til málamynda , en áhrif sem flugvöllurinn hefði á umhverfið mundu koma fram í umhverfismati .
Áhyggjur munu m.a. beinast að hávaða frá flugvélunum , en þróun sú sem átt hefur sér stað í gerð hreyfla hefur leitt til sífellt hljóðlátari véla og í dag eru stærstu þotur orðnar mjög hljóðlátar og nýjar vélar eru undir viðmiðum Aðþjóðaflugmálastofnunarinnar og útblástur hreyfla mun umhverfisvænni .
Nefna má í þessu sambandi , að við Reykjavíkurflugvöll er fjölbýli við Þorragötu í um það bil 200 m fjarlægð frá braut , án þess að það hafi skapað vandræði , en gert er ráð fyrir að fjarlægðir yrðu mun meiri á Álftanesinu .
Hvað varðar röskun á lífríki , þá er vert að geta þess , svo einkennilega sem það þó kann að hljóma , að fuglalíf virðist þrífast einstaklega vel í nágrenni flugvalla .
Þetta er til að mynda reynslan af Reykjavíkurflugvelli , þar sem svo virðist sem fluglalíf sé ekki minna innan vallarsvæðisins en utan og sama má segja um reynsluna af Akureryrarflugvelli og við völlinn á Ísafirði .
Ef af flugvellinum yrði á Álftanesi mundi hindrunarsvæði vallarins verða til þess , að íbúar þyrftu ekki að óttast að reist yrðu háhýsi sem byrgðu útsýni .
Hvað nálægð við Bessastaði varðar , þá gæti nærliggjandi flugvöllur gefið erlendum þjóðhöfðingjum ( sem þurfa að millilenda ) tækifæri til að heilsa sem snöggvast upp á forsetann , heimsókn sem annars hefði ekki verið unnt að ná .
Nýtt sjúkrahús Þótt uppbygging nýs sjúkrahúss ( sem til stendur að reisa við Landspítalann ) sé ekki viðfangsefni þessarar greinar , þá má velta því fyrir sér hvort ekki væri hægt að skoða nýja staðsetningarmöguleika þess með tilliti til staðsetningar nýs flugvallar á höfuðborgarsvæðinu .
Þannig tengdist sjúkraflug og miðlæg staðsetning spítala innan höfuðborgarsvæðisins og suðvesturhornsins og vandamál Landspítalalóðarinnar , Vatnsmýrarinnar og Reykjavíkurflugvallar mundu leysast og ómakið tekið af Reykvíkingum að vandræðast með hvort trjátoppar í Öskjuhlíð séu flugumferð til trafala eða ekki .
Umræðan og stefnumörkun Segja má að það verði ljósara með hverjum deginum að Íslendingar eru með lánsömustu þjóðum , ekki síst hvað varðar landgæði og auðlindir .
Hin ákjósanlega landfræðilega staða er enn á ný að verða mikilvæg sem sýnir sig m.a. í ljósi þeirra stórauknu alþjóðlegu flutninga sem eru að verða á norðurslóðum og sóknar í auðlindir þessa heimshluta .
Eftir langa skugga hrunsins þarf þjóðin að átta sig á og líta til hinna miklu möguleika og kosta sem hún stendur frammi fyrir í dag , en svo virðist sem erlendir aðilar og aðrar þjóðir geri sér stundum betur grein fyrir stöðu okkar en við gerum sjálf .
Íslenska ríkið hefur nú þegar orðið af miklum tekjumissi vegna þess að varaflugvöllur er ekki til staðar fyrir Keflavíkurflugvöll og íslensku flugfélögin hafa ennfremur þurft að bera aukakostnað samhliða tekjumissi vegna þessa .
Skoðanir verða skiptar um þær hugmyndir sem hér eru lagðar fram .
Umræðan um framtíðarskipan flugmála , málefni varaflugvallar og innanlandsflugvallar er hins vegar brýn og þarf að eiga sér stað .
Farsæl lausn kallar á virka samvinnu sveitarfélaganna og skipulags- og samgönguyfirvalda , en umræðan þarf jafnhliða að eiga sér stað í samfélaginu á grundvelli málefnalegrar og rökstuddrar nálgunar , hvort sem í hlut eiga stjórnmálamenn , fagfólk og sérfræðingar eða aðrir sem eitthvað hafa til málanna að leggja .
Óskandi væri að umræðan gæti komið á undan niðurstöðunni .
Varaflugvöllur sem getur tekið við öllum vélum mundi einn og sér geta haft mikil áhrif á framtíðarhlutverk landsins í alþjóðlegum samgöngum og áhrif á afkomu okkar og á lífskjör unga fólksins bæði nú og til framtíðar .
Varaflugvöllur mundi vega þungt í þeirri þjónustu sem Íslendingar gætu boðið og lagt fram til flugmála í alþjóðlegu samhengi , samhliða því að verða tekjulind á þeim vettvangi .
Því þarf öðru fremur að vanda umræðuna og forgangsröðunina .
Ef ekki er hugsað af áræði verða engar framfarir .
Höfundur er flugstjóri .
