Mark Feldstein – Poisoning the Press * * * * Áhugamenn um bandarísk stjórnmál , blaðamennsku og bækur eiga Richard Milhouse Nixon margt að þakka .
Ég hef að minnsta kosti eytt mörgum ánægjulegum klukkustundum í að lesa bækur um króka og kima Watergatemálsins svonefnda , sem leiddi til þess að Nixon hrökklaðist úr embætti Bandaríkjaforseta árið 1974 .
Bókin Poisoning the Press er alger skyldulesning fyrir þá sem vilja reyna að öðlast einhvern skilning á Watergate þótt hún fjalli ekki um það mál beint heldur um samskipti Nixons og dálkahöfundarins og ólíkindatólsins Jacks Andersons .
Anderson var , þrátt fyrir marga galla , einn af brautryðjendum rannsóknarblaðamennskunnar sem átti sitt blómaskeið á ofanverðri síðustu öld .
Raunar má einnig finna hliðstæður með Anderson og Julian Assange , stofnanda WikiLeaks .
Í höndum Feldsteins verða þeir Anderson og Nixon tragíkómískar persónur , fórnarlömb eigin dómgreindarbrests og fordóma .
Steven Levy – In the Plex * * * - Google er merkilegt fyrirtæki sem á örskömmum tíma breyttist úr sniðugri hugmynd og hugsjón tveggja háskólanema í einhverja mestu peningamaskínu heims og sem teygir orðið anga sína í flesta kima netheima .
Bandaríski blaðamaðurinn Steven Levy hefur nú skráð einskonar opinbera ævisögu Google en allir helstu stjórnendur fyrirtækisins , þar á meðal stofnendurnir Sergey Brin og Larry Page , veittu Levy viðtöl og upplýsingar .
Bókin varpar góðu ljósi á uppbyggingu Google og hvernig þeir Brin og Page reyna að viðhalda frumbyggjaandanum í fyrirtækinu , þótt árangurinn sé misgóður .
Val McDermid – The Retribution * * * - Margir muna sjálfsagt eftir sjónvarpsþáttunum Wire in the Blood um sálfræðinginn Tony Hill og lögreglukonuna Carol Jordan , sem RÚV sýndi fyrir nokkrum árum .
Þessir þættir byggðust á bókum eftir skoska rithöfundinn Val McDermid , sem fjalla flestar um baráttu þeirra Hills og Jordan við siðblinda raðmorðingja og eigin sálarkvalir .
Nýjasta bókin í þessum bókaflokki nefnist The Retribution .
Bókin er býsna spennandi en það er mikið lagt bæði á aðalpersónurnar í bókinni og lesandann : sumar morðlýsingarnar eru afar blóðugar og óhugnanlegar og morðinginn er sérstaklega ógeðfelldur .
Guðm .
Sv .
Hermannsson gummi@mbl.is 