Mikil aukning hefur verið í ásókn ferðamanna til Reykjavíkur að undanförnu .
Að sögn er þó nánast ómögulegt að finna sér gistingu nema með miklum fyrirvara .
Ferðamenn sem undirritaður náði tali af höfðu ýmislegt um þetta mál og önnur að segja .
Texti : Davíð Már Stefánsson davidmar@mbl.is Ljósmyndir : Sigurgeir Sigurðsson sigurgeir@mbl.is Samkvæmt ferðaþjónustuaðilum hefur verið mikil sprengja í ferðaþjónustu í Reykjavík .
Til að mynda eru nánast öll herbergi í Reykjavík bókuð .
Varla er hægt að fá gistingu nema viðkomandi aðili hafi bókað gistinguna með miklum fyrirvara .
Oft hafa ferðaþjónustuaðilar bókað herbergi fyrir ferðamenn í útnárum höfuðborgarsvæðisins og margoft hafa gistiheimili þurft að vísa gestum á dyr .
Samkvæmt þeim er Reykjavík þó oftast aðeins millistopp ferðamanna sem sækjast í þá óspilltu náttúru sem óbyggðir landsins hafa upp á að bjóða .
Ýmislegt virðist þó heilla við Reykjavík .
Til dæmis eru veitingahúsin og hvalaskoðunarbátarnir við gömlu bryggjuna að sögn einkar vinsæl auk þess sem næturlíf borgarinnar heillar margt ungmennið .
Óánægja með nýbyggingar við sjóinn Þýsku hjónin Antje og Thomas eru stödd hér á landi til að skoða landið auk þess sem Thomas hyggst taka þátt í Reykjavíkurmaraþoninu .
Það er ýmislegt varðandi borgina sem mætti betur fara að þeirra sögn .
" Við verðum hérna í tíu daga .
Við munum dvelja í Reykjavík en fara í ferðir út frá borginni .
Hún er höfuðborg Íslands og hér er hægt að gera góð kaup í góðum verslunum .
Ég kann þó betur að meta náttúruna .
Þetta er samt áhugaverð borg , mjög alþjóðleg , " segir Antje um höfuðborgina .
" Fyrsta daginn fórum við í gönguferð meðfram sjónum , Faxaflóanum , og mér þykir miður hvernig háhýsin hafa verið byggð meðfram ströndinni .
Það liggur við að þetta hafi verið það fyrsta sem ég nefndi við eiginmann minn þegar við komum hingað .
Ég var í Reykjavík fyrir átta árum og þegar ég sá þetta þegar ég kom núna þá blöskraði mér .
Þegar ég hugsa til Óslóar , Hamborgar eða nánast hvaða borgar sem er , þá er alls staðar verið að reyna að færa borgina nær sjónum eða því vatni sem þar er að finna .
Það er reynt að viðhalda fallegri byggingarmenningu hvers staðar fyrir sig , hér hefur það farið úrskeiðis , " segir Antje meðal annars um Skuggahverfið og Hörpuna .
" Það liggur við að það sé aðeins eitt gamalt hús eftir við strandlengjuna , " segir Thomas og bendir í átt að Höfða sem er umvafið nýrri byggingum .
Íslendingar selja sig ódýrt " Okkur hefur verið sagt að túrismi sé mjög mikilvægur á Íslandi .
Okkur , og nær öllum ferðamönnum held ég , líkar hinsvegar mun betur við gömlu og fallegu húsin en þessi glerferlíki , " bætir Antje við .
" Náttúran samt er yndisleg .
Ég hef fylgst mikið með Íslandi síðustu átta ár og lesið um verksmiðjur og lón sem hafa sprottið upp og Kínverja sem vilja kaupa landið .
Í morgun horfði ég til að mynda á heimildarmyndina Draumalandið .
Mér finnst þið vera að selja landið ykkar fremur ódýrt , " segir Antje ákveðin .
Þau hjón hafa orðið vör við það hversu erfitt sé að bóka herbergi í Reykjavík en voru þó heppin með gistingu .
" Við dveljum í litlu húsi sem er rétt hjá Háskóla Íslands .
Við fundum það á veraldarvefnum og erum að leigja það í þessa tíu daga , það er gamalt og mjög fallegt .
Við erum því algjörlega á okkar eigin vegum , við fengum reyndar einhverja bæklinga hjá einhverri ferðamannaþjónustu .
Við heyrðum það í gærkvöldi að maður þyrfti að bóka herbergi mjög snemma því það sé allt orðið fullt núna , " segir Antje .
" Við styðjumst reyndar við kerfi í símanum okkar sem segir okkur hvert við eigum að fara .
Við fylgjum því bara , " bætir Thomas glettinn við .
Dýr borg en gott andrúmsloft Vinkonunum Siobhan frá Englandi og L ' chelle frá Ástralíu líkar vel í Reykjavík .
Siobhan líkaði til að mynda svo vel að hún ákvað að dvelja hér öllu lengur en til stóð .
" Ég hef búið hérna í fjórtán mánuði .
Fólk hafði alltaf sagt mér að Ísland væri mjög flott land og að ég ætti að fara þangað , ég vildi því heimsækja staðinn .
Ég gerði það í gegnum starfið sem ég fékk hjá köfunarfyrirtæki .
Mér þótti landið frábært svo ég ákvað að vera lengur , " segir Siobhan ánægð á svipinn .
L ' chelle hefur verið hér öllu styttra .
" Þegar ég kom hingað þá vissi ég ekki einu sinni hver gjaldmiðillinn var .
Veðrið er að sjálfsögðu ekki endilega eins og best verður á kosið en það er bara hluti af staðsetningu landsins .
Borgin er dýr , en þú býst við því þegar þú kemur .
Það er þekkt að Ísland sé dýrt land , " segir L ' chelle .
Stöllurnar eru þó sammála um að Reykvíkingar séu almennt viðkunnanlegir .
" Mér finnst fólkið í Reykjavík ekki vera frábrugðið fólkinu í smærri bæjunum úti á landi .
Það eru allir vinalegir og þægilegt andrúmsloft alls staðar .
Ég er náttúrulega búinn að vera hér í fjórtán mánuði og mér líkar mjög vel við borgina .
Ef ég á að vera hreinskilin þá held ég held að það sé ekkert mikið dýrara að búa hérna heldur en í Suður-Englandi , " segir Siobhan .
Vinkonurnar hafa einnig fundið fyrir erfiðleikum þegar kemur að því að bóka gistingu en að sögn endaði L ' chelle á því að gista í íbúð Siobhan .
" Við þurftum að finna hótelherbergi fyrir einstakling fyrir skemmstu og það var nánast ómögulegt , " segir Siobhan að lokum .
Austurríska parið Alexander og Barbara eru aðallega hrifin af verslunarmöguleikunum sem Reykjavík hefur upp á að bjóða .
" Við erum bara á ferðalagi .
Við höfum verið hérna í tvær og hálfa viku og ferðast í kringum landið .
Reykjavík var ekki aðalástæða ferðar okkar , við erum aðallega að skoða náttúruna og litlu sveitaþorpin .
Reykjavík er lítil og ung á austurrískan mælikvarða , hún er engu að síður viðkunnanleg .
Við erum vön dýru verði frá Austurríki .
Við erum bara að versla í dag og á morgun munum við fara í Bláa lónið .
Búðirnar hér eru mjög góðar , aðallega fatabúðirnar , " segir Alexander .
Náttúrufegurðin er ókeypis Parið Fabio og Susanna ferðaðist til Reykjavíkur frá Róma á Ítalíu ásamt syninum Damian og höfðu þau margt að segja .
" Við erum bara hérna í fríi .
Við leigðum bíl og ferðuðumst um allt landið .
Við erum ekki á Íslandi til að heimsækja Reykjavík , það er bara millistopp á leiðinni um landið , " segir Susanna .
Reykjavík er mjög frábrugðin Róm .
Borgin er ágætlega stór en engu að síður mjög hljóðlát og róleg .
Þögul og þægileg borg , " segir Fabio .
" Við urðum líka agndofa yfir þeirri fegurð sem mætti okkur þegar við komum hingað , og það á við um allt .
Fólkið hér er til dæmis einkar fagurt , " bætir hann við .
Parið sammæltist um hátt verð í höfuðborginni .
" Reykjavík er mjög dýr borg .
Það góða er hinsvegar að náttúran á Íslandi , sem við kynntumst á ferð okkar um landið , er ókeypis .
Það þarf ekki að greiða aðgangseyri til að fá að sjá fossana og fjöllin , " segir Susanna .
Aðspurð út í ferðaáætlanir þeirra segjast þau reyna að vera eins mikið á eigin vegum og hægt er .
" Við erum hér á okkar eigin vegum .
Við útbjuggum okkar eigin ferðaáætlun og höfum því verið nánast laus við alla ferðaþjónustu .
Við gerum bara það sem við viljum , " segir Susanna .
" Ferðaþjónustan og leiðsögumennirnir eru alltof yfirþyrmandi .
Þeir eru alls staðar og skipa manni nánast að ganga í einfaldri röð hvert sem maður fer .
Þeir eru nánast eins og herstjórar að stjórna hermönnum sínum , alltof skipulagt .
Þetta er í mikilli andstöðu við villta náttúruna , " segir Fabio .
" Við höfum aðallega verið að ferðast um litlu sveitaþorpin og þegar við komum til Reykjavíkur þá var okkur frekar brugðið yfir öllum bílunum og stóru byggingunum , samanber aðra bæi á landinu .
Ef maður ber borgina saman við Róm þá er hún hinsvegar eins og áður segir mjög róleg og falleg .
Það er örugglega mjög fínt að búa hérna , " segir Susanna að lokum .
