Upp úr aldamótunum 1900 urðu þrír læknar þjóðkunnir , sem allir hétu Guðmundur og voru úr Húnaþingi .
Fyrir þeim var borin djúp virðing , og urðu ýmis ummæli þeirra fleyg .
Guðmundur Magnússon fæddist í Holti í Ásum 1863 og var prófessor í læknisfræði .
Í fyrirlestri í Hjúkrunarfélagi Reykjavíkur 1905 sagði hann , að " flestir færu með kroppinn á sér eins og óhreinar flíkur .
Þær eru þvegnar í því skyni að gera þær hreinar og óhreinka þær svo aftur .
Eins fara menn til læknis , ef þeir eru sjúkir , í því skyni , að þeim batni , svo þeir geti aftur spillt sér og sýkst að nýju .
" Aðalatriðið er eins og Guðmundur sagði að koma í veg fyrir sjúkdóma , ekki að glíma við þá .
Guðmundur Björnson ( eins og hann stafsetti ættarnafn það , sem hann tók sér ) fæddist í Gröf í Víðidal 1864 og var lengi landlæknir .
Hann var um skeið bæjarfulltrúi í Reykjavík og sagði á bæjarstjórnarfundi 17. maí 1904 : " Vatnsleiðsla í bæinn er orðin það lífsspursmál , að vér verðum annaðhvort að flytja bæinn að vatni eða vatn að bænum .
" Fyrir daga vatnsveitunnar ógnuðu margvíslegir smitsjúkdómar Reykvíkingum .
Guðmundur Hannesson fæddist á Guðlaugsstöðum í Blöndudal 1866 og var lengi prófessor í læknisfræði .
Hann sagði í Skírni 1913 : " Bestu ráðin til þess að takmarka sjúkdómana eru meiri þekking og meiri hirðusemi .
Næst þessu gengur sennilega aukin velmegun .
Bláfátækum mönnum eru oft flestar bjargir bannaðar .
Þeir geta ekki bætt húsakynni sín sem skyldi og verða oft að láta sér lynda lakari föt og fæði en æskilegt væri .
Hver sem bætir efnahag alþýðu er jafnframt besti læknir .
" Hér horfði Guðmundur af víðum sjónarhól og benti í raun á , að hagvöxturinn er afkastamikill læknir .
Í krafti vísindalegrar þekkingar og bætts efnahags tókst Guðmundunum þremur úr Húnaþingi og öðrum framfaramönnum af aldamótakynslóðinni að berjast við og jafnvel kveða niður barnaveiki , sull , skyrbjúg , taugaveiki og aðra sjúkdóma , sem herjað höfðu öldum saman á Íslendinga .
Athugasemdir og leiðréttingar vel þegnar Hannes H. Gissurarson hannesgi@hi.is 