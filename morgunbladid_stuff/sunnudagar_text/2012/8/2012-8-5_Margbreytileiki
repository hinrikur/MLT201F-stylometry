Þegar 21. öldin var nýgengin í garð heimsótti aldraður maður skóla sem þá var nýtekinn til starfa í Reykjavík .
Hinn gestkomandi maður var þá kominn eitthvað á tíræðisaldurinn .
Hann hafði verið fræðslustjóri í Reykjavík drjúgan hluta af miðbiki aldarinnar sem leið .
Eftir heimsóknina í skólann var hann spurður hvernig honum hefði litist á .
Mjög vel sagði hinn aldni maður og ljómaði upp .
En hvað þótti honum merkilegast ? " Ætli það hafi ekki verið óreiðan .
" Síðan hugsaði hann sig ofurlítið um og bætti við : " Ætli það hafi ekki verið hin skipulega óreiða .
" Maðurinn var Jónas B. Jónsson og frá þessu segir í snjallri minningargrein sem um hann var skrifuð .
Jónas B. Jónsson var maður margbreytileikans í skólastarfi .
Ekki var nóg með að hann vildi að skólakerfið – hið opinbera skólakerfi – byði upp á marga kosti heldur vildi hann að margbreytileikinn yrði svo mikill að hann tæki til allra þeirra einstaklinga sem sóttu skóla ; hverjum og einum ætti að sinna sérstaklega út frá getu og þörfum í örvandi umhverfi , hinni " skipulegu óreiðu " .
Þess vegna beitti hann sér fyrir fjölbrautaskólum þar sem múrar milli verknáms og bóknáms voru brotnir niður og " blandaða bekki " vildi hann , fremur en að raða nemendum í bekkjardeildir eftir getu .
Og þess vegna studdi hann " opna skólann " sem byggði á þessari hugmyndafræði .
Á þessum tíma var unnið merkt brautryðjendastarf í þessu efni í Fossvogsskóla í Reykjavík undir farsælli stjórn Kára Arnórssonar skólastjóra .
Allar efasemdir voru kveðnar í kútinn , þetta væri hægt , gerði að vísu gríðarlegar kröfur til kennarans .
En afbragðskennarar myndu rísa undir hlutverki sínu .
Ástæðan fyrir því að ég nefni þetta er pistill Hönnu Birnu Kristjánsdóttur frá síðustu helgi hér á þessum stað þar sem hún talar fyrir margbreytileika en gefur því undir fótinn að honum megi best ná með samkeppni og aðstoð markaðslögmálanna .
Hugsunin er sú að peningar fylgi nemendum og skólarnir keppi síðan um þá sín í milli , óháð rekstrarformi .
Þetta er hugmyndafræði einkavæðingarinnar .
Nú er það svo að einkaskólar hafa lengi verið við lýði í grunnskólakerfinu á Íslandi og nefni ég þar , Ísaksskóla og Landakotsskóla .
Spurning er hvort ganga eigi lengra í þessu efni , brjóta niður hverfisskólafyrirkomulagið eða setja hverfisskóla í einkarekstur eins og reynt var í Hafnarfirði fyrir nokkrum árum .
Horfið var frá því ráðslagi áður en yfir lauk .
Fjölmörg önnur dæmi en Fossvogsskóla má taka úr hinu almenna skólakerfi um hvernig margbreytileikinn fær auðveldlega þrifist án þess að markaðurinn sé látinn um hituna .
Í Menntaskólanum við Hamrahlíð , sem tók til starfa á síðari hluta 7. áratugar síðustu aldar var hefðbundin menntaskólakennsla brotin upp og sett á laggirnar svokallað áfangakerfi .
Það var sniðið að þörfum einstaklingsins .
Í stað þess að setja allt undir stöðlunar-straujárnið var boðið upp á valfrelsi um samsetningu námsins og námshraðanum gat hver og einn stjórnað .
Öldungadeildin sem opnaði eldra fólki leið inn í skólann að nýju var einnig frávik frá hinu staðlaða umhverfi .
Allt var þetta gerlegt undir regnhlíf " miðstýrðrar menntastefnu " , sem Hanna Birna hefur litla trú á .
Það er hægt að miðstýra í átt til fjölbreytni á sama hátt og hægt er að skipleggja óreiðu .
Skólakerfið býður núna upp á ótal möguleika fyrir einstaklinginn og er það að mínu mati gríðarlega mikilvægt að örva hvers kyns framþróun .
Skólaumhverfið þarf að vera í stöðugri endurmótun .
Inn í skólana þarf í sífellu að veita nýjum straumum og ferskum vindum .
Það er nauðsynlegt að taka þessa umræðu upp því nú heyrast þær raddir frá mörgum hægri mönnum að rétt sé að hefja uppstokkun á hinum opinberu kerfum með markaðsvæðingu í huga .
Þar er horft til skólanna og heilbrigðiskerfisins .
Heilbrigðiskerfið íslenska er að uppistöðu til almannaþjónusta , sem ekki mismunar fólki þótt ég taki undir varnaðarorð Styrmis Gunnarssonar , fyrrum ritstjóra , í þessu blaði um síðustu helgi að gjaldtakan innan veggja sjúkrastofnana sé komin á ystu nöf .
Heilbrigðiskerfið hér er blanda af almannaþjónustu og einkarekstri sem reynst hefur nokkuð farsæl .
Breytt hlutföll í þeirri blöndu , einkarekstri í hag , mun gera kerfið dýrara , óhagkvæmara og ranglátara .
Einkarekstur á algerum markaðsforsendum má að sjálfsögðu blómstra .
En ef meiningin er að láta okkur niðurgreiða hann þá kallar það á málefnalega umræðu .
Það er virðingarvert að segja kjósendum fyrir kosningar að ætlunin sé að hefja að nýju einkavæðingu almannaþjónustunnar í stað þess sem áður tíðkaðist að segja lítið fyrir kosningar um slík áform en hrinda þeim síðan umræðulaust í framkvæmd .
