Endurreisn og smíði Þorláksbúðar í Skálholti er lokið , mögulega elsta endurbyggða hús á Íslandi á rúst fyrstu kirkju Skálholts sem Gissur hvíti reisti nokkru eftir Kristnitöku árið 1000 .
Eftir er að búa Þorláksbúð lausamunum , lýsingu og fleiru .
Grein : Árni Johnsen Ljósmyndir : Ragnar Axelsson rax@mbl.is Saga Skálholts er magnþrunginn samofinn þáttur sögu Íslands frá því skömmu eftir kristnitöku Íslendinga árið 1000 .
Það er engin tilviljun að Skálholt hefur verið kallað höfuðból Íslands öldum saman , þar var höfuðankeri Íslendinga og tilþrif í fræðum , heilagri trú , sjósókn og margs konar tilþrifum sem flæddu um allt land eins og lækir og vötn falla frá meginfljótinu .
Saga Skálholts er umvafin ævintýrum og yndi , vonum og þrá , en líka harmleik , ofbeldi og valdbeitingu af verstu gerð .
Margslungin saga íslensku þjóðarinnar er engum einum stað eins tengd og Skálholti .
Það skiptir miklu máli að hlúa að Skálholti með sóma og reisn vegna þess að um leið hlúum við að mannrækt og kærleika okkar fólks , virðingu fyrir sögu okkar og hefðum , kjölfestunni sem við byggjum á þrátt fyrir allt .
Sá sem hirðir ekki um uppruna sinn er illa staddur .
Framtíð sjálfstæðis íslensku þjóðarinnar byggist á þessari rækt .
Líklega hefur engin bygging á Skálholsstað verðið jafn tryggur fylgifiskur Skálholts og Þorláksbúð sem kennd er við Þorlák helga biskup í Skálholti 1178 til 1193 .
Þorláksbúðar er fyrst getið á 13. öld og hún kemur og fer á víxl eins og sagt er , gegnir margvíslegum hlutverkum , en rústin og tóftin hélt alltaf velli og gerir enn því nú er Þorláksbúð risin á upprunalegum grunni og stefnan á legu Þorláksbúðar ber vott um þann sið sem þá ríkti með tilliti til afstöðu sólar .
Í gegnum aldirnar hefur Þorláksbúð alltaf verið einskipa norðan dómkirkjunnar , en Skálholtsskóli hinn gamli og flestar staðarbyggingar sunnan kirkjunnar .
Gissur hvíti byggði fyrstu kirkju Skálholts " Gissur hvíti lét gjöra hina fyrstu kirkju í Skálholti og var grafinn að þeirri kirkju , " segir í Hungurvöku .
Sú kirkja varð dómkirkja Íslendinga um leið og Ísleifur sonur Gissurar varð fyrsti biskup Skálholts um 50 árum eftir kristnitöku .
Sú kirkja stóð fram á daga Gissurar biskups Ísleifssonar ( 1082-1118 ) sem tók við biskupdómi eftir föður sinn .
Gissur hvíti reisti fyrstu kirkjuna á háhól Skálholts .
Þorlákur helgi Þorláksson varð 6 .
Biskup Skálholts , tók við af Klængi Þorsteinssyni ( 1152-1176 ) .
Klængur hafði reist stóra kirkju í Skálholti .
Þá kom Þorlákur helgi til sögunnar og það er merkilegt hvernig sagan les sig stundum sjálf , því sagnirnar segja að Þorlákur helgi hafi endurbyggt gamalt hús á háhólnum , sem síðan var við hann kennt , Þorláksbúð , sem að öllum líkindum er byggt upp á rúst fyrstu kirkjunnar í Skálholti , kirkju Gissurar hvíta .
Það er með ólíkindum hvernig tóft Þorláksbúðar og búðin sjálf hefur staðið af sér storma sögunnar .
Áheitareikningur á Þorláksbúð Þorláks helga , verndardýrlings Íslands Þorlákur helgi var gerður að dýrlingi í Vatíkaninu í Róm , en hann er eini Íslendingurinn sem hefur komist í dýrlingatölu og er verndardýrlingur Íslands .
Það hefur þótt gott og farsælt að heita á Þorlák helga og Þorláksbúðarfélagið hefur ákveðið að opna áheitareikning tengdan Þorláki helga og Þorláksbúð .
Reikningurinn er í Arion banka á Selfossi og hefur númerið 1193 sem er dánarár Þorláks helga , en hann dó 23. desember 1193 og er Þorláksmessa kennd við hann .
Alþingi , Kirkjuráð og fjölmörg fyrirtæki og einstaklingar hafa heitið styrkjum og styrkt verkefnið sem verður þjóðareign , en nokkuð er í land að endar nái saman .
Þegar áhugamannafélag um endurbyggingu Þorláksbúðar út frá gömlu rústum búðarinnar var stofnað fyrir 7 árum var strax hafist handa .
Í stjórn Þorláksbúðarfélagsins hafa átt sæti séra Sigurður heitinn Sigurðarson , vígslubiskup í Skálholti , Kristinn Ólason , fyrrverandi Skálholtsrektor , séra Egill Hallgrímsson , sóknarprestur í Skálholti og Árni Johnsen alþingismaður sem hefur verið formaður frá upphafi og stýrt framkvæmdinni .
Það var hugmynd séra Sigurðar vígslubiskups að byggja upp Þorláksbúð að ósk heimamanna í Skálholti um langa tíð , en hann fékk Árna til að gegna formennsku og stýra verkefninu .
Þorláksbúð er ætlað að vera þjóðareign undir vörslu og stjórn Skálholts .
Frá upphafi lágu fyrir þau markmið hjá stjórn Þorláksbúðarfélagsins að í húsinu gætu verið minni kirkjulegar athafnir , tónleikar , fyrirlestrar og önnur menningarstarfsemi auk þess að Þorláksbúð er spegill af Íslandssögunni í byggingarlist og umgjörð kristni .
Þorláksbúð Þorláks helga er helgur staður , hús Guðs í gegnum aldirnar .
Allur undirbúningur við rétta aðila .
Í upphafi áttu Sigurður vígslubiskup og Árni fjölmarga fundi með Kristínu Huld Sigurðardóttur , forstöðumanni Fornleifaverndar ríkisins , og starfsfólki stofnunarinnar sem staðfesti og samþykkti þær hugmyndir sem átti að byggja á og lagði á ráðin um grunngerð hússins tengt gömlu rústunum , sem eru grunnur og hluti hinnar endurreistu Þorláksbúðar .
Allir réttir aðilar voru upplýstir um gang mála og verkefnið samþykkt formlega samkvæmt lögum og reglum af Fornleifavernd ríkisins , stjórn Skálholts , Kirkjuráði og Bláskógabyggð .
Nokkurri gagnrýni var beint að verkefninu á lokastigi þegar verið var að leggja síðustu hönd á smíði hússins með síðustu fjölum í þaki , en verkefnið hafði þá verið í gangi í 5 ár .
Ugglaust má alltaf deila um minnstu formsatriði , en nú er Þorláksbúð fullbyggð , völundarhús þar sem allt í meðferð timburs , grjóts og torfs byggist á verkreynslu reyndustu manna Íslands á þessu sviði , Gunnars Bjarnasonar húsasmíðameistara sem teiknaði húsið og stjórnaði smíði þess þar sem hver einasta fjöl er handunnin en Þorláksbúð er útfærð í teikningu af Teiknistofu Páls Zóphoníassonar undir stjórn Páls .
Víglundur Kristjánsson torf- og grjóthleðslumaður sá um allar vegghleðslur og torf .
Húsið talar sínu máli fullbyggt og það er varlega orðað að margir hafa fallið í stafi yfir fegurð hússins að utan og innan .
Um Þorláksbúð í Skálholti Árið 2010 skrifaði Sigurður Sigurðarson , vígslubiskup í Skálholti , eftirfarandi um Þorláksbúð en séra Sigurður var hvað lærðastur Íslendinga um Þorlák helga .
" Þorláksbúð er hús , sem um margar aldir stóð norðan við dómkirkjuna í Skálholti .
Elstu heimildir um hana eru frá 13. öld og teikningar ferðabókahöfunda af henni eru frá síðari hluta 18. aldar .
Tóft búðarinnar hefur aldrei verið að fullu rifin eða fjarlægð og í fornleifagreftrinum í Skálholti 1954 var hún að verulegu leyti grafin upp í rannsóknarskyni .
Af skýrslu dr. Kristjáns Eldjárn er ljóst að þar fundust a.m.k. þrjú gólflög .
Þetta hús hefur í gegnum tíðina eflaust gegnt fjölþættu hlutverki .
Ekki eru til heimildir um til hvers nákvæmlega hún var byggð í upphafi .
Hún er aðeins nefnd eins og sjálfsagður hlutur .
Settar hafa verið fram tilgátur um hlutverk Þorláksbúðar , en þessar eru hinar algengustu .
Í fyrsta lagi hefur þess verið getið til að hún hafi átt að vera kapella sú , er páfinn sagði að reist skyldi í minningu Jóns biskups Gerrekssonar eftir dráp hans .
Í öðru lagi að hún hafi átt að vera fundarhús dómklerkasamkundunnar , sem átti að réttu lagi að vera til í Skálholti eftir reglum miðaldakirkjunnar .
Sú samkunda var aldrei stofnuð , líklega vegna fjárskorts .
Í þriðja lagi hefur verið stungið upp á því að hún hafi verið hús til að taka á móti afgjöldum sem guldust í vöru eins og smjöri og skreið , vigta vöruna og kvitta fyrir .
Í fjórða lagi blasir við að þörf hefur verið á slíku húsi fyrir þá sem sóttu helgihald í Skálholti , þó að ekki væri nema til fataskipta .
Vitað er að þegar kirkjan brann árið 1526 á dögum Ögmundar biskups ( 1521-1541 ) var Þorláksbúð notuð sem kirkja .
Árið 1993 skilaði nefnd þriggja ráðuneyta og biskups Íslands áliti um framtíðaruppbyggingu í Skálholti .
Hefur uppbyggingin síðan fylgt þeirri stefnu sem þar er mótuð .
Í nefndarálitinu segir á bls. 29 : " Eins og áður hefur verið vikið að skortir nokkuð á um aðstöðu í Skálholtskirkju .
Einkum er um að ræða þrengsli í skrúðhúsi .
Nefndin telur að kanna þurfi hvort ekki megi byggja upp Þorláksbúð til að leysa þann vanda .
Yrði hún þá byggð upp að forsögn fróðra manna um byggingarlist .
Byggingin gæti nýst sem skrúðhús og fundarherbergi , auk þess sem gestir staðarins sæju þar sýnishorn hins forna byggingarstíls .
" Rök nefndarinnar eru enn í fullu gildi .
Auk þess mundi slíkt hús skipta máli í að tengja Skálholtsstað enn fremur við sögu þjóðarinnar , en um staðinn fara u.þ.b. 130 þúsund erlendir ferðamenn á ári auk þess fjölda Íslendinga sem vitja hans bæði sem ferðamenn og til að taka þátt í helgihaldi og starfsemi skólans .
Merkja þarf örnefni í Skálholti Gera þarf gangskör að því að merkja örnefnin í Skálholti svo þeir sem sækja Skálholt heim geti lesið söguna á lifandi hátt til bæði fróðleiks og skemmtunar því þar er að sjálfsögðu mest af því jákvæða sem vert er að halda á lofti .
Skálholt er ekki bara leiksvið ef því er að skipta , Skálholt er saga þjóðarinnar í blíðu og stríðu og magnaður möguleiki með útfærslu og kynningu .
Formæður Skálholtskirkju undu vel við hlið Þorláksbúðar Veruleg umbreyting varð á landslagi Skálholtsstaðar um miðjan 6. áratug síðustu aldar þegar nýja dómkirkjan var byggð .
Um það sagði Bjarni Harðarson , bóksali og fyrrverandi alþingismaður í grein í Morgunblaðinu sl. haust : " Vörubílar af jarðvegi voru teknir austur undir Þorlákssæti og sturtað niður við kirkjuna .
Vegur var lagður yfir gömlu klappirnar þar sem Tungnamenn höfðu í sagnagleði sinni bent ferðalöngum á blóðlit á steini sem tilheyrði aftöku Jóns Arasonar .
Hjátrúin , þjóðsögurnar , forn ásýnd staðarins , allt var þetta afmáð .
Gamlar heimtraðir sem vegna fornminjagildis fengu að vera óáreittar urðu samt svo útundan í öllu skipulagi að njólinn einn vildi með þær hafa á mínum barnsárum í Skálholti .
Sá sem hér ritar hefur í skrásetningu þjóðsagna gengið um Skálholtshlöð með gömlum Tungnamönnum sem mundu þessa tíma og kunnu að lýsa Skálholti eins og staðurinn var fyrir umbreytinguna mikla .
Einu tóftirnar sem einhver sómi var sýndur var tóft hinnar gömlu Þorláksbúðar .
Þær tóftir fengu að standa og hafa einar af því sem ofanjarðar sést borið þess merki að hér er staður sem á sér langa sögu .
Undanfarin ár hafa staðarins menn og áhugamenn um Skálholt unnið að endurgerð Þorláksbúðar og þá kemur upp sú umræða að þetta lágreista torfhús muni skyggja á Skálholtskirkju .
Dómkirkjan sjálf ber ekki með sér að vera hrokafull eða kaldlynd og það hæfir ekki að þeir sem þannig tala geri sig að talsmönnum hennar .
Kirkja þessi er hluti af sögu og hluti af stað sem verðskuldar að við leggjum rækt við .
Formæður Skálholtskirkju undu vel við hlið Þorláksbúðar og voru þó margar miklum mun stærri sjálfar , háreistar timburbyggingar og gerólíkar Þorláksbúð .
Það er jafn fráleitt að færa búðina eins og ef einhver léti sér til hugar koma að að færa kirkjuna .
Sögu Skálholts er sómi sýndur með endurbyggingu Þorláksbúðar og þeir sem ekki sjá kirkjuna fyrir búðinni eru spaugilegir menn .
" Fræg varð umsögn Matthíasar Johannessen , skálds og ritstjóra , sl. haust þegar hann sagði : " Þorláksbúð skyggir ekki á kirkjuna frekar en folald á móður sína .
" Gamalt altari af Snæfellsnesi í Þorláksbúð Í Þorláksbúð hefur Þorláksbúðarfélagið komið fyrir mjög gömlu altari úr Kolbeinsstaðakirkju í Staðarsveitarprestakalli í Snæfellsness- og Dalaprófastsdæmi .
Kolbeinsstaðakirkja var næsti bær við Haukatungu þar sem séra Sigurður Pálsson , vígslubiskup í Skálholti , var fæddur en hann var faðir séra Sigurðar vígslubiskups í Skálholti sem féll frá fyrir aldur fram fyrir nokkrum misserum .
Þegar núverandi kirkja á Kolbeinsstöðum var byggð á fyrri hluta síðustu aldar voru ýmsir munir úr gömlu kirkjunni boðnir upp .
Páll faðir séra Sigurðar keypti altarið og hefur það verið í eigu fjölskyldunnar síðan .
Séra Sigurður notaði m.a. altarið við messugjörðir í kjallara hálfbyggðrar Selfosskirkju þegar hann þjónaði þar .
Altarinu fylgir altaristafla með Kristi á krossinum endurgerð eftir altaristöflu á Þjóðminjasafninu í sömu stærð .
Arndís Jónsdóttir , ekkja séra Sigurðar Sigurðarsonar , hefur afhent Þorláksbúð altarið sem gjöf .
" Þarna hefur heilagur andi tekið sér bústað " Á bloggsíðu Péturs Péturssonar , prófessors í guðfræði við Háskóla Íslands , vék hann fyrir skömmu að upplifun sinni við að koma inn í Þorláksbúð fullbyggða en þar minntist hann jafnfram á þá vaxandi kenningu að Þorláksbúð væri byggð í fótsporum fyrstu kirkju Skálholts sem Gissur hvíti byggði nokkru eftir Kristnitöku á Þingvöllum árið 1000 .
Pétur sagði : " Á Þorláksmessu á þessu sumri voru kvöldtíðir sungnar úti fyrir framan nýreista Þorláksbúð .
Í þeim tóku þátt félagar úr Voces Thule sem hafa sérhæft sig í flutningi Þorlákstíða svo segja má að þarna hafi allt smollið saman á svo glæsilegan hátt að jafnvel dýrlingum og heilögum sómdi .
Veður var yndislegt og náttúran öll tók undir fagnaðarsönginn og Hekla gamla tók skýjamussuna af sér og skartaði sínu fegursta .
Nýbúið var að leggja trégólf í búðina og bera á viðarvörn og dyrnar því harðlæstar .
En sóknarpresturinn á staðnum var með lykilinn og opnaði í tilefni dagsins og gólfið var það þurrt að óhætt var að stíga inn og viti menn : Innst inni blasti við fornt altari sem féll svo vel inn í 12. aldar innréttinguna að undrum sætti .
Úr litlum glugga fyrir ofan altarið streymdi dagsbirtan inn og lýsti upp húsið sem er hrein völundarsmíð .
Þarna hefur heilagur andi greinilega tekið sér bústað og viðstadda setti hljóða .
Félagarnir ú Voces Thule stilltu sér upp óbeðnir við altarið , svartklæddir , og hófu upp söng úr Þorlákstíðum og við sem vorum viðstödd skynjuðum að þetta var heilög stund sem tengdi okkur við söguhelgi staðarins .
" " Fólk skynjar og finnur hlýtt faðmlag hússins " Séra Egill Hallgrímsson , sóknarprestur í Skálholti , sagði um Þorláksbúð : " Þetta hús hefur mikla tilvísun í gamla tímann og mun nýtast vel í því starfi sem fram fer í Skálholti , fyrir helgiathafnir tónleika og aðra listræna viðburði , fyrirlestra og námskeið og margs konar uppbyggilega starfsemi .
Um leið og þetta hús minnir okkur á fortíðina og leiðir okkur inn í gamla tíma mun það nýtast margeflt í nútíðinni .
Fjöldi Íslendinga hefur lagt leið sína nú þegar í Þorláksbúð til þess að sjá með eigin augum og undantekningalítið hefur það lýst yfir hrifningu og ánægju og það hefur komið á óvart hvað húsið er fallegt og merkilegt .
Það fer ekkert á milli mála að þegar fólk gengur inn í Þorláksbúð finnur það og skynjar hlýtt og gefandi faðmlag hússins .
" " Þorláksbúð rímar við göngin sunnan Dómkirkjunnar " " Þorláksbúð hefur bæði fagurfræðilegt gildi og hagnýtt , " sagði séra Geir Waage , sóknarprestur í Reykholti .
" Það er fagurfræði að tengja húsið aftur í söguna .
Það er mjög fallegt og vel heppnað að öllu leyti .
Þorláksbúð hefur komið og farið í gegnum tíðina og mér finnst það engan veginn á skjön við dómkirkjuna .
Þorláksbúð er mjög fallegt hús , staðurinn fær kapellu sem vantar bráðnauðsynlega og það hentar meðal annars vel fyrir litlar athafnir og bænastundir .
Ég söng þarna úr Þorlákstíðum Uni Teo sit gloria og hafði yndi af .
Þorláksbúð norðan Dómkirkjunnar rímar við göngin sunnan kirk junnar og myndar þannig samfellu á staðnum .
Það er dásamlegt að geta farið inn í Þorláksbúð .
" 