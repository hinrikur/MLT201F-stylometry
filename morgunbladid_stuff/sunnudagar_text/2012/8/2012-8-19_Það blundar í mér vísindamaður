Bragi Bergþórsson ætlaði sér aldrei að verða óperusöngvari eins og foreldrarnir , Bergþór Pálsson og Sólrún Bragadóttir .
Eftir að hafa þráast við og farið í nám í verkfræði , sem hann segir bestu ákvörðun lífs síns , var framtíðin ráðin .
Við tók söngnám og starfar Bragi nú sem óperusöngvari í Þýskalandi .
Inga Rún Sigurðardóttir ingarun@mbl.is Bragi Bergþórsson er fastráðinn við óperuna í Stralsund og nágrenni , Theater Vorpommern .
Hann er búinn að vera heilan vetur í þessum fallega 60.000 manna hafnarbæ í norðurhluta Þýskalands .
Hann er þar ásamt eiginkonunni Júlíu Mogensen sellóleikara og tveimur börnum þeirra , Marsibil , fjögurra ára og Ólafi sem er tæplega sex mánaða .
Hann fékk til að byrja með ellefu mánaða samning en hefur nú verið ráðinn til tveggja ára til viðbótar .
Eftir að hafa menntað sig í söng við hinn virta Guildhall-skóla í London flutti Bragi til Berlínar , eftir að hafa haft viðkomu á Íslandi , og fór þar í einkatíma í söng .
Á þessum tímapunkti var hann ekki viss hvað hann ætlaði sér en ákveðið ferli fylgir því að sækja um stöðu hjá óperuhúsi í Þýskalandi .
Þegar staða losnar eru leikhúsin með áheyrnarprufur , svokallaða fyrirsöngva , en nauðsynlegt er að vera boðið í þá til að komast að og þá getur borgað sig að hafa umboðsmann .
" Ég er bara þannig gerður að ég get ekki dembt mér út í eitthvað svona án þess að ég sé í fyrsta lagi viss um að ég geti það og 100% viss um að ég vilji það .
Það tók mig tíma að átta mig á því að þetta væri örugglega það .
Þá dembdi ég mér í verkið eftir jól í fyrra , hringdi í umboðsmenn og sendi fjölda bréfa .
Ég fékk strax þrjá umboðsmenn , " segir Bragi en söngvari má hafa eins marga umboðsmenn og hann vill en það skiptir auðvitað máli að halda góðu sambandi við þá .
Hann fékk fjóra fyrirsöngva og leist vel á alla nema þennan í Stralsund .
" Ég tók lestina frá Berlín , sá sveitina hér á leiðinni og hugsaði , hvað er ég að fara út í ! " En fyrirsöngurinn gekk vel , Bragi hefur síðan meira en tekið Stralsund í sátt , lofar vinnustaðinn og segir ennfremur gott fyrir fjölskyldufólk að búa þarna en fjölskyldan er búsett í bjartri og fallegri íbúð í gamla bænum .
Sannfærandi sem Þjóðverji " Ég fékk strax góða tilfinningu þegar ég mætti til vinnu .
Þetta er allt saman frábært fólk og leikhúsið er nýuppgert og fallegt .
" Sýningarnar í vetur hafa verið mjög vel sóttar en Bragi , sem er lýrískur tenór , hefur verið í fjórum uppfærslum auk margra smærri verkefna .
" Mér finnst Þjóðverjar áhugasamir um menningu .
Hér er rík hefð og almenningur er ótrúlega vel menntaður í músík og áhugasamur , " segir hann en tiltölulega óþekktar sýningar fá líka mikla aðsókn .
Hann hefur hingað til sungið mestallt á þýsku eins og þarlend hefð segir til um en segir þetta vera að færast á upprunalegu tungumálin í meira mæli .
" Mér finnst fínt að byrja í litlu húsi , ég er með vinnu og hef það gott í augnablikinu .
Ég veit að ef ég stend mig vel þá á ég eftir að vaxa í mínu starfi .
Ég fæ góð tækifæri , stend alltaf á sviðinu í burðarhlutverkum og það er ótrúlega góð reynsla , sem skiptir miklu máli .
Ég krefst ekki hárra launa eða frægðar og frama .
Að syngja er það sem mig langar að gera .
Ég krefst þess hinsvegar að ég og fjölskylda mín getum lifað af því .
En ég er ekki að biðja um neitt mikið meira í augnablikinu .
" Á næsta ári tekur við ný stjórn í húsinu og því fylgja oft breytingar .
" Ég veit hlutverkin mín á næsta ári og þau eru strax meira spennandi fyrir mig og gefa mér meira til lengri tíma litið .
Það sem ég lærði hvað mest á í vetur voru allir þessir þýsku díalógar .
Ég hef fengið mikil viðbrögð við þeim , að það sé ekki hægt að heyra að ég sé ekki Þjóðverji og það er frábært .
Þetta er lærdómur þessa vetrar .
En um leið og þú spjallar við mig heyrirðu að ég er með orðaforða á við tólf ára barn en á sviðinu er ég auðvitað með tilbúinn texta .
Svo fæ ég stærri hlutverk næsta vetur , Rigoletto , Don Giovanni og einhver fleiri .
" Hann segir ekki mikla peninga vera í því að vera fastráðinn óperusöngvari .
" Bransinn byggir mikið á lausamennsku og þar liggja öll launin .
Þá bíðurðu eftir því að þú hafir einhver hlutverk sem þú kannt og getur sungið og stokkið í þegar kallið berst eins og þegar einhver er veikur , " segir Bragi .
Stralsund er ekki besta staðsetningin fyrir þessi verkefni en borgir eins og Berlín , Frankfurt og Hamborg eru með þéttara net óperuhúsa í kringum sig .
Talið berst að því hvernig Bragi hafi áttað sig á því að hann vildi verða söngvari .
" Ég sagði engum að ég vildi syngja .
Ég var búinn að eyða allri ævinni í að segja : Ég verð aldrei eins og mamma og pabbi .
Ég ætla aldrei að verða söngvari , " segir Bragi sem var með fyrirmyndirnar fyrir framan sig alla tíð .
" Já og leikhúslífið var líka fyrir framan mig .
Það er ekkert nýtt fyrir mér hérna .
Þetta er bara eins og að koma heim .
Lyktin og allt ! " Kórinn var vendipunkturinn Vendipunkturinn var hjá Braga þegar hann stundaði nám við Menntaskólann við Hamrahlíð og fór í kórinn hjá Þorgerði Ingólfsdóttur .
" Þá áttaði ég mig á því að ég vildi bara vera í þessu .
Það er ólýsanleg tilfinning að standa inni í svona þéttum hljómi .
" Eftir menntaskóla var hann samt ekki alveg tilbúinn til að velja sér líf listamannsins en hann hafði alla tíð jafnframt haft gaman af stærðfræði og raunvísindum yfirhöfuð .
" Það blundar í mér vísindamaður .
Ég ákvað að prófa það sem ég vissi að ég gæti en var ekki viss um að mig langaði til að gera , " segir Bragi en öryggisnetið hans var að fara að læra verkfræði í Háskóla Íslands .
" Ég ákvað að gefa þessu eitt ár .
Mér gekk vel á fyrstu önninni , náði öllu en fannst mjög leiðinlegt .
Fólk sem þekkti til sagði mér að slaka á , að næsta önn yrði miklu betri .
Svo kom hún og mér fannst ennþá leiðinlegt svo ég hætti í mars , apríl á vorönninni .
Hugsaði með mér : Jæja , þá er ég búinn að prófa þetta .
Þangað til þá hafði mér alltaf þótt svo erfitt að hætta í einhverju sem ég var byrjaður á .
" Þannig að það hefur verið gott að prófa verkfræðina ? " Já , algjörlega .
Þá þarf ég líka aldrei að sjá eftir því að hafa ekki gert þetta .
Ég tala oft um þetta sem bestu ákvörðun lífs míns , að hafa farið í verkfræði .
Það allavega beindi mér á rétta braut .
Ef ég hefði farið beint í sönginn hefði verið auðveldara að gefast upp ef það hefði alltaf verið eitthvað annað að toga í mig , " segir hann en við tók tveggja ára nám við Tónlistarskólann í Reykjavík og svo þriggja ára nám við Guildhall .
" Aftur á móti var ég ekki viss um eftir allt þetta hvort ég vildi verða óperusöngvari , " segir hann .
" Einkanámið í Berlín var síðan til að sjá hvort ég hefði allt í það , fyrir mig að komast að því .
Annars hefði ég alltaf verið í músík þó ég hefði ekki gerst óperusöngvari .
Ég gæti vel hugsað mér að gera eitthvað annað innan músíkur en óperusöngur var alltaf það sem ég þekkti .
Þetta var svona leiðin heim .
Stundum hugsa ég : Hvernig endaði ég hér ? Óperusöngvari í Stralsund ! " Bláeygur tenór frá Íslandi Hann segir gott að hafa reynslubrunn foreldranna til að leita í .
" Ég er alltaf að spyrja þau ráða : Hvernig var þetta hjá ykkur ? Þau þekkja þennan heim mjög vel , sérstaklega í sambandi við umboðsmenn og slíkt .
Það eru alltaf allir að reyna að græða á öllum .
Það getur verið auðvelt að nýta sér svona bláeygan tenór frá Íslandi ! Þó ég vilji nú ekki meina að ég sé eitthvað einfaldur .
Maður þarf einfaldlega að læra trixin .
" Fyrir Braga er tónlist ekki aðeins starf hans heldur líka lífsnauðsynleg andleg næring .
" Tónlist er andleg næring .
Þú þarft ekki síður að næra andlegu hliðina en líkamlegu hliðina , sama hvernig þú gerir það , hvort sem þú lest bók eða starir á málverk .
Ég er allavega þannig .
" Hlustarðu mikið á tónlist ? " Ég hlusta mikið á allskyns tónlist .
Þegar ég er eitthvað niðurdreginn er ekkert betra en að setja góða ljóðatónlist á fóninn .
" Er gott eða slæmt að hlusta á aðra syngja sömu hlutverk og þú ? " Það er misjafnt .
Oft finnst mér gott að hlusta hvernig aðrir eru að gera hluti tæknilega en mér finnst pínu erfitt að hlusta á túlkun , það er að vissu leyti truflandi .
Ég myndi ekki segja að það eyðileggi fyrir en þá tekur það kannski lengri tíma að finna sitt eigið , hvernig maður sjálfur ætlar að gera þetta .
Túlkunin skiptir miklu máli , þetta er tvennt aðskilið , nóturnar og svo listin .
Það er ekki alltaf hægt að segja af hverju þessi er frægur söngvari en hinn ekki , sem er kannski með miklu betri rödd .
En annar nær til fólks en þú getur ekki sagt af hverju , " segir hann .
" Fólk heldur stundum að maður standi bara upp og syngi , gerir sér ekki grein fyrir þessari skiptingu á nótunum og öllu hinu .
Þú ert ekki bara að lesa nótur , það getur verið tilfinningalegur rússíbani að æfa eitthvað stykki .
Það getur falið sér andlega tiltekt og lætur mann horfast í augu við eitthvað í sjálfum sér .
Það er sagt að öll áföll í lífinu og reynsla sem þú gengur í gegnum geri þig að betri listamanni .
Þá bætist bara í sarpinn .
Það er algjörlega eitthvað til í því , þá skilurðu ef til vill eitthvað ljóð betur og getur sýnt þína hlið , " segir Bragi sem greinilega á mikið inni .
Breytti um lífsstíl Sú ímynd er oft af óperusöngvurum að þeir séu miklir matgæðingar sem hafi gaman af því að borða og er Bragi þar engin undantekning .
Hjá honum er þó ekki bumbunni fyrir að fara en hann tók mataræðið í gegn og breytti um lífsstíl fyrir þremur árum og grenntist um þrjátíu kíló í kjölfarið .
Líkaminn er hans vinnutæki og hann finnur mikinn mun á heilsunni eftir lífsstílsbreytinguna .
Tók út dýraafurðir og missti 30 kíló " Ég áttaði mig á því að mig vantaði meiri trefjar í mataræðið .
Þá sagði einhver við mig .
Þú getur farið út í apótek og keypt svona trefjar sem þú setur út í vatn og drekkur .
Þá hringdu einhverjar bjöllur í hausnum á mér .
Af hverju ætti ég að fara út í apótek og kaupa eitthvað til að fá trefjar ? " segir Bragi sem fór í kjölfarið að lesa sér til um þessi fræði .
" Ég áttaði mig þá á því að í kjöti er ekki snefill af trefjum en trefjar eru í grænmeti og ávöxtum .
Eitt leiddi af öðru , ég las margar bækur og sá svart á hvítu hvað mig langaði til að gera .
Ég vildi ekki breytingu til skamms tíma , ég vildi breyta hér og nú og til framtíðar .
Ég tók út allar dýraafurðir , gerði ekkert annað , og hef aldrei borðað jafn mikið á ævinni .
Það hurfu þrjátíu kíló og mér hafði aldrei liðið svona vel , " segir Bragi sem sagðist reyndar í upphafi ætla að gefa þessu þrjá mánuði , fram að jólum , " svona til að venja fólk við " .
Gat sjaldnast sungið fyrir hádegi Hann segir misskilning að þetta sé einhver meinlætalifnaður .
" Fólk lítur á þetta þannig að ég sé að fórna einhverju með því að borða öðruvísi en áður .
En ég skildi ekki hvað það var að breyta um lífsstíl fyrr en ég raunverulega gerði það .
Það þýðir að mig langar ekki að vera eins og ég var .
Ég tapaði fullt af vigt og svo hefur mér aldrei liðið svona vel .
Ég var veikur kannski sjö , átta sinnum á ári , alltaf með einhverja kvefdrullu .
Núna vakna ég og er bara til í slaginn .
Það var ekki sjálfsagt fyrir mig að fara á æfingu klukkan tíu og byrja að syngja .
Það var stressvaldur þegar ég var í skóla .
Röddin var bara ekki endilega komin fyrir hádegi .
" Hann er enginn öfgamaður í þessu .
" Reglan er að ég fæ mér bara það sem mig langar í .
En punkturinn er að mig langar ekkert í það sem ég var að borða .
Mig langar af og til í ost eða ís og þá læt ég það eftir mér .
Mér finnst það heilbrigðara en að neita mér um .
Þetta er auðvitað einstaklingsbundið en þetta virkaði fyrir mig , " segir Bragi og bætir við að fólk hafi vorkennt honum í fyrstu því hann væri svo mikill mataráhugamaður .
" En ég hef aldrei á ævinni fundið eins fjölbreytt bragð af mat , " segir maðurinn sem fyrir lífsstílbreytinguna fannst grænmeti aðeins vera meðlæti .
" Ég veit ekki um neitt betra en grænmeti og hlakka til að borða .
Ég er jafnvel meiri mataráhugamaður en áður .
" 