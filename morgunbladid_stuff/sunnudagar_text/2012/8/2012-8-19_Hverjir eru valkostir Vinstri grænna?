Hvað þýðir sá titringur innan Vinstri grænna , sem birtzt hefur að undanförnu , aðallega í fréttum RÚV og á síðum Morgunblaðsins vegna aðildarumsóknarinnar að Evrópusambandinu ? Það eru meiri líkur en minni á því að nánast samhljóma umsagnir ráðherranna tveggja , Katrínar Jakobsdóttur , sem jafnframt er varaformaður VG , og Svandísar Svavarsdóttur , endurspegli einhvers konar umræður í innsta hring flokksins , meðal ráðherra og nánustu samverkamanna þeirra í þingflokki .
Það sem styður þessa skoðun er annars vegar , að Árni Þór Sigurðsson , formaður utanríkismálanefndar , talar í mjög svipuðum dúr og þær tvær og hins vegar að ólíklegt er að þær Katrín og Svandís , sem hafa stutt formann flokksins , Steingrím J. Sigfússon , samvizkusamlega , mundu hætta sér út á þennan hála ís , ef þær hefðu ekki beint eða óbeint samþykki formanns flokksins fyrir því .
Hvað hafa þau sagt ? Þau hafa sagt að eðlilegt væri í ljósi breyttra aðstæðna að viðræður hefjist milli stjórnarflokkanna um stöðuna .
Jóhanna Sigurðardóttir , forsætisráðherra , hefur að vísu svarað því á þann veg , að um ekkert væri að tala en auðvitað er ljóst að forystumenn Samfylkingar geta ekki neitað að tala við samstarfsflokk sinn í ríkisstjórn um málið .
Þess vegna verður að teljast líklegt að á næstu vikum fari fram einhvers konar samtöl milli stjórnarflokkanna um aðildarumsóknina og stöðu hennar .
Hvað getur komið út úr slíkum viðræðum ? Það er flóknara mál .
Samfylkingin hefur forræði á málinu , þar sem það er vistað í utanríkisráðuneytinu eins og vera ber og eina beina aðkoma Vinstri grænna er í tengslum við makríldeiluna .
Hluti VG hefur gert sér vonir um að Steingrímur J. Sigfússon muni nota þá stöðu til þess að sprengja aðildarumsóknina í loft upp , svo að notuð séu sterk orð , með því að standa fast á hagsmunum Íslendinga í makríldeilunni .
Það mundi án frekari aðgerða VG eða Steingríms J. setja keng í aðildarviðræðurnar , vegna þess að sum aðildarríki ESB eru æf út af viðhorfi okkar til makrílveiðanna .
Þar eru Írar fremstir í flokki og samkvæmt heimildum er ekki ofmælt að írski sjávarútvegsráðherrann sé trylltur í málinu .
En einmitt vegna þess hve flókin staðan er innan ESB eru aðrir hópar innan VG þeirrar skoðunar að Steingrímur J. eigi að semja um makrílinn og hafa hugmyndir um að það eigi bara að mætast á miðri leið .
Þeir sem þannig hugsa gera sér ekki grein fyrir því , að af hálfu þeirra ríkja innan ESB , sem eiga hagsmuna að gæta er slík lausn ekki til umræðu af því að þau telja , að hún væri of hagstæð Íslendingum en hún mundi þar að auki valda mikilli ólgu hér heima fyrir .
En það væri jafnframt mjög vondur kostur frá pólitísku sjónarmiði fyrir Steingrím J. og VG að gefast bæði upp í viðræðum við ESB um makrílinn og líka að játa sig sigraðan í viðræðum við Samfylkinguna um aðildarumsóknina .
Hann hefur að vísu sýnt að hann hefur getað teygt flokkinn með sér mjög langt í samskiptum við Samfylkinguna vegna aðildarumsóknarinnar en nú er komið svo nærri kosningum að þingmenn VG hljóta að vera farnir að huga mjög að stöðu sinni í einstökum kjördæmum og hið sama hlýtur að eiga við um virka flokksmenn .
Steingrímur J. getur auðvitað ákveðið að láta slag standa og segja við Samfylkinguna hingað og ekki lengra : aðildarviðræðunum verður hvort sem er ekki lokið fyrir kosningar og þar af leiðandi engu tapað fyrir ykkur með því að skjóta þeim á frest fram yfir kosningar .
Að sumu leyti væri þó sjálfsagt betra fyrir hann að hleypa viðræðunum í loft upp með makrílinn að vopni en í beinni störukeppni við Samfylkinguna .
Gæti þessi staða leitt til haustkosninga ? Sagan sýnir að stjórnarflokkar eru alltaf tregir til haustkosninga , þegar horft er fram til þingkosninga að vori .
Alþýðuflokkurinn kom í veg fyrir haustkosningar 1970 og Framsóknarflokkurinn haustið 1977 .
Hins vegar gæti Steingrímur J. átt annan leik , sem yrði til þess að fara mundi um Samfylkinguna .
Hann gæti sagt sem svo : ef þið fallizt ekki á að leggja aðildarviðræðurnar til hliðar með einum eða öðrum hætti mun ég leita eftir því við stjórnarandstöðuna , að hún verji minnihlutastjórn undir mínu forsæti falli fram að kosningum næsta vor .
Slík minnihlutastjórn mundi í fyrsta umgangi setja aðildarumsóknina ofan í skúffu .
Fyrir VG væri þetta góður kostur að því leyti til að Steingrímur J. gæti gefið fleiri þingmönnum sínum færi á að prófa sig í ráðherrastörfum , sem mundi styrkja þá í sínum kjördæmum fyrir kosningar .
Jafnframt mundi forsæti hans í slíkri stjórn undirstrika stöðu hans , sem hins raunverulega forystumanns í íslenzkum þjóðmálum um þessar mundir .
Annað mál er hvort Sjálfstæðisflokkurinn gæti hugsað sér að gefa " kommunum " slíkt tækifæri .
Rökin fyrir því væru þau að ýmsu væri hægt að fórna til þess að koma aðildarumsókninni út úr myndinni .
Að auki gæti Sjálfstæðisflokkurinn krafizt þess að hafa eitthvað um það að segja hver yrði utanríkisráherra í slíkri stjórn .
Þeir menn eru til í röðum VG , sem sjálfstæðismenn gætu treyst fyrir því ráðuneyti .
Rétt er að taka fram , að þetta eru eigin hugleiðingar , sem tengjast á engan hátt umræðum meðal stjórnmálamanna .
Þær eru hins vegar settar hér fram til að varpa ljósi á þá flóknu stöðu , sem nú er komin upp á hinum pólitíska vettvangi .
Og kannski ekki úr vegi að minna á , að árið 1972 hafði forystusveit Sjálfstæðisflokksins óformlega gefið fyrirheit um að verja minnihlutastjórn Hannibals Valdemarssonar falli , en einn nánasti samstarfsmaður hans þá var Björn Jónsson , sem lengi var virkur flokksmaður í Sameiningarflokki alþýðu-Sósíalistaflokki .
