Í vikunni sendu Samtök kaupmanna og fasteignaeigenda við Laugaveg frá sér ályktun þar sem þau gagnrýna harðlega og mótmæla ákvörðun bílastæðasjóðs að hækka stöðumælagjöld um allt að 50 prósent á þremur gjaldsvæðum af fjórum og lengja gjaldskyldu á laugardögum .
Þá eru margir kaupmenn óánægðir með lokun Laugavegarins sem þeir segja að dragi úr viðskiptum og mismuni fólki eftir aðstæðum þess .
" Laugavegurinn á að vera fyrir alla landsmenn , ekki bara þá sem kjósa að ganga eða vera á hjóli .
Það má ekki gleyma því að fjöldi fólks er ekki fær um að ganga lengri eða skemmri vegalengdir , hvort sem það er vegna fötlunar , aldurs eða af öðrum ástæðum .
Borgaryfirvöld eiga ekki að mismuna þessu fólki og útiloka það frá helstu verslunargötu Reykjavíkur , " segir Frank Michelsen , verslunareigandi við Laugaveg .
Samtök kaupmanna og fasteignaeigenda voru stofnuð fyrr í sumar , m.a. vegna lítils samráðs borgaryfirvalda við kaupmenn á Laugaveginum .
" Við erum ekki í stríði við borgina og það hefur verið fullur vilji af okkar hálfu að vinna með borginni að því að bæta Laugaveginn .
Samstarf er hins vegar gagnkvæmt þar sem báðir aðilar hlusta á og taka tillit til sjónarmiða hvor annars .
Í dag er einstefnan algjör af hálfu borgarinnar .
" Frank segist ekki mótfallinn því að Laugaveginum sé lokað að hluta yfir sumartímann ef það er gert í samstarfi við verslunareigendur á svæðinu .
" Til að mæta sjónarmiðum borgarinnar hef ég bent á að það megi hafa götuna opna á morgnana þannig að viðskiptavinir okkar geti sótt í þjónustu og verslun á bílnum en síðan mætti loka götunni eftir hádegi og fram á kvöld .
Þannig væri komið til móts við alla .
" Gjaldskrárhækkun og bílstæðavandinn Ákvörðun bílastæðasjóðs um allt að 50 prósent hækkun hefur einnig kallað fram hörð viðbrögð kaupmanna við Laugaveginn en margir þeirra telja að hækkunin muni draga verulega úr ferðum fólks í miðbæinn og þar með dragi úr viðskiptum .
Jakob Frímann Magnússon , framkvæmdastjóri Miðborgarinnar okkar , segir hækkun bílastæðasjóðs hafa verið borna undir stjórn miðborgarinnar og hún hafi óskað eftir því að fyrirhuguðum hækkunum sjóðsins yrði haldið í lágmarki .
" Það var tekið tillit til þeirra óska að einhverju leyti en hækkunin er engu að síður meiri en við hefðum óskað okkur , " sagði Jakob við Morgunblaðið í vikunni .
Jakob tók einnig fram að hækkunin væri m.a. til að auka hreyfingu á bílastæðunum .
Þessu er Frank ekki sammála en hann segir hreyfingu vera mikla á bílastæðum við Laugaveginn " Fyrir framan hjá mér eru sex bílastæði og það er mjög mikil hreyfing á þessum stæðum allan daginn en ef borgaryfirvöldum er umhugað um að koma á hreyfingu á þessum stæðum af hverju setja þeir ekki klukkuskífur eins og eru t.d. á Akureyri ? Ég hef ferðast víða í Evrópu og mikið í Sviss og þar eru menn með klukkuskífukerfi .
Hvers vegna má ekki setja slíkt upp í Reykjavík ? Það er hvatning fyrir fólk að koma og vera snöggt að sinna sínum erindum og síðan fara , " segir Frank .
Bjarki R. Kristjánsson , rekstrarstjóri bílastæðasjóðs , sagði við Morgunblaðið í vikunni að ekki væri vitað hvað umrædd hækkun myndi skila miklu í bílastæðasjóð .
Í dag nema tekjur sjóðsins af gjöldum vegna bílastæða um 275 milljónum á ári .
Skiltin bönnuð Á þriðjudaginn fengu kaupmenn við Laugaveg bréf frá borgaryfirvöldum þess efnis að ekki mætti lengur vera með auglýsingaskilti fyrir utan verslanir líkt og lengst af hefur tíðkast .
Ekki þarf þó að fjarlægja ísbirni eða annað álíka skraut fyrir utan verslanir því um það gilda aðrar reglur .
Kaupmenn fengu dags fyrirvara til að fjarlægja skilti sín .
Slökkvilið komið með aðgang Lokun Laugavegsins að hluta varð til þess að aðgengi sjúkra- og slökkviliðs var takmarkað að lokaða hluta götunnar um tíma .
Borgaryfirvöldum urðu á þau mistök að afhenda ekki þeim aðilum sem sinna neyðarútköllum svo sem slökkviliðinu lykil að hjólahliðinu sem lokar neðri hluta Laugavegs .
Höskuldur Einarsson , á útkallssviði slökkviliðs höfuðborgarsvæðisins , segir að þarna hafi verið um mistök að ræða af hálfu borgarinnar sem nú hafi verið leiðrétt en slökkviliðið fékk í liðinni viku lykil í hendurnar að hliðinu og stór blómaker sem lokuðu götunni voru færð til hliðar .
" Þetta eru mistök sem alltaf geta komið fyrir .
Samstarf okkar við borgaryfirvöld hafa alltaf verið góð og þau láta okkur vita þegar framkvæmdir standa yfir og götur lokaðar .
En þegar kemur að gamla bænum er mikilvægt að fólk almennt sé tillitssamt .
Einn bíll sem lagt er skakkt í stæði getur heft aðgengi okkar í þröngum götum , " segir Höskuldur .
Í miðbænum er fjöldi timburhúsa og byggt þröngt .
Því verður aðgengi að vera gott .
" 