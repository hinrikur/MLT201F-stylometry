Ekki er til sá vandi sem ekki verður leystur fari menn að mínum ráðum .
Gore Vidal Í völundarhúsi Pans Gore Vidal er allur , genginn til feðra sinna .
Sá var mesti ritgerðasmiður Ameríkumanna og skipar nú sess með Mark Twain og H.L .
Mencken í þvísa landi .
Vidal kvaddi sér fyrst hljóðs að ráði með skáldsögunni The City and the Pillar sem út kom árið 1948 .
Segir þar frá æskumanni sem fellir hug til félaga síns .
Þótti yrkisefnið helber goðgá enda Bandaríkjamenn ámóta víðsýnir í þeim efnum og spænski rannsóknarrétturinn um þessar mundir .
Lýsti Vidal sér sem pansexúalista , þ.e.a.s. manni sem kemur alls staðar við í tilhugalífinu .
Þar sem hann rakst illa í hópi lét hann lítt að sér kveða í skipulagðri réttindabaráttu samkynhneigðra sem slíkri .
Eitt sinn tók eyðnisjúklingur viðtal við rithöfundinn og varð spyrlinum tíðrætt um sjúkdóminn en hafði færri orð um Vidal og bækur hans og tók viðmælandanum að leiðast þófið .
Þegar maðurinn hafði skeytingarleysi samfélagsins á orði eina ferðina enn lagði Vidal eindregið til , á sjómannamáli , að hann skyldi þá hafa holdlegt samneyti við George Bush .
Ritsmiður verður alltaf að segja sannleikann , nema hann sé blaðamaður .
Gore Vidal Lætur ófriðlega í Mogganum Eftir Vidal liggur fjöldinn allur af sögulegum skáldsögum þar sem hann rekur stjórnmálasögu lands og þjóðar með eigin nefi fram á miðja tuttugustu öld og urmull af frábærum ritgerðum þar sem honum er ekkert heilagt og kemur fram í öllu sínu veldi sem meinfyndinn andófsmaður , að ógleymdum böldnum satýrum sem eiga engan sinn líka .
Akillesarhæll Vidals var sá að hann var sjálfur mun áhugaverðari en nokkur sögupersóna sem úr smiðju hans rataði , að Myru Breckinridge ólastaðri , og flæktist einhvern veginn alltaf fyrir söguhetjunum , yfirgnæfir þær með sterkri röddu sögumannins og leyfir þeim aldrei að leika lausum hala .
Þegar undirritaður tók viðtal við Vidal reyndist hann nokkuð viðskotaillur enda engin kvöð á þeim sem teknir eru að heltast úr þeirri skemmtiferð sem lífið er að vera viðmótsþýðir í alla staði og hrókur alls fagnaðar ; atvinnusjúkdómur satýristans að verða of hvassyrtur þegar ellin færist yfir .
Þá er frægðin engin trygging gegn einsemdinni .
Gekk viðmælandinn svo langt að kalla Íslendinginn " blaðamann " .
" Sjálfhverfur " er sá sem er myndarlegri en maður sjálfur .
Gore Vidal Með allt á hornum sér Á sínum tíma lenti Vidal í handalögmálum við rithöfundinn Norman Mailer , hverri rimmunni á fætur annarri við íhaldsmanninn William Buckley og skæðum illdeilum við skáldbróður sinn og snillinginn Truman Capote , að ógleymdum ritdeilum við annan hvern Bandaríkjamann .
Var Vidal svo flugmælskur og meinfyndinn að síður reyndi á skáldgáfu hans sem skyldi .
Hætt er við að seinna tíma Bandaríkjamenn vísi Vidal út í ystu myrkur , líkt og læriföður hans og átrúnaðargoði H.L .
Mencken , fyrir þá synd að hafa komist of nærri sannleikanum .
Ekki skilur hann eftir sig neitt höfuðverk sem heldur nafni hans á lofti um ókomnar aldir heldur er tillag hans til síðari kynslóða kanónan öll enda um auðugan gras að gresja .
Þeir sem standa í sviðsljósinu nú á dögum eru ekki þess megnugir að semja eigin ræður og rit og ýmislegt bendir til að þeir kunni ekki að lesa þau heldur .
Gore Vidal Höfundur er kvikmyndagerðarmaður .
Mundi ekki hvað hann hét Eugene Louis Vidal yngri fæddist í New York 1925 .
Miðnafnið , Louis , var mistök af hálfu föður hans sem mundi ekki hvort hann hét Eugene Louis eða Eugene Luther , að því er Vidal greindi frá í endurminningum sínum .
Það var Luther .
Fjórtán ára losaði hann sig við bæði skírnarnöfnin og tók upp Gore .
Arftakinn Þegar sá sem þetta ritar spurði Vidal hvort ekki yrði skarð fyrir skildi þá er hann væri genginn , enginn eftir til að segja Bandaríkjamönnum til syndanna af skynsamlegu viti , svaraði Vidal af uppgerðri hæversku að aðrir kæmu í hans stað og átti þar eflaust við Bretann ljóngáfaða og ritglaða Christopher Hitchens .
Svo fór að Vidal sinnaðist við Hitchens út af einhverju lítilræði og svipti hann nafnbótinni , gerði hann arflausan .
Einhvern veginn var dæmigert fyrir Vidal að hann skyldi lifa sjálfan erfðaprinsinn .
Ég tel eingyðistrú mesta slys sem mannkynið hefur orðið fyrir .
Gore Vidal Við gullna hliðið Líkt og Hitchens var Vidal lítill trúmaður , leit á eingyðistrú sem hvern annan kvilla .
Nú veit hann einn hvað hans beið hinum megin en hafi almættið veitt honum blíðar viðtökur mun nokkuð víst að hann heimtar , líkt og Þórbergur Þórðarson forðum , að drottinn allsherjar breyti skipulaginu .
