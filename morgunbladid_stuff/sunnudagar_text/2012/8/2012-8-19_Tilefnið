Landslag yrði lítilsvirði , ef það héti ekki neitt , " kvað Tómas Guðmundsson .
Kvæðið ber það með sér að það hafi verið ort meira í gamni en alvöru .
En öllu gamni fylgir þó nokkur alvara .
Og vissulega er nokkuð til í því að landslagið verður skemmtilegra á að horfa og njóta ef maður þekkir til þess , örnefna , jarðfræðinnar og sögunnar .
Fljótin í utanverðum Skagafirði hafa mér alltaf þótt fögur sveit en því áhugaverðari hefur mér fundist hún , þeim mun meira sem ég hef fengið um þessa sveit að vita , sögu hennar , mannlíf og menningu , bæði nú og fyrr á tíð .
Það var hins vegar ekki fyrr en nýlega að ég gerði mér grein fyrir því að í Fljótum , þar sem nú búa rétt um 80 manns , bjuggu ekki fyrir svo ýkja löngu hátt í 1.000 manns ; að þaðan var stunduð svo öflug útgerð að ástæða þótti til að stofna sjómannaskóla í Haganesvík .
Að vísu mun hann ekki hafa verið lengi við lýði , aðeins nokkur ár í byrjun níunda áratugar nítjándu aldar .
En sjómannaskóli var það engu að síður .
Og Fljótin eiga sína flugsögu því á gullaldarárum síldarinnar voru leitarflugvélar gerðar út frá Lambanesi í Austur-Fljótum .
Ekkert af þessu vissi ég .
Ég hafði heldur ekki gert mér grein fyrir því að landnámsmaðurinn Hrafna-Flóki hefði sest að í Fljótum og að Flókadalur í Fljótum bæri hans nafn en ekki einhvers annars Flóka .
Allt þetta grófst ég fyrir um þegar ég var beðinn um að afhjúpa minnisvarða um Hrafna-Flóka á Ysta-Mói í Fljótum nýlega .
Sannast sagna kom ég í fyrstu af fjöllum því Hrafna-Flóka hafði ég alltaf tengt Vatnsfirðinum og Barðaströnd .
Ég hef það fyrir satt að þaðan hafi verið hringt í Fljótin og spurt hvort til stæði að hafa Hrafna-Flóka af Vestfirðingum , þegar vitnaðist um minnismerkið sem til stæði að afhjúpa í Fljótum ! Og þannig er það í vitund flestra Íslendinga , enda lærðum við það í æsku að Hrafna-Flóki hefði gefið landi okkar nafn eftir að hann hafði verið í Vatnsfirði sumarlangt , veitt þar vel og haft allt til alls þar til vetraði og firðir fylltust af ís .
Hafi hann þá kallað landið Ísland og horfið á braut .
En fæstum var kunnugt um að hann sneri aftur nokkru síðar og settist að í Fljótum .
Í Hauksbók Landnámu segir : " Flóki Vilgerðarson , víkingur mikill , fór af Rogalandi í Noregi að leita lands þess er þeir höfðu áður fundið Naddoddur víkingur og Garðar Svavarsson hinn sænski .
Áður hann sigldi blótaði hann hrafna þrjá , að þeir skyldu vísa sér leið .
Þeir hlóðu þar varða er blótið hafði verið á mörkum Hörðalands og Rogalands og kölluðu Flókavarða .
Flóki sigldi fyrst til Hjaltlands en tók þaðan stefnu til Snælands sem var nafnið er Naddoddur hafði gefið .
Þegar hann sleppti fyrsta hrafninum flaug sá aftur um stafn til baka .
Annar flaug upp en settist aftur á skipið .
Er hann sleppti hinum þriðja flaug hann fram um stafn og vísaði svo á landið .
Þeir komu austan að Horni og sigldu vestur með ströndinni , fyrir Faxaflóa og Snæfellsnes og tóku land í Vatnsfirði á Barðaströnd og höfðu þar vetursetu .
Fjörðurinn var fullur af veiðiskap og gættu þeir þess ekki að afla heyja um sumarið .
Um veturinn féll allt kvikfé þeirra .
Um vorið gekk Flóki upp á fjall eitt og sá þá fjörð fullan af hafísum og gaf landinu nafnið Ísland .
Þeir sigldu um sumarið í brott en urðu síðbúnir , komust ekki fyrir Reykjanes og höfðu vetrardvöl við Faxaflóa .
Sigldu sumarið eftir til Noregs .
" En Flóki fór aftur til Íslands og nam þá land í Fljótum .
Svo segir Sturlubók Landnámu þar sem fjallað er um landnám í Skagafirði : " Flóki son Vilgerðar Hörða-Káradóttur fór til Íslands og nam Flókadal milli Flókadalsár og Reykjarhóls ; hann bjó á Mói .
Hann átti Gró systur Þórðar frá Höfða .
Þeirra son var Oddleifur stafur er bjó á Stafshóli .
" En að titli þessa pistils : Tilefnið .
Minnisvarðar á borð við þann sem afhjúpaður var í Fljótum um Hrafna-Flóka eru okkur tilefni til að rifja upp sögulega arfleifð .
Og þegar áhugi okkar er vakinn á sögu og mannlífi rekur sig eitt af öðru .
Ferðalagið verður skemmtilegra og meira gefandi .
Við stöndum þess vegna í þakkarskuld við það fólk sem sýnir það framtak að reisa sögunni minnisvarða og skapa okkur þannig tilefni til að víkka sjóndeildarhringinn .
Því fleiri tilefni sem við fáum til að vekja okkur til umhugsunar um land okkar og sögu , þeim mun áhugaverðara mun okkur þykja hvort tveggja , landið og sagan .
