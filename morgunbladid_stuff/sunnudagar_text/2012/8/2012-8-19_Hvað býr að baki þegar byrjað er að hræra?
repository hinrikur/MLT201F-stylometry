Óvænt hafa tekið sig upp fréttir um þá venju sem tíðkast hefur frá fyrsta degi lýðveldis að handhafar valds forseta Íslands fylgi forsetanum á flugvöll þegar hann á erindi utan og þeir fara á meðan með vald hans .
Um það sagði í pistli Evrópuvaktarinnar : " Þegar fréttastofa ríkisútvarpsins gengur fram á þann veg sem gert hefur verið í þessu máli er yfirleitt fiskur undir steini .
Í þessu tilviki ræður óvild Jóhönnu Sigurðardóttur í garð Ólafs Ragnars Grímssonar ferðinni .
Margítrekað hefur verið sagt frá því í fréttum ríkisins að Jóhanna ráði hvaða háttur sé á að kveðja forsetann .
Hún vilji að handhafarnir komi ekki að málinu og embættismenn hennar nota þau undarlegu rök að " skráning " á utanferðum forseta verði auðveldari verði lögreglustjóranum á Suðurnesjum falið að kveðja forsetann .
Á meðan forsætisráðuneytið getur ekki sett fram betri rök er augljóst að einungis er um óvild Jóhönnu að ræða .
Sérkennilegast við málið er að hvað eftir annað er haft eftir ráðuneytinu að Jóhanna vilji leysa þetta mál í samkomulagi og þar sem Ólafur Ragnar sé ósammála forsætisráðherra verði ekkert gert í málinu .
Í sjálfu sér er frétt að Jóhanna vilji leysa mál með samkomulagi , fréttastofan vekur hins vegar ekki athygli hlustenda sinna á því .
" Feilskot í fréttamennsku Fréttameðferð Ríkisútvarpsins um þetta mál , sem hún virðist hafa fundið upp hjá sjálfri sér að gera hátt undir höfði , hefur ekki verið upp á marga fiska .
Tvennu má um kenna .
Fréttamennskunni sjálfri , sem var vond og vilhöll , og að hluta til makki fréttastofunnar við forsætisráðuneytið þar sem jafnvel embættismenn sýndu af sér óvönduð vinnubrögð og leituðu ekki til þeirra sem best þekktu til áður en spurningum var svarað með ófullnægjandi hætti , svo ekki sé fastar kveðið að .
Í svari ráðuneytisins segir m.a. : " Framkvæmd fylgdarinnar hefur þó ekki verið í föstum skorðum undanfarna tvo síðustu áratugi tæpa .
M.a. voru gerðar ýmsar breytingar um miðjan tíunda áratug síðustu aldar sem fólu meðal annars í sér að í stað þess að forseta væri fylgt af öllum þremur handhöfum forsetavalds var gerð sú breyting að einungis einn handhafi fylgdi forseta í hvert sinn , og þá aðeins ef um embættisferðir væri að ræða .
Var þó áfram gert ráð fyrir því að allir þrír handhafar forsetavalds skyldu fylgja ef um opinbera heimsókn forseta væri að ræða .
Fáum árum eftir þessar breytingar festist sú venja í sessi að einungis forseti Alþingis og forseti Hæstaréttar önnuðust fylgdina en forsætisráðherra var undanskilinn og hefur svo jafnan verið síðan .
" Spuni sem heldur ekki Þarna gætir vissulega mikillar ónákvæmni .
Hún skýrir að nokkru en afsakar þó ekki að fréttastofan fullyrti hvað eftir annað að forsætisráðherra hefði ekki tekið sinn þátt í þessari athöfn sl. 20 ár ! Ekki er fótur fyrir þeirri fullyrðingu .
Ef hún væri rétt þá þýddi það t.d. að bréfritari hefði farið sínar sennilega rúmu 200 ferðir til og frá Keflavík af þessu tilefni allar á sínu fyrsta starfsári af rúmlega 13 ! Hitt er annað mál að þegar nokkuð var liðið á forsetatíð fjórða forseta lýðveldisins og einkum þó með þeim fimmta , sem embættinu gegnir , fjölgaði ferðum forsetans mjög úr landi og gátu þær náð tugum á hverju ári .
Fyrri forsetar höfðu farið utan einu sinni eða tvisvar á ári hverju og þeim var þá iðulega fylgt niður að Gullfossi sem lá við bryggju í göngufæri frá vinnustað handhafanna .
Að sjálfsögðu er ekkert að því að handhafarnir fylgi forseta til brottfarar við svo einstök tækifæri .
Í opinberar heimsóknir fóru fyrstu forsetarnir ekki nema hafa áður fengið til þess samþykki ríkisstjórnarinnar .
Og a.m.k. til loka starfa bréfritara í forsætisráðuneytinu komu erlendir þjóðhöfðingjar ekki til Íslands í boði forseta nema ríkisstjórnin hefði áður samþykkt það .
Þegar ferðum tók að fjölga var um það rætt við núverandi forseta að þegar utanför væri af hreinum persónulegum ástæðum eða af litlu sem engu opinberu tilefni yrði ekki talin ástæða til að allir handhafar forsetavalds fylgdu á flugvöll eða tækju á móti , og eins helst alls ekki þegar forseti kæmi vestan yfir haf og flugvél hans lenti í Keflavík um miðja nótt .
Gerði forseti enga athugasemd við þá tilhögun .
Einn af forsetum Hæstaréttar hafði það sjónarmið að handhafar forsetavalds hefðu ekki sérstaka lögskipaða tilveru einir og sér , heldur aðeins er þeir væru allir saman á fundi eða ígildi fundar .
Þetta eru vissulega gild sjónarmið .
En á móti var á það bent að handhafar kæmu aldrei saman til að undirrita lög , úrskurði eða embættisveitingu , heldur gerðu það hver í sínu horni .
Sú var orðin venjan og hlyti að mega vísa til þess fordæmis um fylgd handhafa við forseta .
Forsætisráðherra var auðvitað ekki undanþeginn því að taka sinn þátt í skiptingu á fylgd við forseta þegar það átti við .
Og þegar forseti fór í formlegar opinberar heimsóknir fylgdu handhafarnir allir á flugvöll og auk þess sendiherrar eða ræðismenn móttökuríkisins , sem í hlut átti .
Ekki er útilokað að forsætisráðherra tímabilsins 1991-2004 hafi mætt eitthvað sjaldnar í fylgd allra síðustu ár en aðrir handhafar vegna anna , en undanþeginn því var hann ekki og óskaði ekki eftir því sérstaklega .
En öruggt er að enginn handhafi hafi oftar fylgt og tekið á móti forseta , enda enginn gegnt handhafastarfinu lengur .
Sé forsætisráðherra nú orðið undanþegin skyldum hinna handhafanna hefur einhver annar tekið slíka ákvörðun og ætti þá að kannast við hana .
Skrítnar skráningarafsakanir Í hinni sérkennilegu skýrslu forsætisráðuneytisins til fréttastofunnar segir að sitjandi forsætisráðherra hafi haft frumkvæði að því að " fyrirkomulag fylgdarinnar hefur verið tekið til endurskoðunar af hálfu forsætisráðuneytisins .
Segir ráðuneytið tilgang breytingartillagna þessara " m.a. að koma skráningu upplýsinga um brottfarir og komur forseta Íslands , hvort sem hann er í embættiserindum eða einkaerindum , í fastari og öruggari farveg en tímamark á tilfærslu forsetavalds frá forseta Íslands til handhafa forsetavalds samkvæmt stjórnarskrá sem og tilfærsla þess aftur til forseta þegar hann kemur til baka til landsins miðast við þær .
Enn sem komið er hefur ekki tekist samkomulag um þessar breytingar " .
Bréfritari ræddi þetta fyrirkomulag við forseta í tíð Vigdísar Finnbogadóttur og lagði hún áherslu á þýðingu þess handtaks sem fram færi þegar handhafar forsetavalds kveddu forseta við brottför eða heilsuðu við komu fyrir formlegan flutning valdsins .
Ráðuneytið benti hins vegar á að koma og brottför forseta og valdsumboð handhafa væri auglýst í stjórnartíðindum við komu og brottför forseta og aldrei hefði risið spurning um valdmörk þessara aðila á milli .
Í yfirlýsingu Ólafs Ragnars Grímssonar vegna framangreindrar umræðu nú nýlega eru sömu sjónarmið uppi og voru hjá Vigdísi Finnbogadóttur .
Stundum hefur verið um það rætt að finna þyrfti annað fyrirkomulag fyrir staðgengil eða staðgengla forseta í forföllum hans en nú er .
Auðvitað er ekkert að því að skoða slíkt .
En þó er það svo að aldrei hafa komið fram neinir annmarkar , svo vitað sé , á núverandi skipan og fyrst svo er , því þá að hringla með það ? Nóg er nú hringlið .
Svarið , sem stundum er gefið , um að menn geri þetta einhvern veginn öðru vísi í útlöndum , er venjulegt svar á útsöluprís .
Óhjákvæmilegt að yfirfara starfshætti Á hinn bóginn er nauðsynlegt að taka upp ýmis atriði er snerta forsetann undir þeim formerkjum sem nú eru talin gilda .
Vel má vera að vegna vaxandi krafna um formfestu í stjórnsýslu sé öruggara að handhafar undirriti forsetaskjöl á sameiginlegum fundi , en ekki með þeim losaralega hætti sem hefur tíðkast .
En önnur atriði eru þó þýðingarmeiri .
Þannig hlýtur niðurstaða Landsdóms , sem óvænt dæmdi sök vegna umgengni við 17. grein stjórnarskrárinnar , að hafa nú þegar áhrif á umgengni við 16. grein , sem er nákvæmlega eins orðuð og sú 17 .
Ráðherrarnir , sem fengu Geir H. Haarde dæmdan vegna umgengni hans við 17. grein , þar sem hann var þó örugglega í góðri trú , eru eftir landsdóminn ekki í góðri trú haldi þeir áfram tíðkaðri umgengni við 16. grein .
Forseti lagadeildar Háskóla Íslands hefur áréttað slík sjónarmið , enda er enginn annar skýringakostur til eftir niðurstöðu Landsdómsins .
Þótt forsetinn sé ábyrgðarlaus af stjórnarathöfnum hefur hann naumast frítt spil í þessu máli heldur .
Hann hefur lýst því að hann líti ekki síst svo á sitt háa embætti að sá sem því gegni hafi tekið að sér varðstöðu fyrir stjórnarskrána .
Þótt landsdómsákæra vofi ekki yfir honum , eins og núverandi ráðherrum , er siðferðisleg ábyrgð hans mikil .
Alþjóð veit að forseti Íslands öðlast ekki sitt vald , þrátt fyrir kosningaúrslit , fyrr en hann hefur undirritað eiðstaf um að hafa stjórnarskrána í öndvegi síns embættis og starfs .
Það segir alla söguna .
