Laxveiðimenn hafa margir hverjir verið þungir á brún það sem af er sumri .
Veiðin hefur verið mjög treg , árnar vatnslitlar , lítið af laxi og hann smár .
" Ég mann ekki eftir þessu svona slæmu , " sagði ágætur veiðimaður sem ég hitti í Búðardal og hann hélt áfram .
" Ég hef verið hérna í Laxánni nú í ein fjögur ár , þetta hefur aldrei verið svona slappt , " sagði veiðimaðurinn og hélt áfram að dæla olíu á bílinn sinn .
Já , menn eru fljótir að gleyma , við sem stundað höfum laxveiðar í áratugi vitum mætavel að það eru miklar sveiflur í laxveiðinni eins og í öðrum veiðum .
Laxveiðar undanfarin ár hafa gengið einstaklega vel .
Árið 2008 var metár , en þá veiddust 84.214 laxar , það er gríðarlega mikil veiði ef það er haft í huga að meðalveiðin í íslenskum ám er líklegast um 46.000 laxar .
Í fyrra veiddust 55.706 laxar , 2010 74.961 laxar og árið 2009 var veiðin nánast sú sama eða 74.408 laxar .
Í þessu sambandi er rétt að minna á að árið 1990 veiddust aðeins 29.443 laxar , árið 2000 , 27.257 laxar .
Undanfarin ár hefur laxveiði breyst talsvert hér á landi , farið er að veiða meira á flugu en var gert bara fyrir svona 10 árum , árið 1996 byrjuðu veiðimenn að veiða og sleppa laxi og er sú þróun í sókn .
Þá veiðast æ fleiri laxar í svokölluðum hafbeitarám , í því sambandi mætti nefna Rangárnar .
Að mörgu er því að hyggja í þessum efnum , en sérfræðingar og vanir veiðimenn eru þó sammála um að það eru skilyrði í hafinu sem hafa úrslitaþýðingu hvað varðar vöxt og viðgang laxins .
Í ár er laxinn frekar rýr og smár , þá er talið að veiðin sé líklegast um 40% minni nú en í fyrra .
Skilyrði í hafinu hafa því verið laxinum erfið , við bætist svo kalt vor og þurrkar .
Þegar veiði er treg ræða veiðimenn það gjarnan sín á milli hverjar séu helstu ástæðurnar fyrir tregari veiði .
Meðal þess sem tínt hefur verið til er aukin makrílgengd hér við land .
Ekki eru þó neinar vísbendingar um að svo sé enda var frábær laxveiði hér í fyrra þrátt fyrir ekki minni makrílgengd við strendur landsins er nú er .
Hlýindin í sumar og vatnsskortur á auðvitað sinn þátt í tregari veiði .
Það er hinsvegar laxinum lífsnauðsynlegt að ganga í árnar , hann brýst því upp árnar þó að vatnslitlar séu .
Ef hann kemst alls ekki upp ána bíður hann í ósnum þar til vatn vex í ánni .
Ágæt laxveiði hefur oft verið undanfarin ár þó svo að hlýtt hafi verið í veðri og árnar vatnslitlar , í því sambandi mætti nefna síðastliðið sumar .
Þá hafa augu manna beinst að netaveiðinni , sem kunnugt er eru engar netaveiðar heimilaðar í sjó hér við land og er því öll laxveiði í net í ferskvatni .
Í fyrra veiddust tæplega 8.500 laxar í net , flestir voru veiddir í Þjórsá eða 4.945 laxar .
Laxveiðar í net eiga í vissum tilfellum fyllilega rétt á sér , það er að segja ef veiðarnar eru sjálfbærar og ekki er auðvelt að koma við stangaveiðum á svæðinu .
Hentugt er því að stunda netaveiðar í Þjórsá , hinsvegar er það vafamál hvort rétt sé að stunda netaveiðar í Hvítá – Ölfusá .
Allavega væri rétt að leggja ekki net í þessar ár fyrst á veiðitímanum til að gefa stórlaxinum tækifæri að ganga upp árnar .
Mikil eftirspurn er eftir villtum laxi í verslunum og á veitingahúsum , brýnt er því að villtur lax sé á markaðnum , það stuðlar meðal annars að því að veiðimenn verða frekar fúsir til að sleppa veiddum laxi aftur í ána .
Laxveiði í net hefur verið afar treg það sem af er sumri , það treg að netaveiðibændur hafa hætt veiðum .
Það er því bitur staðreynd að það er miklu minna af laxi í ám landsins en undanfarin ár .
Við gætum jafnvel átt von á að það yrði treg veiði í íslenskum ám næstu fjögur til fimm árin .
Við þessu er lítið að gera , svona eru nú duttlungar náttúrunnar , við þekkjum þetta hvað varðar aðra vinsæla bráð , rjúpuna .
Áleitin spurning er hinsvegar hvaða áhrif minnkandi veiði næstu ár muni hafa á sölu veiðileyfa .
Veiðileyfi hafa hækkað talsvert í verði á undanförnum árum , veiðileyfasalar hafa boðið ótrúlegar fjárhæðir í bestu árnar , það háar upphæðir að flókið er að átta sig á því hvernig dæmið geti gengið upp .
Þá eru byggð íburðarmikil veiðihús sem oft á tíðum er erfitt að sjá hvort nokkur þörf sé fyrir .
Lágt gengi krónunnar hefur auðveldað sölu veiðileyfa í íslenskar ár .
Horfur eru því á að minnkandi veiði , hækkað gengi krónunnar , lækkandi gengi evrunnar og lítill hagvöxtur í Bandaríkjunum geti orðið til þess að verulega dragi úr sölu veiðileyfa til erlendra veiðimanna .
Til lengri tíma litið gæti það orðið til þess að verð á veiðileyfum í betri laxveiðiár landsins ætti eftir að lækka .
