Þessi bók er samstarfsverkefni á milli mín og rithöfundarins Rebeccu Solnit frá Bandaríkjunum .
Hún sá verkið PATH árið 2009 þegar það var uppi á Listasafni Íslands .
Hún ákvað að skrifa um verkið og þá kom upp þessi hugmynd um að gera bók , " segir Elín Hansdóttir myndlistarmaður en verk hennar PATH – Journey to the center kom út á dögunum undir formerkjum bókaútgáfunnar Crymogeu .
" Ég geri innsetningar sem standa tímabundið , stór verk sem eru uppi í nokkrar vikur og eru svo rifin niður .
Þetta var því kannski svona tilraun til að fanga kjarna verksins í annan miðil og sjá hvaða möguleikar eru fyrir hendi .
Það er náttúrlega mjög ólík upplifun af svona bókverki annars vegar og líkamlegri upplifun á því að ganga í gegnum strúktúr hins vegar , " segir myndlistarkonan .
Rebecca Solnit er nokkuð þekkt og hefur hún unnið að fjölbreyttum verk- um .
" Hún er pólitískur aðgerðasinni en hefur líka skrifað mjög mikið um þverfagleg málefni menningar þar sem hún blandar saman sögulegum atburðum og heimspekilegum vangaveltum , " segir Elín um rithöfund bókarinnar .
Bókin er einungis gefin út á ensku en Elín segir það hafa verið samantekin ráð við útgefandann að halda þessu alþjóðlegu .
Vann að verkefni í Norður-Afríku " Ég hef verið búsett í Berlín í níu ár og bý þar og vinn .
Ég hef starfað sem myndlistarmaður frá því að ég útskrifaðist úr Listaháskólanum árið 2003 og flutti af landi brott , " segir Elín .
Hún hefur verið að vinna að ýmsum verkefnum þessi níu ár og vann meðal annars í Norður-Afríku .
" Ég setti upp verkefni í Marokkó nú í vor , því er reyndar lokið núna .
Ég ákvað að gera verkefni í þorpinu þar sem ég bjó í Marrakesh , og ég vann það mjög náið með íbúum þorpsins .
Ég notaði hefðbundna marokkóska byggingaraðferð , þar sem notaðir eru leirmúrsteinar , en heimamenn nota þá til þess að byggja hús sín .
Við gerðum verk saman sem er svona ákveðinn spírall með 300 speglum , undir berum himni , " segir Elín .
Hún segir jafnframt það ekki vera í bígerð að búa til bók um það verkefni þó svo aldrei sé hægt að vita hvað framtíðin beri í skauti sér .
Elín segir það afar ánægjulegt að fá tækifæri til að ferðast á framandi slóðir í gegnum vinnu sína .
Sýningin sem nýútkomin bók hennar fjallar um var til að mynda sett upp í nokkrum löndum .
" Það var fyrst sett upp árið 2008 í Berlín og svo var það sett upp að nýju í Listasafni Íslands .
Auk þess var það sett upp í Kaupmannahöfn og seinna í Pittsburgh í Bandaríkjunum .
Það hefur því verið sett upp fjórum sinnum í fjórum mismunandi löndum , " segir Elín .
" Hugmyndin er sú að fylla sýningarrýmið eins mikið og unnt er á hverju stað og innsetningin er þar af leiðandi aldrei eins , þar sem sýningarrýmin eru ólík í laginu .
Það þarf því að smíða verkið frá grunni á hverjum stað fyrir sig , " bætir hún við .
Berlín breytist á næstu árum " Það eru alltaf ferðalög framundan en ég er ekki með neinar sýningar á næstunni .
Ég ákvað að einbeita mér að stúdíóvinnu í vetur úti í Berlín og nýta veturinn í að vinna úr þeim verkefnum sem ég hef verið að setja upp undanfarin ár , " segir Elín .
Aðspurð segir hún að vissulega sé Berlín góð borg fyrir listskapandi fólk en það muni mögulega breytast á næstunni sökum markaðssetningar á borginni .
" Það segir sig sjálft að þegar stjórnvöld fara að markaðssetja borgina og nota gróskuna sem hefur átt sér stað sökum peningaleysis og ódýrs húsnæðis í borginni , þá breytist hún náttúrlega mjög hratt .
Um leið og fjárfestar koma inn og kaupa upp byggingar vegna þess að borgin er svo vinsæl þá breytist líka leiguverð .
Það gæti vel verið að listamenn flykkist annað næst , til dæmis til Istanbúl eða Austur-Evrópu , " segir Elín .
Snýst ekki eingöngu um sviðsljósið Elín segir að listaheimurinn geti verið harður í Berlín en fegurðin liggi þó ekki öll í því að vera í sviðsljósinu .
" Ég held að menningargeirinn yfir höfuð sé mikið hark fyrir þá sem leggja hann fyrir sig , allavega peningalega .
Það þýðir samt ekkert að vera í þessum bransa ef maður er með það eitt fyrir augum að koma sjálfum sér á framfæri .
Það að ætla sér að slá í gegn , eða vera með einhverja áætlun til þess , held ég að sé frekar vonlaus aðferð til að búa til góða list , " segir Elín .
Myndlistarkonan vakti athygli árið 2003 þegar hún fór með stórt hlutverk í kvikmynd Dags Kára , Nóa albinóa .
Hún segir leiklistina þó ekki vera á forgangslista hjá sér .
" Ég hef ekki leikið neitt síðan þá .
Þetta var ævintýri sem ég lenti í og það gekk vel .
Ég er enginn sérfræðingur á sviði leiklistar , ég þakka Degi Kára fyrir að láta þetta koma saman svona fallega , " segir hún .
Framtíðin er óráðin gáta PATH – Journey to the center er nú þegar komin út og fæst að sögn Elínar víða .
" Það á að vera hægt að nálgast bókina nær alls staðar ; á Amazon , hjá Crymogeu og í íslenskum bókabúðum , " segir hún .
Næstu fimm ár listakonunnar eru óráðin gáta en hún stefnir þó á framandi slóðir .
" Það er best að hugsa ekki svona langt fram í tímann , maður verður bara að taka eitt skref í einu og fara með flæðinu .
Ég hugsa samt að ég reyni að fara eitthvað langt á þessu ári , allavegana einu sinni , " segir Elín en hún viðurkennir að ferðin til Marokkó hafi haft áhrif á hana sem myndlistarkonu .
" Ég held að allt sem hefur áhrif á mann sem manneskju breyti því hvernig maður hugsar og hvernig maður vinnur , þannig að það er engin spurning að ferðalög á framandi slóðir hafa áhrif á listsköpunina , " segir Elín Hansdóttir að lokum .
