Hjólreiðaíþróttin hefur átt undir högg að sækja .
Hver hjólreiðakappinn á eftir öðrum hefur orðið ber að því að nota lyf og fleiri ólögmætar aðferðir til að bæta frammistöðu sína .
Nú bendir allt til þess að Lance Armstrong , sem eitt sinn var kallaður konungur frönsku hjólreiðakeppninnar Tour de France , verði sviptur öllum sjö titlum sínum .
Afrek Armstrong þóttu með ólíkindum .
Armstrong var fremsti hjólreiðamaður heims þegar hann var greindur með krabbamein í eistum árið 1996 .
Krabbameinið hafði breiðst út í lungu og heila og horfurnar voru ekki góðar .
Eftir að hafa farið í skurðaðgerð og lyfjameðferð byrjaði hann að æfa á ný og stofnaði um leið góðgerðasamtök til stuðnings krabbameinsrannsóknum .
1998 byrjaði hann að keppa á ný og árið eftir sigraði hann í Tour de France í fyrsta skipti , annar Bandaríkjamaðurinn til að vinna það afrek .
Næstu fjögur árin hélt hann uppteknum hætti og sigraði í Tour de France .
Nokkrum vikum áður en keppni hófst árið 2004 birtust fullyrðingar um að hann hefði tekið lyf til að bæta frammistöðu sína í bók eftir David Walsh og Pierre Ballester .
Enn hjólaði Armstrong til sigurs .
Í apríl 2005 tilkynnti hann að hann hygðist hætta keppni .
Um sumarið sigraði hann sjöunda sinni í Tour de France .
Í ágúst birti franska blaðið L ' Equipe ásakanir um að lyfið eryþropoietin hefði mælst í sex þvagsýnum , sem tekin voru hjá Armstrong árið 1999 og fryst .
Árið 2006 voru sýnin skoðuð og reyndust ekki standast vísindalegar kröfur þannig að niðurstöðurnar voru ómarktækar .
Sama ár sigraði Floyd Landis í Tour de France en var sviptur titlinum vegna þess að hann féll á lyfjaprófi .
Fjöldi staðhæfinga og ásakana hefur komið fram síðan um meinta lyfjanotkun Armstrongs .
Hann hefur alltaf neitað staðfastlega .
Á föstudag lagði hann hins vegar árar í bát og tilkynnti bandaríska lyfjaeftirlitinu , USADA , að hann hygðist ekki verjast ákærum þess fyrir gerðardómi .
Lyfjaeftirlitið kvaðst í júní hafa sannanir fyrir því að Armstrong hefði notað bönnuð efni , þar á meðal frá fyrrverandi liðsfélögum hans .
Armstrong hefur talað um nornaveiðar , en sagði á vefsíðu sinni á föstudag að nú væri nóg komið : " Ég er hættur þessari vitleysu .
" Hann bætti við að kjarni málsins væri sá að hann hefði staðist hundruð lyfjaprófa á ferlinum og farið eftir öllum reglum þegar hann hjólaði í Tour de France .
Travis Tygart , stjórnandi USADA , vill hins vegar taka alla titla , sem Armstrong hefur unnið til frá 1. ágúst 1998 , af honum og sagði að föstudagurinn væri " sorgardagur fyrir íþróttir " .
Ekki einfalt að taka titlana Bandaríska lyfjaeftirlitið , USADA , krefst þess að Lance Armstrong verði sviptur öllum titlum sínum frá 1. ágúst 1998 eftir að hann ákvað að verjast ekki ásökunum um lyfjamisnotkun á föstudag .
Það gæti hins vegar orðið flóknara en að segja það .
Alþjóðlega lyfjaeftirlitið , Wada , hefur sett fyrningarreglur brota .
Samkvæmt þeim eru öll brot Armstrongs á reglum um misnotkun lyfja í íþróttum , sem framin voru fyrir 2004 , fyrnd .
Því væri aðeins hægt að svipta hann tveimur titlum af sjö í Tour de France .
Þegar Daninn Bjarne Riis játaði að hafa brotið reglurnar 2007 átti að svipta hann titlinum , en alþjóðlega hjólreiðaíþróttasambandið skarst í leikinn og sagði brotið fyrnt þar sem hann hefði sigrað í Tour de France 1996 .
Verði Armstrong engu að síður sviptur titlunum kemur upp vandræðaleg staða , sem ekki myndi auka hróður keppninnar .
Þjóðverjinn Jan Ullrich sem var í öðru sæti 2000 , 2001 og 2003 , var síðar dæmdur í keppnisbann útaf lyfjum .
Andreas Klöding var í öðru sæti 2004 .
Hann hefur sætt þungum ásökunum um lyfjamisnotkun .
Ítalinn Ivan Basso varð annar 2005 .
Árið síðar var hann útilokaður frá keppni í Tour de France vegna lyfjahneykslis .
Segir ákvörðun ígildi játningar John Fahey , forseti alþjóðlega lyfjaeftirlitsins , Wada , segir ákvörðun Armstrongs um að hætta að verjast ásökunum um lyfjamisnotkun viðurkenningu á að fótur sé fyrir þeim .
Hann hefur ekki tjáð sig um afstöðu eftirlitsins til kröfu bandaríska lyfjaeftirlitsins , USADA , um að Armstrong verði sviptur öllum titlum frá 1. ágúst 1998 .
