Nú er fjör á fartölvumarkaði og allir að velta fyrir sér hvaða tölva sé ódýrust .
Ekki treysti ég mér til að halda því fram að MacBook Pro Retina sé hagkvæmustu kaupin , en ótrúlegt að hægt sé að fá glæsilegri fartölvu .
Ef svara á því hvað sé þrennt það besta við MacBook Pro Retina er svarið : Skjárinn , skjárinn , skjárinn .
Það er eiginlega varla hægt að lýsa því hve magnaður hann er og víst að svona ættu allir tölvuskjáir að vera og hljóta að verða .
Hvað annað varðar þá er hún með 2,3 GHz Intel Core i7 örgjörva , SSD geymsluminni , tvöfalda grafíkörgjörva , 8 eða 16 GB minni og svo má lengi telja .
Upplausnin á skjánum er svo mikil að Apple-menn líkja henni við sjónhimnu ; mannsaugað greinir ekki díla á skjánum frekar en í náttúrunni .
Það er rétt og rangt , eins og menn deila nú á netinu , en nóg að segja að dílaþéttni á 15,4 " skjá MacBook Pro Retina með upplausnina 2880x1800 er 220 dílar á tommu .
Það þarf orku til að knýja svo magnaðan skjá og þegar búið er að þjappa öllu saman í svo þunnan kassa getur hann hitnað rækilega .
Að því sögðu þá hitnar hann ekki úr hófi við alla venjulega notkun og það er nú einu sinni svo að allar fartölvur hitna við mikla notkun , nema hvað .
Skrokkurinn á vélinni er einkar traustur viðkomu og lyklaborðið gott að vanda .
Músarflöturinn er frábær .
Einhverjir hafa kveinkað sér yfir því að ekki sé hægt að uppfæra vélina , þ.e. hún er keypt með fyrirfram ákveðinni stærð af vinnsluminni og geymsluminni , aukinheldur sem rafhlaðan er límd við skrokkinn .
Að mínu viti er það óþarfa væl , menn kaupa vélina eins og þeir vilja hafa hana og þegar hún dugir ekki lengur er einfaldlega kominn tími til að skipta .
Svo er rafhlaðan af nýrri gerð sem ætti að duga í þrjú til fjögur ár hið minnsta og þá langar mig hvort eð er í nýja vél .
