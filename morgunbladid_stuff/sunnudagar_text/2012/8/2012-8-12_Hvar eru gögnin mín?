Flestir hafa eflaust heyrt tölvuþrjóta getið , en það orð er notað yfir þá sem dunda sér við að brjótast inn í tölvukerfi .
Margir þeirra hafa gott eitt í hyggju , eru að leita að öryggisgöllum til að geta varað við þeim , aðrir brjótast inn fyrir forvitnis sakir , langar að sjá hvað þeir komast langt , enn aðrir eru ótíndir glæpamenn í leit að verðmætum , en svo er það býsna stór hópur sem brýst inn til að spilla og skemma , svona eins og þegar skemmdarverkamenn fara á kreik , brjóta rúður , skemma bíla og kveikja í rusli .
Hingað til hafa þeir aðallega beint sjónum að fyrirtækjum og stofnunum , en einhverjum finnst það sport að ráðast á einstaklinga .
Það bar við í síðustu viku að óprúttinn aðili komst inn í Apple-aðgang blaðamannsins Mats Honans , sem skrifar fyrir tæknitímaritið Wired .
Í gegnum þann aðgang gat viðkomandi síðan komist inn í Gmail-aðgang Honans og svo Twitter-aðgang og hófst þá handa : Breytti öllum lykilorðum til þess að tryggja að Honan gæti ekki skráð sig inn , eyddi öllum pósti í Gmail-pótshólfi hans , tísti homma- og kynþáttahatri í hans nafni á Twitter og eyddi svo öllum gögun á iPhone-farsíma hans , Apple-fartölvu hans og iPad spjaldtölvu í gegnum Apple iCloud-aðgang Honans .
Honan áttaði sig ekki á hvað væri á seyði fyrr en farsími hans endurræsti sig og var tómur eftir það .
iPadinn endurræsti sig um líkt leyti og svo fartölvan og þegar hann ætlaði að skrá sig inn í Gmail var það um seinan – allt glatað .
Hann hringdi í þjónustuver Apple úr síma konu sinnar en þar gátu menn ekkert gert fyrir hann .
Alltaf sama lykilorðið Eftir því sem líf fólks verður nettengdara fjölgar líka lykilorðunum sem þarf að muna og því freistast margir til þess að nota alltaf sama lykilorðið , eru til dæmis með sama lykilorðið á Facebook , Gmail , Twitter , iTunes , Gegni , skólaneti , Amazon og Dropbox og jafnvel fleiri þjónustum .
Við bætist að oftar en ekki er auðvelt að giska á það lykilorð og því ljóst að öryggið er ekki mikið .
Þegar brotist var inn í vefþjónustu Linledlin-samskiptasíðunnar kom í ljós að fimm algengustu lykilorðin voru : password , 123456 , 12345678 , 1234 , og qwerty .
Hjá veffyrirtæki hér á landi voru algengustu lykilorð notenda áþekk : 12345 og 123456 , en einnig nota menn oft heiti fótboltaliða .
Það gefur augaleið að ekki þarf mikið ímyndunarafl til að brjótast inn í reikning með svo léleg lykilorð .
Af ofangreindri sögu af kárínum Honans má þó ráða að að er ekki endilega nóg að hafa gott lykilorð ; illt er við að eiga ef hægt er að hringja í stafsmann viðkomandi fyrirtækis og komast inn í reikninginn með aðstoð hans .
Það er þó sitthvað hægt að gera til að gera þrjótum erfiðara fyrir , þar á meðal að vera með sérstakt lykilorð fyrir hverja þjónustu og hæfilega flókin , helst blöndu af lágstöfum , hástöfum og tölustöfum .
Helst ætti fólk og að skipta reglulega um lykilorð og eiga afrit af sem flestu , geyma ekki myndasafnið bara á farsímanum eða í fartölvunni og eiga afrit af mikilvægum pósti .
Sem dæmi um það hvernig auka má öryggi má nefna að Google , sem rekur meðal annars Gmail og Youtube , býður upp á tveggja þrepa staðfestingu sem byggist á því að staðfestingarkóði er sendur í farsíma viðkomandi .
Einnig er hægt að stilla það svo að hægt er að loka fyrir aðgang að pósti í hverju tæki fyrir sig , í vinnutölvu , skólatölvu , farsíma , spjaldtölvu , fartölvu og heimatölvu .
Apple-notendur varist að nota sama lykilorð fyrir iCloud og iTunes , enda er síðarnefnda tengt kreditkorti .
Horfin hlaupasíða Einstaklingar verða sjaldan fyrir beinum árásum þrjóta , en þeir geta orðið fyrir barðinu á þeim á annan hátt .
Brotist var inn á hlaupasíðuna vinsælu hlaup.com fyrir stuttu og síðan lá niðri um hríð á meðan aðstandendur rýndu í rústirnar .
Síðan birtist þetta : " Árás frá hackers þ. 31. júlí hefur eyðilagt vefinn , gögn , gagnagrunn og skrár .
Öll gögn frá hlaupadagbókinni og afrekaskránum eru glötuð .
Vefsíðan er hér með lokuð .
" Illir samskiptaverkfræðingar Þrjóturinn braust inn í aðgang Honans með því að hringja í Amazon , segjast vera hann og óska eftir því að kreditkortsnúmeri yrði bætt við aðganginn en gaf upp tilbúið númer .
Að því loknu hringdi hann aftur , sagðist vera Honan en hefði ekki lengur aðgang að netfangi sínu og bað um að nýtt netfang yrði tengt við aðganginn .
Til þess að staðfesta að hann væri sá sem hann sagðist vera gaf hann upp kreditkortsnúmerið , sem hann var nýbúinn að láta tengja við aðganginn , og dugði til að reikningnum væri breytt .
Þá var ekki annað eftir en að fara inn á vefsetur Amazon og láta senda sér nýtt lykilorð að Amazon-reikningi Honans .
Þegar viðkomandi skráði sig inn á reikning Honans gat hann séð heimilisfangið og síðustu fjórar tölurnar í raunverulegu kreditkorti hans og þær upplýsingar notaði hann til að plata starfmann í símaþjónustu Apple til að gefa sér aðgang að iCloud-reikningi hans hjá Apple með fyrrgreindum afleiðingum .
Aðferðir eins og þær sem þrjótarnir notuðu í þessu tilviki kalla menn " social engineering " , sem snara má sem samskiptaverkfræði , enda oft auðveldara að fá einhvern til að segja sér netfang eða gefa sér aðgang að þjónustu en að brjóta sé leið inn með hugbúnaði .
Honan komst reyndar ekki að því hvaða leið þrjóturinn hefði farið fyrr en viðkomandi sendi honum póst með ítarlegri verknaðarlýsingu .
Þess má geta að Amazon hefur þegar gripið til aðgerða sem koma eiga í veg fyrir að slíkt og þvílíkt endurtaki sig og Apple er líka með í bígerð að gera þrjótum erfiðara fyrir .
