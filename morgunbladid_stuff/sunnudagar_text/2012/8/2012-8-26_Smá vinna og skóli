8:10 Rétt rumska við öskrið í klukkunni en hún lætur sér ekki segjast , tvíeflist við sinnuleysið og ber mig ofurliði .
Finn að ég er sem oftar rækilega flæktur í snúruna af heyrnartólunum sem svæfðu mig svo ofur blíðlega kvöldið áður .
Eftir tvísýna baráttu tekst mér að losa mig úr flækjunni .
Fyrstu skrefin eru harðsperrt , enda fór ég þrjár milljónir sentimetra í maraþoni um síðustu helgi .
– Engin vinna að ráði í dag því nú verður Melaskóli settur og Kári Freyr að byrja í 2. bekk .
9:00 Jú , smáræðis vinna því Óskar Þór Axelsson kvikmyndagerðarmaður lítur inn hjá mér svo við getum lagt lokahönd á handrit fyrir kynningarmyndband um álverið í Straumsvík , sem hann er að gera fyrir okkur .
Fagmaður , Óskar , og öðlingur í þokkabót .
Við fáum niðurstöðu í nokkur álitamál og ég les handritið inn á band til bráðabirgða svo hann geti mátað myndefnið við .
11:20 Rölti með Kára Frey þetta spölkorn heiman frá okkur yfir í Melaskóla .
Þvílíkt Spánarveður hér í Vesturbænum í dag og mögulega víðar .
Kennarinn fjallar um helstu mál ; ótvírætt gildi stígvéla og þess háttar .
Það er gaman að sjá aftur krakkana og foreldrana .
Mér finnst þau ekki hafa stækkað eins mikið og ég .
12:30 Úlfarsfell léttir mér lífið með tilbúnum ritfangapakka fyrir 2. bekk .
Í bjánaskap mínum ímynda ég mér að samskonar pakki sé til fyrir 8. bekk , sem ég hef líka tekið að mér að útvega fyrir Guðna Þór sem er að byrja í Hagaskóla .
Sú er auðvitað ekki raunin .
Þetta kallar á rannsóknarvinnu og síðan aðra ferð í Úlfarsfell .
Stílabók , segja fyrirmælin frá skólanum , en alls ekki glósubók .
Hver í skollanum er munurinn ? Ef þetta væri próf væri ég í stórkostlegri fallhættu .
13:30 Þá hefur ritfangavörður lokið skyldustörfum og fer út í garð í góða veðrinu með Kára .
Mölke-kastspilið dregið fram .
Spilið kallar á samlagningu og glænýi vasareiknirinn hans Kára kemur í góðar þarfir .
Ég læt hann þó reikna í huganum fyrst og staðfesta svo með græjunni .
Hann er yfir sig hrifinn af undratækinu , reiknar alls kyns dæmi án afláts og hefur varla tíma fyrir leikinn .
Fyrir hreina tilviljun slær hann inn 55+55 og síðan 64+46 og er steini lostinn yfir því að útkoman sé sú sama .
Tilraun til útskýringar virðist lukkast bærilega .
15:00 Ég dáist hugfanginn að geitungagildrunni á stéttinni fyrir framan ísbúðina á Hagamel .
Í flöskunni er myndarleg klessa af sírópslegnum geitungum .
Þetta er gaman að sjá ! Þetta er eina veiðin sem ég iðka sjálfur í frístundum , en þrátt fyrir langvinnar tilraunir með kók- , djús- og sírópsgildrur hef ég ekki nappað einn einasta geitung í allt sumar .
Nógu eru þeir þó kræfir á svölunum , þar sem ég stend hálfan daginn og reyki og er nær dottinn fram af þegar þeir byrja að djöflast .
– Í ísbúðinni hljómar lag sem ég upplýsi Kára um að sé með U2 .
" Það hljómar eins og YouTube , " svarar hann að bragði og bætir við að það væri flott nafn á hljómsveit .
18:30 Engilbjört komin heim og búin að laga þessa líka fantagóðu kjötsúpu .
Hef annað augað á Chelsea-leiknum , því þótt ég eigi þar engan leikmann í draumaliðsleiknum er þýðingarmikið að leikmenn í eigu keppinautanna fái sem fæst stig .
Reading er yfir en klúðrar , oh ! – Huga að annarri textavinnu sem ég þarf að klára fyrir helgi .
Grúska meðfram því á netinu , nostra soldið við tónlistarsafnið , dytta að playlistum og kemst ekki yfir að ég skyldi klúðra tveimur ef ekki þremur dauðafærum í úrslitum í Popppunkti .
01:00 Læt heyrnartólin vagga mér í svefn þótt það kosti háskalega flækju í fyrramálið .
Fyrir valinu verður The Orb og byrjum á " Little Fluffy Clouds " .
Stór dagur hjá mínum á morgun ; fyrsti í gaggó og fyrsti í öðrum .
Ferlega er gaman að þessu .
