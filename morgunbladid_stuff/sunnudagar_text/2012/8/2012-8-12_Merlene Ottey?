Nú þegar Ólympíuleikarnir í Lundúnum standa sem hæst hljóta margir að velta því fyrir sér hvar hlaupakonan Merlene Ottey , sem gerði allt vitlaust hér um árið , er niðurkomin .
Eins og svo margir af bestu spretthlaupurum í heimi fæddist hún í Jamaíka , nánar til tekið í Hanover .
Kempan tók þátt í átta ólympíuleikum , þeim síðustu árið 2004 í Aþenu .
Hún er sú frjálsíþróttakona sem hefur tekið þátt í flestum Ólympíuleikum .
Ottey hefur þó ekki alltaf keppt fyrir hönd Jamaíku .
Eftir að hafa verið sökuð um lyfjamisnotkun , og að hennar sögn beitt ósanngjarnri meðferð af hálfu Ólympíunefndar Jamaíku , ákvað hún að gerast slóvenskur ríkisborgari árið 2002 .
Hún hafði þá staðið í miklum deilum við landa sína og aðra sökum Ólympíuleikanna í Sydney árið 2000 .
Hún náði ekki nógu góðum tíma til að taka þátt á leikunum það árið en náði á ótrúlegan hátt að troða sér í keppnina á kostnað Petu-Gaye Dowdie sem varð að sitja eftir heima .
Það fór afar illa í marga .
Ottey hafði búið um nokkurt skeið í Ljubljana þar sem hún þjálfaði og því lítið mál fyrir hana að sækja um ríkisborgararétt .
Hún keppti fyrir hönd Slóveníu á Ólympíuleikunum í Aþenu árið 2004 en vann ekki til verðlauna .
Hún var nálægt því að komast á Ólympíuleikana fyrir fjórum árum og er enn þann dag í dag að keppa fyrir hönd Slóveníu á ýmsum mótum .
Hún tók meðal annars þátt á Evrópumóti í Helsinki í ár , 52 ára að aldri .
davidmar@mbl.is 