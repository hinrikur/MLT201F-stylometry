Litgular snerta þyrstar varir hófsóleyjar glitrandi vatn lækjarsytru .
Brosandi barnshendur af ást til móður .
Fölnuð sóley í glasi á borði .
Barn ræður lífi sóleyjar .
Hver ræður lífi barns ? ( J.J .
) Dýrmæt morgunstund í júní .
Að sitja við gluggann 93 ára .
Horfa á heiðan himin , Esjuna og lygnan Flóann .
Hugurinn leitar til bernskunnar .
Torfkofi í sveit vestur á fjörðum .
Telpa tekin með töngum og dregin upp úr vatni .
Gamall sveitalæknir .
Fyrstu minningar .
Gömul kona og alnafna leiðir fimm ára telpu út í vorið .
Fagur morgunn með auðri jörðu sem frosthjúpur hefur lagst yfir .
Þær nema staðar þar sem hrímið hefur lagst yfir lítinn poll milli tveggja steina .
Setjast þar og gamla konan heldur áfram fræðslu sinni sem eins og kom með vorinu síðustu daga .
Hið mikla dýrmæti þess að fæðast maður .
Þar sem " Faðir og vinur alls sem er " setji höfuð hvers þess manns sem fæðist nokkuð sem heitir samviska .
Fimm ára telpan lítur upp í heiðríka víðáttuna og tjáir sig um að hún sjái ekki neitt nema sól .
Nei , nei , hún á ekki að vita , enginn á að vita .
Bara finna og læra .
Og nú á hún að gera hvort tveggja : að finna og læra .
Gamla konan brýtur varlega þunnt skænið af vatninu milli tveggja steina .
Undurfallegar rósir á þunnu hríminu verða henni að orði .
Um leið bendir hún á lítinn fífil sem leynist í grastó .
Snýr sér að barninu og rödd hennar festir rætur í hug telpunnar .
Samviska hennar sameinast samvisku gömlu konunnar .
Sjáðu , samviska þín talar inni í þér .
Hún segir að þú eigir að hlúa að öllu lífi á jörðinni og ávallt að leita hins góða í þér .
Samviskuna kallar gamla konan " leiðarljós " .
Telpan sem hefur heyrt eitthvað sem kallast ljótt hefur orð á því .
Gamla konan , fullviss eftir langa ævi : samviskan , sem býr í okkur öllum , hefur algóðan kraft sem allir geta fundið strax á ævinni en að auki hefur hún dómgreindina til hjálpar .
Og hvað er dómgreind ? Hún er mörgum gefin en ekki öllum .
Mundu það .
Gamla konan tekur úr pilsvasa sínum oddbeittan pennahníf .
Æfðum höndum kemst hún að rótum litla fífilsins og leggur hann moldugan að barmi telpunnar .
Nú förum við með hann inn og þú hlúir að lífi hans sem þú getur .
Hvílík gleði .
Fífillinn kominn í vatnsglas á borðinu og mold er líka í glasinu .
Mikilvægi brosandi lífs endurspeglast í litlum fífli .
Morgunn með sól .
Árrisul telpa með allan hugann við vorið – lífið – lítur brostinn fífil , hangandi á glasbarminum .
Huggunin er gamla konan .
Undur lífsins og sigur hins góða býr í samvisku hverrar sálar .
Nú situr 93 ára kona með þá lífsreynslu að baki að ræktun samvisku og góð ráð hennar skila gæfu og friði til jarðarbúa , þjóða , þjóðfélaga og einstaklinga .
Það er þessi þröngi vegur sem ávallt er erfitt að feta .
Öll trúarbrögð eru blóð í slóð .
En sá er hlustar á samvisku sína hlýtur að vanda sitt líf á jörðu hér .
Reynslan hefur svarað því í aldanna rás .
Jenna Jensdóttir rithöfundur 