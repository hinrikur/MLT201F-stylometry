Filippseyingar önduðu léttar þegar fellibylurinn Kai-tak hvarf á haf út á fimmtudag .
Milljónir manna hafa orðið fyrir barðinu á gríðarlegum monsúnrigningum undanfarinn hálfan mánuð .
Talið er að 109 manns hafi látist vegna veðurs og flóða , sem meðal annars settu allt á annan endann í höfuðborginni Manila og landbúnaðarhéruðunum í kring .
Manila er ein af mörgum asískum stórborgum í örum vexti .
Þróunarbanki Asíu skoraði í vikunni á þjóðir í álfunni að verja borgirnar fyrir flóðum og öðrum náttúruhamförum og hafa hraðar hendur .
Í skýrslu bankans sagði að gríðarlega fjárfestingu þyrfti í innviðum og auka þyrfti útsjónarsemi í skipulagsmálum borga með áherslu á græn svæði .
Það væri eina leiðin til að draga úr áhrifum náttúruhamfara á ört vaxandi stórborgir .
" Fjölgun íbúa í borgum í Asíu hefur verið fordæmalaus og henni hefur fylgt gríðarlegt álag á umhverfið , " er haft eftir Changyong Rhee , yfirhagfræðingi bankans , á heimasíðu hans .
" Nú er brýnt að marka stefnu , sem mun snúa þeirri framvindu við og ýta undir þróun grænnar tækni og grænnar borgarvæðingar .
" 80% af Manila fóru undir vatn eftir storm , sem gekk þar yfir í síðustu viku og þurfti hálf milljón manna að flýja heimili sín .
Í júlí létu tugir manna lífið í flóðum í Peking .
Í fyrra fóru hlutar Bangkok á kaf í miklum rigningum .
Þróunarbanki Asíu segir að þetta séu merki um að stórborgir í Asíu ráði ekki við áhrif loftslagsbreytinga og geti ekki verndað íbúana .
Telur bankinn að ástandið eigi að öllum líkindum eftir að versna eftir því sem asísk hagkerfi stækka og fólk heldur áfram að streyma í milljóna vís til hinna svokölluðu " ofurborga " þar sem búa tíu milljónir manna eða fleiri .
Rúmlega helmingur slíkra borga er í Asíu .
Milli 1980 og 2010 fjölgaði um milljarð manna í borgum Asíu og spáir bankinn því að árið 2040 muni hafa fjölgað um milljarð manna til viðbótar í borgum álfunnar .
Segir í skýrslunni að árið 2025 verði rúmlega 400 milljónir manna í hættu vegna flóða í borgum , sem liggja að hafi , og 350 milljónum manna muni þá stafa hætta af flóðum inni í landi .
Vandi stórborganna einskorðast ekki við náttúruhamfarir .
Þessari miklu fjölgun fylgja loftmengun , aukinn útblástur koltvísýrings , umferðarteppur , vatnsskortur , hreinlætisvandi , glæpir , fátækt , misskipting og hreysahverfi og álagið á innviðina í borgunum er gríðarlegt .
Hagfræðingurinn Rhee segir að í Asíu hafi miklu fé verið varið í innviði , en ekki nóg til að vernda fólk .
" Við höfum einbeitt okkur að magni ...
en höfum ekki þann munað að geta varið peningum í gæði , " segir hann og bendir á vegi , sem hafi verið lagðir með óviðunandi niðurföllum sem dæmi um ófullnægjandi þróunarstarf .
Í skýrslu greiningarfyrirtækisins McKinsey um vöxt borga frá því í júní segir að til þess að anna þessum öra vexti þurfi á næstu 13 árum að reisa jafn margar byggingar fyrir fólk og fyrirtæki og nú eru til í heiminum .
Það þarf að útvega meira vatn og rafmagn , reisa hafnir og leggja vegi .
Hversdagslegir hlutir eins og rafmagn geta orðið að gríðarlegu vandamáli .
Um mánaðamótin fór rafmagnið af hjá 640 milljónum manna á Indlandi og velta menn fyrir sér hvort það hljóti ekki að vera einhvers konar met .
Síðan 1951 hefur Indverjum ekki tekist að ná settum markmiðum um raforkuframleiðslu .
300 milljónir manna hafa ekki aðgang að rafmagni í landinu .
Samkvæmt fyrirtækinu McKinsey mun íbúum borga á Indlandi fjölga úr 340 milljónum árið 2008 í um 590 milljónir árið 2030 .
Þá munu 68 borgir á Indlandi vera með milljón íbúa eða meira og sex borgir yfir tíu milljóna íbúa markinu , þar af tvær á meðal fimm fjölmennustu borga heims , Múmbaí og Delí .
Talið er að Indverjar muni þurfa að leggja út 1,2 billjónir dollara til að bæta innviði borganna .
Í Múmbaí einni þurfi 220 milljarða dollara .
Mikið þarf til eigi það að nást .
Í skýrslunni er þó sérstaklega varað við bölsýni þegar kemur að ört stækkandi borgarsamfélögum og bent á að þótt vöxtur borga valdi álagi á alla innviði sé framleiðni fólks meiri í þéttbýli en dreifbýli auk þess sem ódýrara sé að sjá fyrir þörfum fólks í borgum en sveitum .
Þá muni fjárfesting í innviðum á borð við íbúðir , skóla , sjúkrahús og vegi verða aflvaki hagvaxtar .
Hið rétta samhengi ? Eymdin á evrusvæðinu mun hrjá okkur enn um sinn .
Þrautagangan við að koma fjármálum Bretlands mun einnig halda áfram .
En þótt þessi mál skipti okkur gríðarlegu máli eru þau smávægileg í stærra samhengi hlutanna .
Þegar saga fyrstu áratuga þessarar aldar verður skrifuð mun sviðsljósið fremur beinast að því hvernig athafnasemi hefur færst til Asíu og hinni hröðu borgarvæðingu heimsins .
Hamish McRae í grein í The Independent fyrr í sumar .
Veikust fyrir Asíuríki eru efst á listanum yfir þau hagkerfi , sem eru í mestri hættu vegna náttúruhamfara á borð við jarðskjálfta , flóð og fárviðri samkvæmt úttekt breska áhættumatsfyrirtækisins Maplecroft , sem birt var á miðvikudag .
Lagt var mat á stöðu 197 ríkja .
Meðal þeirra tíu ríkja , sem viðkvæmust voru fyrir náttúruhamförum , voru sex í Asíu .
Bangladesh , Filippseyjar og Búrma eru efst á listanum og eru talin veikust fyrir ásamt Dóminíska lýðveldinu .
Síðan koma Indland , Víetnam , Hondúras , Laos , Haítí og Níkaragúa .
Í greiningunni var tekið tillit til legu landanna og styrks hagkerfis þeirra til að takast á við náttúruhamfarir .
Tjón gæti víða orðið meira , en þar væri meira bolmagn til að rétta úr kútnum .
