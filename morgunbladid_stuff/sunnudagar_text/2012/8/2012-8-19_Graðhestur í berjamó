Gamall vinur minn , saklaus á sál og líkama og sérdeilis alþýðlegur , vissi ei hvaðan á hann stóð veðrið í liðinni viku , þar sem hann grandalaus bograði yfir bláberjalyngi og var við það að fylla sína krús , er undir honum titraði jörðin og til eyrna bárust drunur svo miklar að hann leit upp frá verkinu og sá sér til þó nokkurrar skelfingar að aðvífandi kom hófaljón og gerði sig líklegt til að vaða yfir hrúgaldið .
Skepna þessi kom æðandi í átt að honum og undan hófum hennar tættust upp þúfurnar í kraftmiklum stökkum .
Sjónarhorn hins varnarlausa og berjatínandi vinar míns var upp undir hestinn og sá hann hvers kyns var , hreðjar heldur stórvaxnar hentust til og frá í náranum .
Ekki var um að villast , þetta var graðhestur grjótharður og lítt til þess líklegur að skeyta nokkru um það sem á vegi hans yrði , hann átti jú brýnt erindi við hryssu í látum , sem stödd var þarna í fjarskanum og beið þess að fá í sig böllinn .
Með þandar nasir og blindaður af blóðsins þrá , flaug hann yfir allt sem fyrir varð og engu líkara en þarna væri kominn hinn áttfætti og gammvakri Sleipnir Óðins .
Ekki var laust við að sjón þessi vekti vott af fortíðarþrá í beygðu brjósti vinar míns , hann fann fyrir sætum söknuði frá þeim árum þegar hann sjálfur óð um sviðið með ólgu í æðum , rekinn áfram af æskuþrótti og friðlaus af hamslausri holdsins reisn .
Hann hristi af sér blámann í sálinni og strauk snöggt yfir höfuð hugsandi , ekki tjóaði að liggja í lynginu lamaður .
Í ljósi þess hve geyst hann fór yfir , fákurinn , var svigrúm til umhugsunar af skornum skammti fyrir vininn minn berjabláa , en þó tók hann sér augnablik til að íhuga stöðu sína : Átti hann að liggja sem dauður væri í þeirri veiku von að folinn fótfrái færi hjá án þess að skaða hann , eða átti hann að rísa upp til varnar , baða út öllum öngum , öskra af lífs og sálar kröftum ? Heldur þótti honum hláleg sú tilhugsun að finnast hálfdauður milli þúfna , niðurtroðinn af hófum , líkastur geldum klár með horfið hungur í augum .
Hann spratt því upp eins og stálfjöður og ákvað að horfast í augu við gandinn .
Eins og títt er um fólk sem telur sig vera að mæta endalokum sínum , sá vinur minn líf sitt sem í hendingu , og þá kom hún yfir hann eftirsjáin , að hafa ekki nýtt þær til fulls stundirnar með stúlkunum .
Nú var of seint að grípa allar þær gæsir sem gáfust .
" Ég hefði átt að liggja hana Línu .
Og hví drakk ég ei af kossaþyrstum vörum Viggu ? Hvers vegna elti ég ekki uppi augun hennar Ástu sem loguðu af losta ? " Hvinurinn frá hestinum stælta sem þaut framhjá honum fnæsandi , skall á honum .
Hann lyppaðist niður líkt og nýtæmdur lókur og huggaði sig með berjunum bláu og bústnu .
Gott ef glitti ekki í tár á hvarmi .
Vissulega var hann feginn að vera á lífi , en hann grét öll sín glötuðu tækifæri .
