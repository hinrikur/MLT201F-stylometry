Vinstri grænir halda flokksráðsfund sinn þessa helgina á Hólum í Hjaltadal .
Þar var Jón Bjarnason , fyrrverandi sjávarútvegsráðherra , fyrir fáeinum árum einn helsti virðingarmaður .
Tók hann ævinlega myndarlega á móti gestum , sem sóttu hinn fornfræga stað heim , fræddi þá og fóðraði og var ræðinn vel .
Honum hefur því sjálfsagt komið á óvart , eins og fleirum , að reynt var að sauma svo utan um þennan flokksráðsfund VG að hvergi gapti neitt og engir lausir endar væru sjáanlegir .
Markmiðið var að koma í veg fyrir almennar umræður um óþægileg mál .
Auðvitað má viðurkenna að VG hefur einn málglaðasta mann þessarar aldar og parts af hinni fyrri í forsvari fyrir sig og því hefur handlöngurum hans og aðskiljanlegum spunameisturum sem allir eru á ríkiskjörum þótt líklegt að formaðurinn gæti fyllt upp í þá dagskrárliði sem ákveðnir höfðu verið , án þess að fleiri þyrftu að komast að .
Enda hefði þá það verið sagt sem segja þyrfti .
Ekki er þó endilega víst að allir saumar haldi að þessu sinni , en þó væntanlega nóg til þess að þessi stjórnmálaflokkur komi jafn skaddaður af þessum fundi og hann kom til hans .
Það hefði nefnilega ekki veitt af að lofta út .
Því flokkurinn minnir núorðið helst á heimili og fjölskyldu sem fór vel af stað og vonir voru bundnar við af mörgum , en svo brást sá óvænt sem síst skyldi .
Ógrynni dæma eru til af fjölskylduharmleik sem þessum .
Og þótt tilefnin séu ólík eru einkennin áþekk .
Fyrst er það feluleikurinn , látalætin , undanbrögðin og afsakanirnar .
Síðan ósannindin , í smáum stíl í byrjun en svo vaxandi og loks verða óheilindin hinn rauði þráður tilverunnar uns lygin ein ræður algjörlega för .
Tilveran verður öll ein lifandi lygi .
Logið er að öðrum fjölskyldumeðlimum og haft í hótunum ef ekki er trúað , og mest er logið að sjálfum sér , sem endar oftast með því að sjálfur trúir .
Þá er heimiliskúgun og þöggun næsta skref .
Umræður ekki leyfðar nema þær séu í anda þess gervilífs sem heltekið hefur tilveruna , enda má segja að þegar þarna sé komið í þróuninni séu umræður nær veruleikanum orðnar vita gagnslausar .
Horft er á þá sem næstir stóðu áður , elskaðir og virtir sem andstæðinga eða óvildarmenn .
Þeir sagðir hafa fallið fyrir áróðri andstæðinga sem hnusi eftir blóðlyktinni og vilji hremma blóðugan bita , ef ekki helst að bíta á hol .
Og í allri þeirri dramatík yfirsést að sjálfur er orðinn sá óvinur sem flokknum stafar mest hætta af .
Án hans mega glorsoltnir óvinirnir sín ekki mikils .
Hefði hann sjálfur ekki rekið rýtinginn beittan á kaf í flokksbrjóstið til að ná til hjartans sem hinn flokkurinn krafðist í heimanmund sem sannindamerkis um að sjálfur hefði meint það sem hann sagði á ögurstund , að öllu myndi hann fórna fyrir bandalag um völd .
Brotnar rúður og saurgaðir veggir litla þinghússins voru vitni að þeim heitstrengingum .
Hjartans mál flokksins , andstaðan við ESB , yfirburðasigurvegara kosninganna m.a. vegna þess , var þar fólgið , hvar annars staðar ? Það varð ekki numið burt heillegt handa samstarfsflokknum án þess að blæddi í stríðum straumum .
Hjarta og blóð eru nátengdust af öllu .
Sigurvegaranum settir kostir En af hverju var hægt að setja sigurvegara kosninga slíka afarkosti ? Og það af flokki sem var að hrökklast úr ríkisstjórn svíkjandi samstarfsmenn og búinn að brjóta allar brýr ? Og með allt niður um sig í pólitískum skilningi .
Flokkur sem hafði knúið það inn í stjórnarsáttmála vorið 2007 að sú ríkisstjórn sem Samfylkingin væri að setjast í skyldi hafa útrásarmál á oddinn .
Ýta skyldi undir hina nýju vormenn Íslands með öllum ráðum .
Þetta var ein meginkrafa þessara pólitísku blindingja svo seint sem þetta vor .
Fjögur árin áður hafði flokkurinn verið í fóstbræðralagi við Baug , samnefnara fyrir yfirgengilegasta skuldara allra tíma í þessu landi .
Fyrirbærið sem var samofið eins og einn naflastrengur um alla í þrjá stærstu banka landsins og búinn að bora sig inn í lífeyrissjóði landsmanna að auki .
Af hverju gat flokkur í svo vanheilögu bandalagi sett sigurvegara kosninga skilyrði .
Og þessi líka skilyrðin ? Á því hefur engin skynsamleg skýring fengist .
En það þarf á hinn bóginn ekki að leita skýringanna á því hvaðan blóðið fossaði sem formaður VG segir óvini flokksins síns renna á lyktina af .
Komnir fjórðung út í fenið og vilja endilega lengra Eins og komið er nú fær enginn vitiborinn maður skilið hvers vegna áfram er látið eins og Ísland sé að sækja um aðild að Evrópusambandinu í fúlustu alvöru .
VG þykist reyndar alls ekki vera að sækja um aðild að Evrópusambandinu ! Það er aðeins brot af hinni alltumlykjandi lygi í þeim ranni .
Samfylkingin hefur lengi flutt sífelldar lofræður um hve sjálfsagt það sé að Íslandi sé komið í ESB .
Hún hefur aldrei þóst sjálf þurfa að " kíkja í pakka " til að komast að sinni niðurstöðu .
Það tal er einungis ætlað þeim sem samfylkingarmenn líta mest niður á sem vöntunarmenn lágmarks vitsmuna .
Löngum létu talsmenn þessa einsmálsflokks eins og þeir gætu fært rök fyrir hinni miklu ást sinni á Evrópusambandinu .
Það var virðingarverð viðleitni því eins og Ómar hefur bent á er erfitt að skilgreina ást .
Og þeir reyndu stöku sinnum að andæfa ótta manna við afsal þess fullveldis , sem þjóðin hafði beðið eftir öldum saman , sem væri óhjákvæmilegt .
Svörin voru oftast annaðhvort að fullveldisafsal væri ekki í miklum mæli , fullveldisafsal væri besta aðferðin til að verja fullveldi í vondum heimi eða að Íslendingum væri ekki vandara um en öðrum , sem hefðu sætt sig við slíka skerðingu , enda væri hún en ekki mikil og miklum mun minni en efasemdamenn óttuðust .
Af þessum mótbárum , þótt ósannfærandi væru , virtist þó mega ráða að samfylkingarmenn sjálfir myndu ekki ríghalda í aðildarsannfæringu sína ef gagnrýni um verulegt fullveldisafsal af hálfu hinnar nýfrjálsu þjóðar væri réttmætt .
Ekki er lengur um að villast En margt hefur gerst síðan Samfylkingin náði að knýja fram samþykkt á Alþingi með hinum sögulegu svikum VG um aðildarumsókn að ESB og með aulalegu blekkingartali um að þrátt fyrir nafnið væri þetta samt ekki umsókn um aðild heldur einhvers konar rannsóknarleiðangur út í óvissuna .
Evruvandinn kom umsóknarliðinu í opna skjöldu .
Fyrst þóttust Össur Skarphéðinsson og litlu fylgifiskarnir hans ekki hafa neitt heyrt af neinum vanda .
Þegar ekki var lengur stætt á svo ótrúlegum óvitalátum var ný lína tekin .
Hún var litlu burðugri : Jú , það hefði eitthvað frést um óróleika á myntsvæðinu .
En þá yrðu menn að átta sig á að ESB væri " dynamiskt " samband og kæmi jafnan sterkara út úr slíkum skjálftum .
Slíkt bjánatal er hvergi tíðkað nema hér og ekki þarf að nefna að ríkisfréttastofan tók því öllu eins og um birtingarhæfa speki væri að ræða .
En nú er það loks að síast inn hjá flestum að evrunni verður ekki viðhaldið , að mati þeirra sem helst vilja halda í hana á meginlandinu , nema meiriháttar skerfur af fullveldi ríkja verði fluttur frá þeim til höfuðborgar ESB , Brussel .
Um þetta er ekki lengur deilt .
Ef einhver heilindi hefðu verið í röksemdafærslu samfylkingarmanna hefðu þær staðreyndir þýtt að þeir féllu fyrstir manna frá þeim ógöngum , þjóðarklofningi og ævintýralegri eyðslu sem þeir hafa stofnað til með aðildarbrölti sínu .
Aðeins er farið að fara um þá Einstaka maður í þeirra röðum hefur að vísu sýnt á pínulítið horn á sínum spilum sem gæti bent til að viðkomandi vildi vera samkvæmur fyrri málstað sínum og rökunum fyrir honum .
En þeir eru ekki margir .
En það eru önnur atriði sem eru farin að hafa áhrif .
Þau tengjast komandi kosningum .
Samfylkingin stefnir til þeirra sem sami einsmálsflokkurinn og hún er í huga þjóðarinnar .
En nú hafa sífellt fleiri illan bifur á málinu eina , ef ekki fulla andstyggð á því .
Og það sem meira er að nú er að renna upp fyrir mönnum að Samfylkingin verður ekki talinn stjórntækur flokkur með þetta eina mál sitt í farteskinu , framan á sér og allt um kring í aðdraganda kosninga .
Og það svo gallsúrt mál eins og það er nú orðið .
Í þeim fámennu samkomum , sem blásið verður til eftir kosningar , eins og jafnan þegar leitast er við að koma landstjórninni í höfn , þá verður Samfylkingin jafn álitleg til fylgilags og sá boðsgestur , sem ekki hefur farið í bað í fjögur ár , er í öðrum boðum .
