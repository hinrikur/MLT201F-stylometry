Nýverið hélt Vigdís Finnbogadóttir til Þrándheims , gamla Niðaróss , í Noregi þar sem hún var heiðursgestur á Olavsfestdagene sem fór fram dagana 28. júlí til 5. ágúst en þar minnast Norðmenn árlega Ólafs helga .
Á setningarathöfn Olavsfestdagene flutti Vigdís meðal annars kveðju frá Íslandi en segja má að tilefnið hafi verið einkar hátíðlegt þar sem Olavsfestdagene voru nú haldnir í fimmtugasta sinn .
Einnig flutti Vigdís tvo fyrirlestra ásamt Knut Ødegård , skáldi og rithöfundi , og Lars Roar Langslet , fyrrum menntamálaráðherra Noregs og rithöfundi , í tilefni af útgáfu nýrrar bókar sem Knut Ødegegård og Lars Roar Langslet hafa skrifað um Ólaf helga en Vigdís ritaði innganginn að þeirri bók .
" Í heila viku er stöðugt eitthvað um að vera .
Það er haldin mikil opnunarhátíð þar sem fjöldi manna safnast saman við merku miðaldadómkirkjuna sem er sú næststærsta í Norður-Evrópu , og alltaf dettur manni í hug á þessum slóðum : Skyldi ekki Snorri Sturluson hafa séð hana í byggingu ? Þar er stórt svið framan við erkibiskupsgarðinn þar sem flutt var tónlist , haldnar ræður og fluttar kveðjur en þar bar ég fram kveðju okkar frá Íslandi , " segir Vigdís .
" Það er skemmtilegt að dagskrárliðir voru fyrir alla aldurshópa .
Á opnunarhátíðinni var til dæmis flutt flott trommutónlist , og glæsileg nútímahljómsveit steig á sviðið sem poppaði allt upp , svo að við vorum öll á staðnum komin á ið .
En svo var einnig að sjálfsögðu mjög fín klassísk tónlist , " segir Vigdís .
Helgisaga Ólafs dýrlings Ólafur helgi Haraldsson Noregskóngur var tekinn í dýrlingatölu þann 3. ágúst árið 1031 og var saga Ólafs helga skrifuð af Snorra Sturlusyni .
" Í kveðju minni minntist ég auðvitað Snorra en vináttan milli Íslands og Noregs á þessum slóðum er alveg einstök .
Norðmenn gera sér að sjálfsögðu grein fyrir því að lítið mundum við vita ef Snorri hefði ekki skrifað Ólafs sögu helga , " segir Vigdís .
Ólafur Haraldsson varð helgur maður fyrir þær sakir að hann kristnaði Noreg og í kjölfarið af því er talið að Noregur hafi orðið eitt ríki .
Nú er liðið 981 ár frá því að Ólafur Haraldsson féll í Stiklastaðarorrustu og enn er helgi hans mikil í Noregi en hann verður ekki aðeins dýrlingur fyrir það að hafa kristnað Noreg heldur fyrst og fremst vegna þess að menn telja að hann hafi verið píslarvottur og í kjölfar þess er farið að heita á Ólaf helga .
Í Ólafssögu helga segir Snorri frá því að rúmu ári eftir að lík hans hafi verið grafið upp hafi yndislegur ferskur ilmur stigið upp úr kistunni þegar hún var opnuð .
Þá segir sagan að andlit Ólafs hafi verið eins og það var daginn sem hann féll , með roða í kinnunum og hár og neglur vaxið eins og hann hafi aldrei dáið .
" Mér finnst þetta hrífandi helgisaga , " segir Vigdís .
" Trúin á dýrlinginn heilagan Ólaf varð mikil í Noregi og hún breiddist út til Svíþjóðar og Danmerkur og það eru einnig margar kirkjur á Íslandi helgaðar heilögum Ólafi .
En við Íslendingar eignuðumst brátt okkar eigin dýrling , Þorlák helga , og þar af leiðandi varð dýrkun á Ólafi helga ekki eins mikil hérlendis og hún er í Noregi eða Færeyjum .
" Sérstakir af því er snertir varðveislu Til minningar um Ólaf helga eru enn farnar pílagrímsgöngur eftir endilöngum Noregi .
Hún segir merkilegt að pílagrímum fari fjölgandi með hverju ári og í ár hafi verið óvenjumargir pílagrímar .
" Pílagrímarnir þegja sem mest á göngunni þar sem hún er helguð hugleiðslu .
Þetta er mjög fallegt að sjá á þeim upplausnartímum sem við lifum , þar sem styrjaldir , friðleysi í heiminum , fjármálahrun og kreppur einkenna samtímann , " segir Vigdís .
Pílagrímsgangan hafi einnig verið áhugaverð í ljósi áherslu á fjölmenningu sem er ríkjandi í þjóðarumræðu í Noregi .
" Við erum af svo mismunandi þjóðernum á jörðinni og margt fólk sem hefur leitað skjóls í Noregi og sótt um athvarf þar .
" Aðspurð hvort umræður um árásirnar í Noregi hafi átt sér stað á hátíðinni segir Vigdís lítið sem ekkert hafa verið um þær .
En engu að síður bætir hún við að fortíðin eigi sér mikið erindi við nútímann .
" Þeir eru mjög sérstakir Norðmenn af því er snertir varðveislu , " segir Vigdís og nefnir ýmis dæmi .
" Þeir hafa varðveitt miðaldadómkirkjuna á glæsilegan hátt og einnig tengslin við okkur á Íslandi .
Þau eru alls staðar mjög sterk á þessu svæði .
Þeir gera sér grein fyrir því að þeir ættu ekki þessa miðaldasögu ef Íslendingar hefðu ekki ritað hana .
Á þessum slóðum verður maður fulltrúi handritanna .
" Enn eitt dæmið um virðingu fyrir fortíðinni er úr jarðgangaframkvæmdum Norðmanna .
" Það stóðu þrjú hús ofan á þeim stað þar sem þeir ætluðu að byggja jarðgöng .
Þeir fluttu húsin í rólegheitum og komu þeim fyrir annars staðar , bora nú jarðgöngin , og hafa svo gert áætlanir um að húsin eigi að fara aftur á sinn stað þegar framkvæmdunum er lokið .
Þeir gæta þess mjög vel að gleyma ekki minningunum .
" " Þetta er nákvæmlega það sem mér liggur nú sem fyrr mjög á hjarta .
Það má aldrei gleyma fortíðinni .
Ég á setningu um þetta sem ég er ekki alveg viss um hvaðan ég hef : " Þjóð sem gleymir fortíð sinni getur ekki átt sér sterka framtíðarmynd .
Við verðum alltaf að byggja á því sem á undan er gengið .
" 