Klukkan gengur .
Og þótt hún gangi rétt og sé ekki að flýta sér er tilfinning þeirra sem komnir eru fram yfir miðjan aldur samt sem áður sú að hún gangi nú hraðar en hún var vön .
Það mun vera vegna þess að í huga þeirra gangi hún beinlínis á það sem eftir er af skömmtuðu jarðvistarskeiði hvers og eins .
Og eftir því sem ætlaður endingartími styttist gangi hlutfallslega hraðar á hann .
Seinasta mínútan taki loks til sín allt sem eftir var , á einu augabragði .
Þrátt fyrir þessa tilfinningu er fjöldi fólks á vegum hins opinbera og einkaframtaksins , sem leggur mönnum lið við að drepa tímann , ekki síst þeim sem nefna oftast hvað hann líði hræðilega hratt .
Í tengslum við þessar tímabæru upprifjanir á undrum tímans verður að minnast á nýliðinn atburð sem sýndi hvað þær fimm sekúndur sem Ungverjar höfðu til að jafna eftir vítið liðu hins vegar ógnvænlega hægt .
Hæstvirtir horfa á dagatöl og klukkur Eftir það áfall fer ekki illa á því að nefna ríkisstjórnina til sögunnar .
Frá því að henni skolaði á valdasessur úr sullinu og hratinu af barsmíðabyltingunni hefur hún fallið á öllum tiltækum prófum .
Þó átti hún ætíð eitt fall eftir .
Það fall snerist einungis um það hvenær hún myndi sjálf falla á tíma .
Nú er orðið minna en meðgöngutími í næstu kosningar .
Engar líkur standa til þess að núverandi ríkisstjórn fái endurnýjað umboð .
Enda umboð til hvers ? Slá " skjaldborg um heimilin ? " Því var ekki borið við allt kjörtímabilið , þrátt fyrir hástemmd loforð , en því meir var slegið til þeirra sem höllum fæti stóðu og máttu við minnstu .
Þúsundir hafa þegar misst heimilin sem " skjaldborgin " átti að verja .
" Skjallborg " reyndist eina úrræðið sem fólki var boðið til að halda í sín heimili , áður en það gafst upp á innantómu orðskrúði og flúði til Noregs með Norrænu , í kveðjuskyni við norræna velferð íslenskrar vinstristjórnar , svo sem alþekkt er orðið .
Hugmyndafræðilega gjaldþrota forystumenn stjórnarflokkanna horfðu um stund hugfangnir á hvernig Samfylkingunni tókst að laumast inn bakdyramegin í rassvasanum á " Besta flokknum " eftir að hafa goldið afhroð í borgarstjórnarkosningum .
Gamall sætavísari með kaskeiti í Austurbæjarbíói getur frætt þá sömu um að mun erfiðara er að svindla sér inn í annað sinn .
Síbrota svindlurum er gefið auga .
Að teygja sig yfir miðjuna Jón Sigurðsson , sem um stutt skeið var formaður í Framsóknarflokknum , velti nýlega fyrir sér efnislega hvort sá flokkur gæti komið að liði við þá þjóðarnauðsyn að halda Jóhönnu og Steingrími áfram við völd eftir næstu kosningar .
Það voru raunar síðustu beinu stjórnmálaafskipti Jóns sjálfs að reyna að stuðla að fjórðu stjórnarmyndun síns flokks með Sjálfstæðisflokki , áður en Bjarni , frændi bréfritara Harðarson , skaut þá tilraun í kaf , án þess þó að beita sínu beittasta vopni , hinu tortímandi lyklaborði sínu , í það sinnið .
En þeir frændur náðu , svo sem kunnugt er , hvorugur lágmarki til að mega keppa í ólympískum tölvuslætti í London , og áttu víst töluvert í land .
En eftir að Bjarni frændi færði sig úr Framsókn yfir í VG kom þó til álita að veita honum kvikasilfrið í greininni .
Og nú vill Jón leita leiða til að ná samstarfi við þá Steingrím og Bjarna í VG og Jóhönnu í Sf. Jón telur að Framsókn eigi að " teygja sig yfir miðjuna " til þessara flokka .
Ekki verður þessi hugmynd skilin öðru vísi en svo að þar með sé lagt til , í fyrsta sinn , að Framsókn hætti að vera miðjuflokkur og lýsi því yfir fyrir kosningar að helsta markmið flokksins í þeim verði að veita þeim Steingrími og Jóhönnu framhaldslíf og það hérna megin grafar .
Nú er vitað að sá góði og gegni Jón Sigurðsson er ákafamaður um að Ísland gangi í Evrópusambandið .
Hann segir raunar í grein sinni að ekki sé ástæða til að ætla að menn láti af vilja sínum til að komast í sambandið vegna þess ástands sem nú sé í Evrópu .
Þetta er eftirtektarverð fullyrðing , því að allar , ekki bara sumar , heldur allar skoðanakannanir um álfuna þvera og endilanga sýna að endaskipti hafa orðið í viðhorfum manna til ESB og evrunnar .
Ef sérstaklega er horft til landa eins og Noregs , þar sem pólitíska elítan er fyrir löngu gengin í ESB , með norska stjórnkerfinu , eins og það leggur sig , hefur andúð þjóðarinnar á öllu því fírverkeríi aldrei verið önnur eins .
Og Svíþjóð , sem er skuldbundin til að taka upp evru , mun ekki gera það á meðan fjármálaráðherrann núverandi er ofar moldu , að hans eigin sögn , og er hann þó næstum helmingi yngri maður en Jón Sigurðsson .
En þrátt fyrir þetta skal ekki dregið í efa að á Íslandi séu til menn sem vilji ganga í ESB hvað sem það kostar .
Láti slíkir eftir sér að tala um að " kíkja í pakka " sér hver maður heilindin í því .
En burt séð frá því hlýtur þessi spurning að vakna .
Er það virkilega snjöll uppskrift að pólitískum sigri í næstu kosningum að Framsóknarflokkurinn lýsi því sem sínu helsta máli að " teygja sig yfir miðjuna " til að bjarga pólitísku lífi Jóhönnu og Steingríms og stökkva um leið upp í " hraðlestina inn í ESB " eins og Össur og Jón Baldvin kölluðu það , en sú stendur ekki einu sinni við brautarpallinn lengur , en ryðgar niður á fjarlægri hliðarrein ? Hefði Þóra Arnórsdóttir , eftir allt saman , átt að segja glaðbeitt að hún mælti eindregið með því að fólk pantaði sér helst herbergi á hótelum sem stæðu í ljósum logum í sínu næsta sumarfríi ? Hefði hún þá unnið ? Teygt hendurnar yfir miðjuna og inn í logana og náð þannig að brenna sig inn á Bessastaði ? Hvað sem öðru líður er kenningin frumleg og ekki er ólíklegt að Niccoló Machiavelli myndi snúa sér við í gröfinni núna , væri hann á lífi , eins og karlinn hefði orðað það .
Enda fagleg yfirsjón í tonnum talin af meistaranum að sjást yfir slíkan pólitískan snúning .
Nú hugsa menn er haustar að En þeir sem ekki eru atvinnumenn i pólitískum vangaveltum og hafa ekki jafn víða komið við og ýmsir þeir sem að ofan eru nefndir hafa heyrt eftirfarandi upp á síðkastið og selja nú við sama verði og þeir keyptu : Vinstri grænir eru búnir að átta sig á að æruleysið er ekki vænlegasta flaggið til að veifa á atkvæðaveiðum í næstu kosningum .
Mönnum er frjálst að geta sér til um hver var seinastur í VG til að komast að þeirri niðurstöðu .
Þess vegna sé flokkurinn nauðbeygður til , þegar á fyrstu haustmánuðum , að láta skerast í odda í Evrópumálum .
Tilefnin , sem hægt er að nota til uppsetts ágreinings , eru fleiri en skrúfurnar sem finna má í hillunum í Byko og Bauhaus samanlagt .
Og tímasetningin sé augljóslega hin rétta .
Fyrr hefði ekki verið þorandi að stilla samstarfsflokknum upp við vegg .
Þá hefði Samfylkingin , rétt einu sinni , þegar haft í hótunum um stjórnarslit , sem hún hefur iðulega gert vegna smærri mála , en málsins hennar eina .
Og hefði VG ekki lúffað var alls ekki útlokað að SF hefði þá staðið við sínar hótanir og í framhaldinu sakað VG um að hafa rofið " fyrstu hreinræktuðu vinstristjórnina , " sem í þessum herbúðum þykir verri ásökun en kaþólskum þætti , ef fullyrt væri að páfinn hefði sést á vagni með Gnarr og Páli Óskari í gleðigöngunni .
En sú vá vofi ekki lengur yfir .
Hún hefur gufað upp eins og kjarnorkuváin gerði er kalda stríðinu lauk .
Tifandi klukkan og atburðirnir í Evrópu hafa á hinn bóginn gert " aðildarmálið " að fáfengilegheitum sem enginn flokkur getur hagnast á núna að sprengja ríkisstjórn fyrir .
VG hefur því sem flokkur allt að vinna .
Sífellt svínbeygður gæti hann nú sýnt flokkslegan styrk á lokametrum stjórnarsamstarfsins .
Hann væri ekki mesti svikaflokkur allra tíma , eins og orð hefur legið á .
Hann hafi alltaf haft fyrirvara og nú sæist tvennt : Þeir hefðu ekki verið hjóm og fyrirsláttur og þeir héldu þegar á reyndi .
Enn væri tími til þess að eitthvað af fylginu sem fór myndi skila sér heim , og jafnvel nægilegur tími til að fela grímulausa aðild VG að aðlöguninni að ESB , allt kjörtímabilið , þvert á staðfastar yfirlýsingar um hið gagnstæða .
Þetta veit Samfylkingin .
Hugmyndin um að það gæti dugað Samfylkingu til að draga úr skaða eða hruni í kosningunum að fá að vera " eini ESB-kosturinn " í kosningunum verður sífellt óálitlegri .
Enginn hefur gleymt því hvernig álitlegur frambjóðandi var leikinn í forsetakosningum vegna meintra tengsla við Jóhönnu og Samfylkingu og mjög óljósa afstöðu í ESB- málum .
Í tilfelli Samfylkingar þarf engar getgátur .
Hún er því orðin mjög óróleg enda kunnugt um framangreindar bollaleggingar innan VG .
Þess vegna hafa þreifingar verið í gangi við stjórnarandstöðutengla undanfarna mánuði , einkum þó Framsóknarflokkinn upp á síðkastið .
Síðastliðið vor var reynt að selja flokkunum tveimur þá hugmynd að VG yrði hent út og Samfylking fengi ein að vera í minnihlutastjórn , sem myndi grípa til stórsóknar í atvinnumálum .
Þá hefði öllum orðið augljóst hverjir hefðu þvælst fyrir íslenskri atvinnuuppbyggingu .
Sú beita var ekki gleypt , þótt einstaka maður hefði gapað nokkuð við .
En upp á síðkastið hefur sóknin að Framsókn verið hert .
Þar er Össur einkum á ferðinni , en fleiri láta til sín taka .
Ekki þó Jóhanna .
En hún var svo fegin er hún sá óvæntu björgunargreinina frá Jóni Sigurðssyni , að orðrómur er uppi um að hún hafi beðið Hrannar að rifja upp fyrir sér hvort Jón hafi fæðst , fermst eða dáið í Dýrafirði .
Það eru sem sagt allir að .
