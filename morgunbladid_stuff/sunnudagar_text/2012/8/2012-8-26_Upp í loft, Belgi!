Marouane Fellaini er ráðgáta .
Þið vitið , þessi hávaxni með biðukolluna sem leikur með Everton í ensku úrvalsdeildinni í knattspyrnu .
Á góðum degi eru fáir hans jafnokar en á vondum degi hverfur hann á bólakaf í hyldýpi meðalmennskunnar – ekki einu sinni hárið stendur upp úr .
Hvað veldur ? Næstliðinn mánudagur var sannarlega einn af hans betri dögum , alltént átti enginn leikmaður þeirra karmellinga stærri þátt í fræknum sigri á stjörnum prýddu liði Manchester United á Goodison Park í fyrsta leik sparktíðarinnar .
Fellaini bar höfuð og herðar yfir aðra leikmenn á vellinum og gerði sigurmarkið með hnitmiðaðri kollspyrnu í seinni hálfleik .
Verður þetta vetur Belgans – loksins ? Fellaini er ekki síst sterkur í loftinu .
Hafi aumingja Michael Carrick og Nemanja Vidic ´ ´ ekki verið það ljóst fyrir vita þeir það nú .
Maðurinn er 194 cm á hæð og stökkkrafturinn eftir því .
Fellaini er að sönnu tignarlegur þegar hann hefur sig á loft .
En kappinn hentar ekki bara vel til loftárása , hann er hreint prýðilegur á jörðinni líka , leikinn og fljótur að éta upp flötina .
Þá dregur Fellaini hvergi af sér í návígjum , ef svo ber undir .
Svo harður er hann raunar að enska dómarasambandið sá á sínum tíma ástæðu til að kalla hann á beinið vegna tíðra áminninga .
Sá fundur virðist hafa skilað tilætluðum árangri .
Á liðnum vetri vann Fellaini næstflestar tæklingar í úrvalsdeildinni og náði knettinum oftar en nokkur annar af andstæðingum sínum , 190 sinnum .
Ekki slæmt ! Fellaini , sem verður 25 ára í haust , kom til Everton frá Standard Liege í Belgíu fyrir fjórum árum en meðal félaga sem sýndu honum áhuga á þeim tíma var Manchester United .
Hann fór vel af stað og gerði til að mynda níu mörk af miðjunni fyrsta veturinn .
Síðan hefur hann mest skorað fimm mörk á leiktíð .
Hann fer sumsé upp og niður í fleiri en einum skilningi .
Ýmsum þykir tímabært að Fellaini verði sér út um stöðugleika á velli og mögulega er United-leikurinn upptakturinn að því .
Alltént verður fróðlegt að sjá í hvaða ham pilturinn verður gegn Aston Villa um helgina .
Fellaini er af marokkósku foreldri en fæddur í Belgíu , nánar tiltekið Etterbeek .
Hann valdi að leika fyrir hönd fæðingarlands síns og þreytti frumraun sína aðeins nítján ára að aldri .
Fellaini hefur leikið 35 landsleiki fyrir Belgíu og skorað í þeim fimm mörk .
Mikils er vænst af honum á þeim vettvangi .
Belgísk innrás Óhætt er að segja að belgísk innrás sé hafin í ensku knattspyrnunni .
Auk Marouanes Fellainis eru tveir af sterkustu miðvörðum deildarinnar undanfarin ár , Vincent Kompany hjá Manchester City og Thomas Vermaelen hjá Arsenal , Belgar og þriðji varnarjaxlinn , Jan Vertonghen , var að bætast í hópinn .
Hann leikur nú með Tottenham .
Þá hefur Simon Mignolet fest sig í sessi sem aðalmarkvörður Sunderland .
Miðvellingurinn Moussa Dembélé hefur átt góðu gengi að fagna hjá Fulham og nú er sjálfur gulldrengur Belga , Eden Hazard , farinn að beita töfrum sínum hjá Chelsea .
Þar var fyrir miðherjinn Romelu Lukaku , sem lánaður hefur verið til WBA .
Loks gekk annar miðherji , Kevin Mirallas , til liðs við Everton á dögunum .
Enginn þessara manna er eldri en 26 ára .
Framtíðin er því björt .
