Villibráð er einhver sá besti og hollasti matur sem völ er á .
Nýveiddur lax er lostæti , svo miklu betri en eldislaxinn .
Eins og kom fram í seinasta pistli mínum á laxinn í vök að verjast .
Það verður æ algengara að veiðimönnum sé gert að sleppa þeim laxi sem þeir veiða .
Þá er takmarkað magn af villtum laxi til sölu í verslunum , hér er um að ræða lax sem veiddur er í net .
Að vísu hefur dregið verulega úr netaveiði hér á landi en til eru þau veiðisvæði þar sem erfitt er að veiða með stöng og eru þá stundaðar netaveiðar í staðinn .
Takmörkuð netaveiði á laxi á rétt á sér ef veiðin er sjálfbær .
Villtur lax á því að vera árstíðabundinn matur eins og rjúpan .
Rjúpu hefur fækkað talsvert á undanförnum áratugum .
Nú er svo komið að það er sölubann á rjúpu , má ekki hafa hana á boðstólum í verslunum eða á matseðlum veitingahúsanna .
Flestir veiðimenn ganga til rjúpna vegna ánægjunnar , að vera úti og reyna á sig , njóta félagsskapar góðra vina .
Rjúpan er hefðbundinn jólamatur hér á landi og þeim fækkar stöðugt sem láta sér detta það í hug að snæða rjúpu á öðrum tíma árs en um jólin .
Svipuð þróun hefur átt sér stað varðandi laxinn , hann er helst á borðum yfir veiðitímann .
Annar frábær matfiskur er sjóbleikjan en því miður hefur dregið talsvert úr bleikjuveiðinni á seinustu 10 árum .
Hlýnun hafsins eða breytt skilyrði virðast hafa orðið til þess að minna er af bleikju við Íslands strendur en áður .
Vonandi á hún eftir að koma aftur , það er sérlega skemmtilegt að veiða bleikjuna og þá er hún , eins og áður sagði , frábær til matar .
Við skulum einnig vona að rjúpan eigi eftir að rétta úr kútnum en dregið hefur verið verulega úr veiðum á rjúpu að undanförnu , vonandi verða þessar verndaraðgerðir til þess að stofninn styrkist .
Það er hins vegar ýmislegt sem má nýta í náttúrunni og nóg er til af .
Víða um land eru góð silungsvötn sem lítið eru nýtt en í er góður fiskur .
Íslensku gæsastofnarnir eru sterkir , sérstaklega heiðagæsastofninn sem telur um 400.000 fugla á haustin .
Veiðar á heiðagæs eru krefjandi og skemmtilegar og fleiri veiðimenn ættu að stunda þær .
Bráðum verður hægt að fara í berjamó en berin eru einstaklega holl , stundum kölluð " ofurmatur " .
Fyrr voru ber helst notuð í sultur og saft en nú er fólk farið að frysta þau og nota á ýmsan hátt , til dæmis í þeyting og aðra holla drykki .
Bláber og þá sérstaklega aðalbláber passa einstaklega vel í sósur með glóðarsteiktum mat .
Stappið saman með gaffli fetaost og sýrðan rjóma , blandið svo saman við sósuna aðalbláberjum eftir smekk , sósuna má krydda með ögn af svörtum pipar .
Með aukinni skógrækt verður æ meira af sveppum , víða um land má því tína sveppi .
Villisveppir eru sælkeramatur , bestir eru þeir nýtíndir .
Hér kemur uppskrift að sáraeinföldum rétti , fínn forréttur .
Kóngasveppur eða ungur kúalubbi , einnig mætti nota furu- eða lerkisveppi , er skorinn eftir endilöngu í örþunnar sneiðar .
Mozzarellaostur er skorinn í 2 cm þykkar sneiðar og þeim raðað í eldfast mót .
Sveppunum er raðað ofan á ostinn í mótinu , rétturinn er svo kryddaður með timían , salti og pipar .
Hellið góðri ólífuolíu dropavís yfir réttinn , bakið hann svo í 180° heitum ofni í 12 mín .
Ýmsar aðrar villtar jurtir má nota í matargerð , í því sambandi mætti nefna hvönn og fjallagrös .
Þessar jurtir hafa lækningamátt en auk þess má nota þær sem krydd .
Hundasúrur vaxa víða og er tilvalið að nýta þær meira en nú er gert .
Þeim má blanda í salat og setja í sósur með fiski .
Þær eru góðar í eggjakökur , tínið hnefafylli af hundasúrum , fjarlægið þykkustu stilkana og grófsaxið þær svo .
Hrærið saman fjögur egg í skál með nokkrum dropum af vatni eða mjólk , kryddið með salti og pipar eftir smekk .
Bræðið þrjár matskeiðar af smjöri á pönnu , hellið svo eggjahrærunni í pönnuna og svo hundasúrunum , hrærið þær vel saman við eggjahræruna .
Þetta er frábær eggjakaka , bragðgóð og óvenjuleg .
Það gefur ferðalaginu aukið gildi nota í matinn ýmislegt úr náttúrunni .
Nú er gróðurinn í fullum blóma , stangaveiðin í hámarki , hreindýraveiðar hafnar og senn hefjast veiðar á gæs .
Seinnihluti sumars og haustið er uppskerutími , það er góður siður að safna góðum gjöfum náttúrunnar til vetrarins , sulta , þurrka , frysta og reykja .
En – umfram allt – lifa af gjöfum landsins ( að hluta til ) meðan á ferðalaginu stendur .
