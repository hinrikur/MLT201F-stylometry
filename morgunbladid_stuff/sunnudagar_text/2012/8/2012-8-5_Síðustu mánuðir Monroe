Um helgina eru 50 ár síðan Marilyn Monroe fannst látin á heimili sínu í Los Angeles , 36 ára gömul .
Hún lá samanhnipruð og nakin í rúmi sínu með ábreiðu yfir sér .
Niðurstaða dánarstjóra var að dauði hennar væri að öllum líkindum sjálfsmorð enda sýndu rannsóknir mikið magn svefnlyfja og róandi lyfja í líkama hennar .
Samsæriskenningar fóru samstundis á kreik og ekkert lát hefur verið á þeim , þótt hálf öld sé liðin frá sviplegu láti frægasta kyntákns sögunnar .
Ein kenning er á þá leið að Monroe hafi átt í ástarsambandi við Robert Kennedy sem hefði lofað að giftast henni en síðan skipt um skoðun og þegar hún hótaði að gera samband þeirra opinbert hafi hann og bróðir hans , John F. Kennedy forseti , sem einnig var ástmaður hennar , látið ryðja henni úr vegi .
Einnig hefur verið fullyrt að Monroe hafi búið yfir óþægilegum upplýsingum sem hún hefði fengið hjá forsetanum og bróður hans og skráð þær í dagbók , auk þess sem hún hefði talað inn á segulband og sagt frá ýmsu sem myndi koma bræðrunum illa .
Því hefði bandaríska leyniþjónustan og Kennedy bræður talið nauðsynlegt að grípa til örþrifaráða og látið myrða hana .
Glannalegar fullyrðingar af þessu tagi hafa fest sig í sessi í vitund margra .
Þeir sem rannsakað hafa vandlega dauða Monroe og samband hennar við Kennedy bræður eru sammála um að engar sannanir séu fyrir því að FBI , CIA eða Kennedyarnir hafi átt nokkurn þátt í dauða Marilyn Monroe .
Einnig verður að hafa í huga að þegar goðsögn deyr verða margir til að gera sér mat úr því og það gerðist í tilfelli Marilyn Monroe , en alls kyns sníkjudýr , sem vildu koma sjálfum sér í sviðsljósið og auðgast , seldu frásagnir af samskiptum við Monroe og sögðu frá trúnaðarsamtölum sem höfðu að geyma æsilegar upplýsingar , sem ómögulegt var að sannreyna .
Joe DiMaggio snýr aftur Síðustu mánuðina í lífi Marilyn Monroe benti ýmislegt til þess að hún væri að ná tökum á lífi sínu og losa sig við fólk sem hafði slæm áhrif á hana .
Má þar sérstaklega nefna sálgreini hennar , Ralph Greenson sem hafði gert hana óeðlilega háða sér og setti henni boð og bönn og ákvað hvaða vini hún mætti eiga og hverja hún mætti heimsækja .
Hann var einn af þeim sálfræðingum sem hefði sjálfur þurft sálfræðiaðstoð .
Hann hafði ráðið sérstaka ráðskonu , Eunice Murray til að hafa auga með Monroe og í sameiningu tóku Greenson og Murray sífellt fleiri ákvarðanir fyrir leikkonuna .
Vinum Monroe stóð stuggur af þessum tveimur manneskjum .
Monroe ætlaði sér að reka Murray og hafði vaxandi efasemdir um Greenson .
Monroe , sem allt frá barnsaldri þjáðist af öryggisleysi og höfnunarkennd , hafði lengi verið háð róandi lyfjum og svefntöflum og á því varð engin breyting síðustu mánuði í lífi hennar .
Monroe var þó nokkuð betur á sig komin andlega en oft áður og sagði vinum sínum að sér hefði aldrei liðið betur .
Þeir töldu hana aldrei hafa verið jafn fallega og á þessum tíma og sögðu að hún hefði verið bjartsýnni en oftast áður .
Hún lét sig dreyma um að eignast barn en hún hafði þrisvar misst fóstur í hjónbandi sínu með leikskáldinu Arthur Miller .
Síðasta árið sem hún lifði sagði Monroe að það að eignast barn myndi fullkomna hana sem konu .
Árið 1962 , árið sem hún lést , var Monroe skilinn við þriðja eiginmann sinn , leikritaskáldið Arthur Miller og hafði endurnýjað samband við eiginmann númer tvö , hafnarboltakappann Joe DiMaggio en hjónaband þeirra hafði einungis staðið í níu mánuði árið 1954 .
Hann hafði aldrei hætt að elska hana og sagði vinum sínum að þau ætluðu sér að ganga aftur í hjónaband .
Hún staðfesti fyrirhugaða giftingu í samtali við antíksala sem hún verslaði við þegar hún sagði : " Ég er svo hamingjusöm vegna þess að ég er að fara að giftast manni sem ég var gift áður .
" Eftir lát hennar fannst í minnisbók hennar bréf sem hún hafði skrifað DiMaggio en ekki lokið við .
Þar stóð : " Kæri Joe , Ef mér tekst að gera þig hamingjusaman þá hefur mér tekist það stærsta og erfiðasta sem hægt er – sem er að gera eina manneskju fullkomlega hamingjusama .
Þín hamingja er mín hamingja og ...
" Það rímar ekki fullkomlega að Monroe hafi átt í ástríðufullu sambandi við Robert Kennedy á svipuðum tíma og hún var að endurnýja sambandið við fyrrum eiginmann sinn .
Donald Spoto , sem hefur sennilega skrifað bestu ævisöguna um Monroe , fullyrðir að ekkert ástarsamband hafi verið á milli Roberts Kennedys og Marilyn Monroe , heldur einungis ágæt vinátta þótt þau hafi ekki hist oft .
Ekki eru allir ævisagnahöfundar Monroe sammála Spoto og telja víst að um ástarsamband hafi verið að ræða .
Monroe átti alveg örugglega í ástarsambandi við hinn ofurkvensama John F. Kennedy .
Það var reyndar einungis ein helgi , sagði Monroe við vini sína .
Enn er svo deilt um hvort það sé rétt .
Síðasti dagurinn Daginn sem Monroe dó , 4. ágúst , um klukkan fimm , hringdi leikarinn Peter Lawford , mágur Kennedys forseta , í hana og bauð henni í samkvæmi .
Hún afþakkaði boðið og ekki var að heyra á henni að nokkuð væri að angra hana .
Klukkan sjö hringdi tvítugur sonur DiMaggio í fyrrum stjúpmóður sína , en þau Monroe voru miklir mátar og töluðust oft við .
Hann sagði seinna að það hefði legið vel á henni og hún hefði virst hamingjusöm .
Um fjörutíu mínútum seinna hringdi Peter Lawford aftur til að ítreka boð sitt í samkvæmi og heyrði í allt annarri konu .
Rödd Monroe var drafandi og þegar Lawford spurði hvað væri að fékk hann ekkert svar .
Pilluneysla leikkonunnar var þekkt vandamál og Lawford hafði samband við vini og kunningja leikkonunnar og bað þá að fara til hennar og athuga ástand hennar .
Af ýmsum ástæðum var brugðist seint og illa við því en um miðnætti komu ráðskona leikkonunnar og sálgreinir hennar að henni látinni .
Yfirmanni fyrirtækisins sem sá um kynningarmál leikkonunnar mun hafa verið látið vita af stöðu mála og flýtt sér á vettvang .
Hans hlutverk átti að vera að forða því að fjölmiðlar fréttu samstundis af láti leikkonunnar .
Það var ekki fyrr en um sex klukkustundum síðar sem hringt var í lögregluna .
Opinber dánardagur hennar er því 5. ágúst þótt nú sé talið að hún hafi verið látin fyrir miðnætti 4. ágúst .
Sú töf sem varð á því að hringt væri í lögreglu kallar vissulega á tortryggni og ól á samsæriskenningum og ekki bætti úr skák að rannsóknin á láti leikkonunnar var vægast sagt afar klúðursleg .
Enginn veit hvað nákvæmlega gerðist 4. ágúst og varð til þess að Monroe sem var glöð og gáskafull klukkan sjö um kvöldið var orðin uppdópuð fjörtíu mínútum seinna .
Mörgum árum síðar sagði ráðskona Monroe að Robert Kennedy hefði heimsótt leikkonuna daginn sem hún dó .
Hún var reyndar margsaga í frásögnum sínum um það hvað gerðist kvöldið örlagaríka og telst vart áreiðanlegt vitni .
Þeir sem kynnt hafa sér málið af mestri yfirvegun telja útilokað að Monroe hafi verið myrt .
Þeir telja líklegast að Monroe hafi einfaldlega í hugsunarleysi og sljóleika tekið inn of margar töflur , eins og hún gerði svo ótal oft áður .
Engan veginn er þó hægt að útiloka þann möguleika að þessi tilfinningaríka og óörugga leikkona sem stöðugt þjáðist af vanmáttarkennd hafi í stundarörvæntingu ákveðið að deyja .
Ef svo var þá hafði hún ekki fyrir því að skilja eftir sig kveðjubréf .
Joe DiMaggio hafði umsjón með útför konunnar sem hann hafði þráð að kvænast að nýju og bauð þangað 30 vinum og ættingjum .
Áður en kistunni var lokað beygði Joe DiMaggio sig niður að líkinu , lagði bleika rós í kistuna og grét meðan hann sagði : " Ég elska þig , ástin mín , ég elska þig .
" Joe DiMaggio kvæntist ekki aftur og ræddi aldrei um Monroe við fjölmiðla .
