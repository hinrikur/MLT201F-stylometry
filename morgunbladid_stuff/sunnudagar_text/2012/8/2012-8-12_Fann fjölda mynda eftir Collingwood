Á dögunum lagði á fjórða tug Breta leið sína til Íslands í eins konar pílagrímsferð , í fótspor breska myndlistarmannsins , fagurfræðingsins og rithöfundarins Williams Gershoms Collingwoods ( 1854-1932 ) .
Collingwood ferðaðist í tíu vikur um Ísland sumarið 1897 og málaði hér myndir af sögustöðum , sem hann gaf út á bók tveimur árum síðar .
Stór hluti myndverkanna er nú varðveittur í Þjóðminjasafni Íslands og eru ómetanlegar heimildir um Ísland í lok 19. aldar , auk þess hvað fagurfræðilegt gildi verkanna er mikið .
Pílagrímarnir eru allir félagar í Cumberland & Westmorland Antiquarian and Arheologial Society , CWAAS , en Collingwood var forseti félagsins um langt skeið og ritstýrði bókum þess og tímaritum , nánast til dauðadags .
Núverandi stjórnendur félagsins , hjónin Mike og Kate Lea , höfðu lagt mikla vinnu í undirbúning ferðalagsins , og ritstýrðu meðal annars nýrri bók um ferðalag Collingwoods hingað með bréfum hans og úrvali mynda , auk greina eftir aðstandendur pílagrímsferðarinnar , en fararstjórar voru þau Emily Lethbridge , starfsmaður Árnastofnunar , og Matthew Townend , sem hefur ritað bók um störf W.G .
Collingwoods .
Við upphaf pílagrímsferðarinnar var haldið málþing um verk Collingwoods í Þjóðminjasafni Íslands , og við það tækifæri afhenti einn " pílagrímurinn " , Teresa Smith , Þjóðminjasafninu til varðveislu stórt landakort sem Collingwood notaði á ferð sinni hér og merkti jafn óðum inn á hvar þeir fóru yfir og hvar hann málaði .
Smith er sonardóttir listamannsins .
W.G .
Collingwood átti fjögur börn , þrjár dætur og soninn Robin George ( 1889-1943 ) , föður Teresu , en hann varð afar kunnur heimspekingur og fræðimaður á fleiri sviðum – og er án efa mun þekktari en faðir hans í dag .
Stafli eftir stafla af vatnslitamyndum Teresa Smith er menntuð í Oxford eins og faðir hennar og afi .
Hún lærði klassísk fræði , starfaði við forleifauppgröft og menntaði sig síðan einnig í félags- og uppeldisfræðum .
Hún var um árabil deildarstjóri við Oxford-háskóla og vinnur þar enn með doktorsnemum .
Þegar við sitjum í sólinni utan við Þjóðminjasafn að lokinni afar vel lukkaðri pílagrímsferð , segist hún ekki hafa komið hingað fyrst vegna tengsla afa síns við landið , heldur til að flytja fyrirlestur á alþjóðlegri ráðstefnu um kennslumál í Kennaraháskólanum sumarið 2006 .
" George eiginmaður minn kom með mér og eftir ráðstefnuna leigðum við bíl og ókum vestur á land í fjóra daga .
Á þessum tíma vissi ég lítið um ferðalag W.G .
hingað til lands , eða stöðu hans hér í dag .
Ég hafði ekki hugmynd um að W.G .
væri jafn mikilvægur í íslenskri menningarsögu og ég hef síðan komist að , " segir hún .
Hún bætir við að þau hjón hafi farið í Þjóðminjasafnið og til Þingvalla og rekist á báðum stöðum á eftirgerð frægrar myndar Collingwoods af þinghaldi á Þingvöllum til forna .
" Þá fórum við að átta okkur á því að kannski væri hann ekki gleymdur hér , " segir hún .
Í Þjóðminjasafninu var þetta sumar uppi sýning á ljósmyndum eftir Mark Watson , sem hafði keypt vel á annað hundrað verka W.G .
Collingwoods úr Íslendsferðinni af Janet Gnosspelius , frænku Teresu Smith .
Teresa komst að því að Inga Lára Baldvinsdóttir , deildarstjóri í Þjóðminjasafninu , hefði sett sýninguna saman og hún sendi henni tölvupóst og óskaði eftir fundi .
Á leiðinni út á flugvöll hittu Teresa og George Ingu Láru í geymslum safnsins .
" Við vorum þar í tvo tíma með Ingu Láru og það var dásamleg upplifun .
Hún sýndi okkur stafla eftir stafla af innrömmuðum vatnslitamyndum afa míns , og líkan sem hann gerði af Þingvöllum úr pappamassa .
Þarna fór ég að skilja stöðu hans hér á landi betur .
" Minning Collingwoods lifandi hér Þau Teresa og George slógust síðan í för með hóp pílagrímanna sem komu hingað á dögunum .
Þá var hún búin að kynna sér Íslandskaflann í lífi afa síns vel og hafði fundið fjölda myndverka hans í dánarbúi frænku sinnar , eins og kemur fram hér til hliðar .
Pílagrímarnir fóru um Vestur- og Suðurland og komu víða við þar sem Collingwood hafði málað .
Fararstjórarnir héldu fyrirlestra , meðal annars um ferðalag listamannsins og annarra Íslandsferðalanga á 19. öld , svo sem Williams Morris , og um Íslendingasögurnar sem alls staðar voru miðdepill .
Í Stykkishólmi bauð Rakel Oslen pílagrímum til endurgerðar " al-fresco " veislu sem kaupmen þar í bæ héldu Collingwood og Jóni Stefánssyni ferðafélaga hans á sínum tíma , og kirkjunni á Borg á Mýrum , þar sem er einstæð altaristafla eftir Collingwood , upplýsti Teresa ferðafélagana um það hverjir væru á myndinni ; börnin sem þar má sjá eru tvær dætur málarans og faðir hennar , Robin George .
" Þessi ferð var gríðarlega skemmtileg ; upplifunin hefur öll verið yndisleg ! " segir Teresa og breitt brosið segir sitt .
" Það var svo gaman að hitta allt þetta áhugasama fólk í hópnum og allir sem við hittum hér voru svo vinsamlegir og gjafmildir .
Og það að finna hvað minning Collingwoods er lifandi hér , og hvað framlag hans til menningarinnar er talið mikils vert , hreyfði afskaplega mikið við mér .
Og að fá að fara upp að altaristöflunni á Borg ásamt sóknarprestinum , Þorbirni Hlyni Árnasyni , var einstök upplifun .
Þar sagði ég frá börnunum á myndinni – afi hefur þar málað föður minn þrisvar eða fjórum sinnum .
" Lítið þekktur á Englandi í dag Collingwood var dæmigerður fulltrúi menntamanna Viktoríutímans ; hann lærði klassísk fræði og myndlist en var ekki einhamur í störfum sínum .
Hann skrifaði fjölda bóka ; skáldsögur sem byggjast á áhuga hans á norrænum mönnum og landnámi þeirra á Englandi , bækur um listfræði , ævisögu fagurfræðingsins Jonh Ruskins sem hann vann með í um þrjá áratugi , og vandaðar bækur um fornleifarannsóknir , auk þess sem hann ritstýrði fjölda verka um hin ýmsu mál .
Hér á landi hafa verið gefnar úr þrjár bækur um Íslandsmyndir Collingwoods og þær eru mikils metnar hér .
En hver er staða hans í heimalandinu í dag ? " Í dag er hann lítið þekktur á Englandi , " svarar Teresa .
" Hann er einkum þekktur í Vatnalöndum þar sem hann bjó , og þá sérstaklega sem fornfræðingur og fornleifafræðingur .
W.G .
Collingwood tók köllun sína sem málari alvarlega og málverk hans eru í anda kenninga Ruskins ; hann leitar að kjarna hlutanna .
En faðir minn skrifaði í sjálfsævisögu sinni að W.G .
hefði aldrei notið mikillar velgengni sem málari , og sem dæmi um það gekk honum illa að selja myndirnar sem hann málaði á Íslandi .
Þeir sem keyptu var fólk sem þekkti verk hans fyrir og fólk sem hafði mikinn Íslandsáhuga .
Þrátt fyrir að hann héldi áfram að vinna fyrir sér sem málari færðist áhugi hans smám saman yfir í fornleifafræðina , en hann varð afar vandaður og virtur fornleifafræðingur , " segir Teresa um afa sinn , W.G .
Collingwood .
" Í möppunni er einnig bunki af svarthvítu myndunum sem hann gerði " Á tíu vikna ferðalagi sínu um Ísland sumarið 1897 málaði William Gershom Collingwood um 300 til 330 vatnslitamyndir , einkum af stöðum sem koma fyrir í Íslendingasögunum .
Eftir heimkomuna hélt hann þrisvar sinnum sýningar á úrvali verkanna en seldi aðeins nokkur .
Áður en hann afhenti kaupendum myndirnar virðist hann hafa gert eftirmynd fyrir sig .
Eftir heimkomuna hóf Collingwood að vinna að bók um sögustaðina ásamt ferðafélaga sínum , dr. Jóni Stefánssyni .
Þurfti Collingwood að endurgera þorra myndanna í bókinni í svarthvítu , því einungis var unnt að prenta 13 litmyndir , sökum þess hve dýrt það var , en hinsvegar eru 146 svarthvítar myndir í bókinni A Pilgrimage to the Saga-Steads of Iceland , sem kom út árið 1899 í 500 eintökum .
Enski Íslandsvinurinn Mark Watson keypti stóran hluta vatnslitamynda Collingwoods frá Íslandsferðinni af Janet Gnosspelius , dótturdóttur listamannsins , og gaf íslensku þjóðinni árið 1964 .
Alls afhenti hann Þjóðminjasafni Íslands 163 myndir og hefur verið sagt að Gnosspelius héldi einungis nokkrum eftir fyrir sig .
Þá fundust 38 til í dánarbúi rithöfundarins Jóns Sveinssonar , Nonna , í Þýskalandi og eru þær einnig varðveittar í Þjóðminjasafninu , auk nokkurra mynda sem Collingwood gaf fólki hér á landi .
Á liðnum árum hafa menn reynt að grennslast fyrir um það hvar afgangur myndanna frá sumrinu 1897 sé niður kominn , auk meginþorra svarthvítu endurgerðanna .
Nokkrar hafa fundist í einkaeigu , hér og í Danmörku .
Þá hafa fáeinar ratað á uppboð erlendis .
Loks eru 38 myndir , bæði fummyndir og eftirgerðir listamannsins í lit og svarthvítu , með dagbókum hans í skjalasafni á Englandi .
En hvar skyldu einhverjir tugir vatnslitamynda , meðal annars af sumum kunnustu sögustöðunum , og meginþorri svarthvítu endurgerðanna , vera niður kominn ? Við þeirri spurningu fundust fá svör – þar til í liðnum mánuði .
" Frænka mín Janes Gnosspelius lést fyrir tveimur árum og eftir andlát hennar báðu lögmennirnir mig um að fara í gegnum eigur hennar og flokka þær eins og erfðaskráin mælir fyrir um , " segir Teresa Smith .
Gnosspelius bjó í litlu húsi í Liverpool , þar sem hún starfaði sem arkitekt .
Allrahanda gögnum um William Gershom Collingwood ánafnaði hún The Collingwood Society í Cardiff í Wales .
Það er helgað minningu og verkum sonar listamannsins , heimspekingsins kunna Robin George Collingwoods , en hann var faðir Teresu Smith .
" Stór hluti skjala um W.G .
afa minn er því nú í Cardiff .
Þau hafa verið forflokkuð en enn er mikil vinna eftir .
Þar er til dæmis nokkuð af gögnum frá Íslandsferðinni og dagbækur konu hans .
" Meðal þess sem Gnosspelius mælti fyrr um að skyldi sent til Cardiff var lokuð stór skjalamappa .
Í liðnum mánuði eyddi Teresa nokkrum dögum í skjalasafninu , áður en hún kom í pílagrímsferðina í fótspor afa síns hingað til lands .
Þá fór hún að skoða möppuna betur .
" Í möppunni er mikið af skissum frá W.G .
Margar þeirra virðast tengjast kennslu hans sem prófessor við listaháskólann í Cardiff og ýmsum fyrirlestrum .
En ég sá að utan á möppuna hefur líka verið skrifað að í henni séu íslensk gögn .
Ég fór að skoða það betur og fann þá nokkrar vatnslitamyndir frá Íslandi , gerðar hér á ferðalaginu 1897 og þar á meðal er ein af Þingvallamyndunum .
Í möppunni er einnig bunki af svarthvítu myndunum sem hann gerði eftir vatnslitamyndunum fyrir bókina .
Ég taldi þær ekki eða bar þær saman við bókina en þetta eru margar myndir , " segir hún .
" Þær eru sjálfsagt flestar þarna .
" – Gætu þetta verið allt að hundrað svarthvítar myndir ? spyr ég .
" Kannski .
Kannski enn fleiri en það .
Það væri stórkostlegt ef þarna væru fundnar flestar myndanna sem ekki hefur verið vitað hvar niður eru komnar , " segir Teresa .
" Það hefur verið mjög merkilegt að uppgötva hér á Íslandi og skilja hvað þáttur W.G .
Collingwoods er mikilvægur fyrir Íslendinga , hvað varðar menningararfleifðina og framlag hans þarna undir lok 19. aldar , það hefur verið afar falleg reynsla fyrir mig .
En ég er sannfærð um að enn eigi eftir að uppgötva ýmislegt sem tengist þessari pílagrímsferð hans hingað árið 1897 , og það þarf að skoða það alvarlega hvar allar þessar nýuppgötvuðu myndir eiga að vera .
Þær þurfa að vera aðgengilegar komandi kynslóðum .
" 