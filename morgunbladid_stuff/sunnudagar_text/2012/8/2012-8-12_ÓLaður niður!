Ólympíuleikarnir í Lundúnum hafa verið frábær skemmtun .
Það er ekki amalegt að hafa marga af fremstu íþróttamönnum þessa heims á einum og sama blettinum – á sama tíma .
Seint verður sagt að þetta hafi verið Bjarmalandsför hjá okkar fólki en svo sem engin sneypuför heldur .
Sundið gekk ágætlega og maður fullvissaður um að keppendur eigi mikið inni .
Það muni skila sér í Ríó að fjórum árum liðnum .
Ég missti af skyttunni góðu en kollegi minn , Kristján Jónsson frá Bolungarvík , sem staðið hefur vaktina af hálfu þessa blaðs af mikill röggsemi ytra , fullyrðir að hún gefi sjálfum Lukku-Láka lítið eftir .
Það nægir mér .
Árangur Ásdísar Hjálmsdóttur vekur athygli en hún setti sem kunnugt er Íslandsmet í spjótkasti á leikunum .
Að vísu fann Ásdís sig ekki alveg í úrslitunum en hún er rétt að byrja .
Kærkomið að eiga aftur spjótkastara í fremstu röð enda stór hluti þjóðarinnar alinn upp við það .
Nú fara menn án efa aftur að mæta ungmennum með spjót í farteskinu í strætó .
Þá eru það " Strákarnir okkar " , blessaðir " Strákarnir okkar " .
Þeir léku á löngum köflum frábæran handbolta á leikunum , það verður aldrei af þeim tekið .
En einmitt þess vegna voru vonbrigðin sár þegar þeir lutu í gólf gegn Ungverjum í átta liða úrslitum .
Þau úrslit voru óvænt .
Ósköp fann maður til með Snorra Steini Guðjónssyni .
Sigurmarkið sem aldrei varð , hefur verið til umræðu í öllum kytrum og kaffistofum landsins í vikunni og sitt sýnist hverjum .
Menn skulu þó hafa í huga að það þarf sterk bein til að stíga fram við þær aðstæður sem uppi voru í höllinni í Lundúnum og traust þjálfarans er augljóst þegar hann sendir á vítapunktinn mann sem lítið sem ekkert hafði leikið í leiknum .
Það þjónar heldur engum tilgangi að velta sér upp úr þessu tiltekna atviki .
Snorri Steinn tók vítið og klikkaði .
Búið mál .
Hann er hvorki verri né betri leikmaður fyrir vikið – einn sá besti sem við höfum átt – en hugsanlega sterkari manneskja .
Sigurinn á Svíum var kærkominn og ekkert að því að þjóðin stigi í kjölfarið trylltan dans – svo mikið áttum við inni .
Ekki spillti heldur fyrir að þjálfari Svía er enginn annar en holdgervingur Svíagrýlunnar í áratugi , Staffan " Faxi " Olsson .
En sá hlær best sem síðast hlær og þegar upp var staðið er það " Faxi " sem leikur til úrslita á mótinu um helgina en ekki Íslendingar .
Mögulega hefur hlakkað í kappanum .
Það má " Faxi " eiga , hversu mikið sem við hötum hann , að hann er " Winner " með stóru W-i .
Töffari af Guðs náð .
Talandi um töffara .
Að sjá Usain Bolt ! Þvílíkur kappi .
Einn sá mesti sem uppi hefur verið á velli , á því leikur ekki lengur nokkur vafi .
Það eru forréttindi að fá að horfa á íþróttasöguna endurritaða – aftur og aftur .
Michael Phelps er ekki sami töffarinn en ótrúlegur kappi eigi að síður enda þótt afrek hans hafi , frá mínum bæjardyrum séð , drukknað í öllu efnisframboðinu .
Næst er það Ríó .
Orri Páll Ormarsson orri@mbl.is 