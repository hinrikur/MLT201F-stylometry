Allt bendir nú til þess að kínverska kaupsýslukonan og lögfræðingurinn Gu Kailai verði dæmd í fangelsi , líklega fyrir lífstíð , en hún neitaði ekki fyrir dómi í Hefei á fimmtudag að hafa myrt breska kaupsýslumanninn Neil Heywood með því að byrla honum eitur í nóvember síðastliðnum .
Málið hefur vakið heimsathygli en Gu er eiginkona stjórnmálamannsins Bos Xilais , leiðtoga kommúnistaflokksins í Chongqing , en hann var sviptur embættum sínum meðan á rannsókn málsins stóð .
Í gær var upplýst að Bo yrði sjálfur dreginn fyrir dómstóla á næstunni grunaður um að hindra framgang réttvísinnar .
Þá hafa fjórir lögreglumenn í Chongqing , þeirra á meðal sjálfur lögreglustjórinn , verið teknir höndum grunaðir um að hylma yfir með Gu , mögulega að undirlagi Bos .
Réttað verður í máli þeirra í næstu viku .
Mikill sláttur hefur verið á þeim hjónum , Bo og Gu , í Kína undanfarin misseri og þeim stundum líkt við bandarísku forsetahjónin sálugu , Jackie og John F. Kennedy .
Fallið er því hátt .
Starfsmaður Gu , Zhang Xiaojun , viðurkenndi einnig fyrir dómi á fimmtudag að hafa verið á vettvangi , þegar Heywood lést .
Bað Gu dómarann að taka tillit til þess við dómsuppkvaðningu að Zhang hefði aðeins verið sér innan handar .
Ábyrgðin væri hennar .
Annars eru fréttir af dómhaldinu nokkuð óljósar en erlendum fjölmiðlum var meinað að fylgjast með því og takmörkuð umfjöllun hefur verið um málið í kínverskum fjölmiðlum .
Kínverska ríkissjónvarpið minntist til að mynda aðeins stuttlega á málið á vef sínum á fimmtudag .
Var þar meðal annars vitnað í orð verjanda Gu sem hélt því fram að Heywood bæri að hluta ábyrgð á dauða sínum sjálfur .
Ekki kom þó fram með hvaða hætti .
Forsaga málsins er sú að Neil Heywood , 41 árs , fannst látinn á hótelherbergi sínu í Chongqing 14. nóvember síðastliðinn .
Í fyrstu var talið að banamein hans hefði verið hjartaáfall í kjölfar ofdrykkju en við þá niðurstöðu felldu aðstandendur Heywoods sig ekki .
Sögðu hann hafa verið hófmann í drykkju .
Hófst þá rannsókn á andlátinu og eftir dúk og disk bárust böndin að Gu en Heywood átti í viðskiptum við son þeirra Bos , Bo Guagua .
Svo virðist sem þau viðskipti , þar sem 130 milljónir sterlingspunda eru sagðar hafa átt að skipta um hendur , hafi farið úr böndum og Heywood í kjölfarið hótað bréflega að koma Bo yngri á kné .
Það mál hefur örugglega verið rætt þegar Gu fór að finna Heywood á hótelherbergi hans kvöldið örlagaríka .
Fregnir úr dómsal herma að þau hafi setið að drykkju uns Heywood varð bumbult og seldi upp .
Gu mun þá hafa boðist til að sækja vatn handa honum og notað tækifærið til að byrla honum eitur með þeim afleiðingum að hann lést .
Gu var tekin höndum í apríl og formlega ákærð fyrir morðið á Heywood í lok síðasta mánaðar .
Bo yngri dvelst nú í Bandaríkjunum en hann lauk námi frá Harvard fyrr á þessu ári .
Í orðsendingu til Reuters-fréttastofunnar í vikunni hafnaði hann ekki tilvist hótunarbréfsins en sagði af og frá að 130 milljónir punda hefðu verið í spilinu .
Búist er við að dómur yfir Gu Kailai verði kveðinn upp innan hálfs mánaðar .
Leiðtoginn sem aldrei verður Því hefur lengi verið spáð að Bo Xilai myndi komast til æðstu metorða í kínverskum stjórnmálum en eftir morðhneykslið er ljóst að sá draumur er úti .
Búið er að reka hann úr kommúnistaflokknum og hugsanlega bíður hans fangelsisvist .
Böndin bárust að Bo í febrúar þegar Wang Lijun , lögreglustjóri í Chongqing leitaði hælis á ræðismannsskrifstofu Bandaríkjanna í Chengdu , viti sínu fjær af hræðslu eftir að hafa upplýst Bo um að Gu væri grunuð um morðið á Heywood .
Gu Kailai nam lögfræði við Pekingháskóla , hóf lögmannsstörf árið 1987 og stofnaði síðar eigin lögmannsstofu .
Hún naut mikillar virðingar fyrir störf sín og varð fyrsti kínverski lögmaðurinn til að fara með sigur af hólmi í mikilvægu áfrýjunarmáli fyrir bandarískum dómstólum árið 1997 þegar hún gætti hagsmuna nokkurra kínverskra fyrirtækja .
Hún hætti þó störfum og lokaði stofunni árið 2001 þegar eiginmaður hennar var orðinn mjög valdamikill og útlit fyrir að hann yrði einn af voldugustu mönnum Kína .
