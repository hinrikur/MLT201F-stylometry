Stafrænar myndavélar eru þarfaþing , en eru margar viðkvæmar og nýtast illa í roki og rigningu eða í sandinum á ströndinni ...
nema þær séu eins traustbyggðar og Canon PowerShot D20 .
Niður í djúpin Kvikmyndataka á þrítugu dýpi Eins og getið er hér til hliðar þá þolir Canon PowerShot D20 að vera á tíu metra dýpi , en þar er þrýstingur tvöfalt meiri en á yfirborðinu .
Þá ríður á að vélin sé sterkbyggð , því málið er ekki bara það að hún geti lekið , heldur má skrokkurinn ekki gefa of mikið eftir , skjárinn ekki svigna til að mynda .
Annað sem skiptir máli er að erfitt getur verið að nota vélina , ýta á hnappa , og þó vél sé gefin upp fyrir tiltekið dýpi þá þýðir það stundum bara að hún fer ekki að leka , en ekki endilega að hægt sé að nota hana á því dýpi .
Ekki gekk ég langt í prófunum til að sannreyna vatnsheldi vélarinnar , en á vefsetrinu LensTip.com má lesa að vélin hafi staðist það með sóma að fara niður á 10 metra dýpi , verið í fínu lagi á 20 metra dýpi , meira segja hægt að smella af en lítið meira vegna vatnsþrýstings á hnappa vélarinnar , en þegar komið var niður á 30 metra dýpi var hægt að byrja að taka myndskeið , en ekki hægt að stoppa það .
Vélin er dálítill hlunkur , en fyrir vikið er minni hætta á að glopra henni úr höndunum á sér .
Óneitanlega fer hún verr í vasa fyrir vikið , en það kostar sitt að hafa vélina sterkbyggða – manni finnst eins og maður geti rekið niður tjaldhæla með henni .
Eins og sjá má á myndinni er hún óvenjuleg í laginu , en pælingin er sú að hægt sé að festa axlaról á vinstri hlið hennar séð aftanfrá , en neðan á þeirri hægri er festing fyrir úlnliðsól .
Hvað myndatökur varðar þá er vélin þrælfín , 12,1 milljón dílar , mjög ljósnæm myndflaga , DIGIC 4-myndvinnsluörgjörvi , 5x aðdráttur í linsu , 28mm víðlinsa .
Hún tekur 1080p Full HD-myndskeið .
Aðalfjörið er þó allt hitt – innbyggt GPS , vatnsheld niður á 10 metra dýpi , þolir hitabil frá -10°C to 40°C og að detta hálfan annan metra .
Eins og getið er tekur vélin 1080p Full HD-myndskeið og það með aðdrætti .
Á henni er HDMI og því hægt að stinga í samband við HDTV-sjónvarp og spila beint af vélinni ef vill .
Skjárinn á bakhliðinni er þrjár tommur , svokallað PureColour System LCD .
Hann styðst við nýja skjátækni frá Canon og kemur einkar vel út , litir eðlilegir og valmynd læsileg .
Mér finnst GPS-möguleikinn þrælsniðugur , en vélin skráir hjá sér hvað myndirnar eru teknar , svo framarlega sem GPS-samband næst , ef þær eru til að mynda teknar utan dyra og ofan jarðar .
Síðan er hægt að nota hugbúnað frá Canon og Google maps til að sýna hvar myndirnar voru teknar og sýna leiðina sem farin var á kortinu ef vill .
