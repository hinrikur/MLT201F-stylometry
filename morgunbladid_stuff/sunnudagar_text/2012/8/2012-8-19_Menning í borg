Þá er víst komið að því að reyna að vera dálítið menningarlegur um helgina .
Eða enn menningarlegri en ella vil ég meina .
Nokkrum kvöldum hef ég nú eytt í að skoða dagskrá Menningarnætur og valið nokkra væna bita sem mér hafa sýnst hvað safaríkastir .
Menningarnótt hefur mér fundist skemmtileg síðastliðin ár og viss sjarmi að kveðja sumarið í borginni sinni og upplifa síðsumarkvöld þar sem loftið fyllist af glitrandi flugeldum .
Á Menningarnótt er gott að hafa nokkur atriði í huga .
Í fyrsta lagi er náttúrlega mikilvægt að borða góðan morgunmat áður en lagt er af stað .
Enda ómögulegt að ætla að reyna að melta menningu á fastandi maga .
Í öðru lagi þýðir ekki að vera með skópjatt þennan dag .
Skórnir verða að vera svo þægilegir að þú getir gengið borgina þvera og endilanga í það minnsta í fimm tíma .
Svo er að muna eftir vökvunarstöðvunum .
Því Menningarnótt er jú dálítið eins og maraþon .
Maður verður að halda líkamanum í jafnvægi og hafa næga orku .
Það er samt ekkert víst að hægt sé að setjast niður á kaffihúsi en þá er bara að taka með sér drykk og meðlæti og njóta úti .
Eða bara inni á skemmtilegum viðburði ef það skyldi nú rigna .
Plan skiptir líka máli til að missa ekki af einhverju sem mann langar til að sjá .
Ég mæli með plani í bland við óskipulag .
Þannig nær maður að láta koma sér á óvart líka .
Það er fínt að hugsa Menningarnótt dálítið eins og maður sé í útlöndum .
Best er að taka strætó eða ganga í bæinn ef kostur er .
( Eða fá einhvern til að skutla sér sem ætlar ekki í bæinn .
) Síðan er að þræða borgina og upplifa hana á nýjan hátt í gegnum skemmtilega viðburði .
Líkt og þegar maður sér glænýja og spennandi hluti í útlöndum .
Svo er fínt að vera jafnvel með lítinn bakpoka og pakka ofan í hann auka peysu , regnhlíf og vatnsflösku .
Þetta á sérstaklega við ef þú ætlar að halda út yfir mestallan daginn .
Þá er ómögulegt að þurfa að fara heim út af einhverju veseni .
Á Menningarnótt ætla ég að hlusta á tónlist , skoða hönnun og ljósmyndasýningar , smakka te og fá mér eitthvað gott að borða .
Ég get ekki betur séð en veðurguðirnir ætli að vera ljúfir við okkur borgarbúa og því er ekkert eftir nema að reima á sig þægilegu skóna og halda af stað í skipulagða menningarferð um borgina sína .
Gleðilega Menningarnótt , lesandi góður ! 