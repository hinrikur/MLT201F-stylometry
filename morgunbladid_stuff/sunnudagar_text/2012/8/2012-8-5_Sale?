Sumardagur í Kringlunni og frídagur verslunarmanna framundan .
Skærlitir miðar í grænu og rauðu hafa verið límdir þvert yfir glugga verslananna , ótvírætt merki um útsölu í öllum löndum : SALE stendur á þeim flestum .
Í Danmörku stæði UDSALG , REA í Svíþjóð , VÝPRODEJ í Tékklandi , WYPRZEDA ¯ í Póllandi , AUSVERKAUF í Þýskalandi , SOLDES í Frakklandi en SVENDITA á Ítalíu .
En á Íslandi ? SALE ? Í hvaða landi erum við stödd ? Verslanirnar bera ýmist íslensk heiti eða erlend , gott og vel – en SALE ? Ég hef stundum velt fyrir mér hvort við Íslendingar höldum að ferðamenn séu fífl .
Ég hef ekki enn hitt þann ferðamann sem ekki kann að bjarga sér í framandi landi .
Svangur lærir hvað stendur í gluggum veitingahúsa og þyrstur lærir hvað stendur yfir dyrum þeirra verslana sem selja drykki .
Sá sem ætlar í strætó eða lest kynnir sér leiðakerfið .
SALE .
Engin lög skylda kaupmenn til að auglýsa útsölur á íslensku nema sú almenna sæmdarregla að nota eigið tungumál í eigin landi .
Skærlitir miðarnir þvert yfir búðargluggana eru ótvíræð merki um útsölu , óháð því orði sem stendur á miðunum .
Útlendingur , sem ætlar að gera góð kaup á íslenskri útsölu , lærir fljótt hvað orðið ÚTSALA merkir – það fer ekkert milli mála – nema hann sé það fífl sem við höldum að ferðamenn séu .
Yrði slíkt fífl eitthvað betur sett með orðið SALE ? Af hverju ekki SOLDES ? SALE .
Öryggisljós er skylt að hafa við útgöngudyr .
Á ferðalögum í löndum með framandi tungumál má sjá þessi skilti með ýmsum óskiljanlegum orðum : SALIDA , WYJAZD , AUSGANG , UTGÅNG , SORTIE .
Efast einhver um að útlendingar muni á neyðarstundu rata út ? Hér á landi mætti halda að þessi neyðarljós væru eingöngu fyrir enskumælandi ferðamenn því á sumum þeirra stendur EXIT , en ekki ÚT , líkt og gert sé ráð fyrir að Íslendingar megi brenna inni meðan þeir fletta EXIT upp í orðabókinni .
Kannski hafa ljósin fengist á útsölu og enginn tímt að laga áletrunina .
SALE .
Kringilsárrani , Jökulsárgljúfur og hin glæsilega fossaröð í Jökulsá í Fljótsdal voru seld erlendu álveri á útsölu fyrir nokkrum árum , verðmæti sem fáir höfðu séð með eigin augum en voru engu að síður meðal dýrustu djásna í náttúru Íslands .
Árum saman hefur svokölluð rammaáætlun verið í vinnslu til að verðmeta náttúruauðlindir okkar .
Í landinu er til fólk sem vill koma þessari áætlun í höfn svo að minnsta kosti verði settur verðmiði á auðlindirnar áður en þær fara á útsölu .
Öðrum finnst að " allt eigi að seljast " .
SALE .
Fyrir norðan vilja sveitarstjórnarmenn selja fáséða 0,3% sneið af Íslandi fyrir væna fjárhæð sem kaupandinn mun sennilega nota sem verðmiða til að geta veðsett skikann í banka og slegið gott lán til arðvænni viðskipta en að reka golfvöll á Hólsfjöllum .
Í umræðunni höfum við lært nýtt orð : ' ívilnunarsamningur ' , og við komumst að því að í stjórnkerfinu er til ' ívilnunarnefnd ' .
Orðið ' ívilna ' merkir að veita aukinn rétt , þeir sem njóta ívilnunar sitja ekki við sama borð og aðrir , þeir njóta útsölukjara .
Er ekki margbúið að óska eftir því að stjórnvöld setji hér lög sem tryggi eðlilegt viðskiptaumhverfi – án sérstakra ívilnana ? Eru lögin sett til þess að leggja stein í götu almennings en bjóða svo ívilnanir þegar gullkálfur með rétt sambönd ber að dyrum ? Þótt orðið " ívilnunarnefnd " sé skemmtilegt orð væri betra að stjórnvöld héldu sig við ein lög fyrir alla .
Íslenskan lifir af þótt hún verði einu orði eða tveimur fátækari .
Árið 1894 héldu verslunarmenn í fyrsta skipti upp á frídag sinn .
Þá tíðkaðist ekki að verkafólk fengi orlof nema á sunnudögum og stórhátíðum .
Frídagur verslunarmanna var á sínum tíma óvenjulegur dagur , frítíminn varð líka einhvers virði , ekki bara brauðstritið .
Þessi dagur er táknrænn fyrir þau verðmæti sem ekki verða mæld í krónum og aurum , og fást ekki með því að vinna meira og virkja stærra .
Á þessum degi hlúum við að þeim verðmætum sem okkur þykir vænt um , á borð við fjölskyldu , vini , heilsu , náttúru og tungu .
Verslunarmenn , til hamingju með daginn ! Gætið þess bara að hann lendi ekki á sale ! 