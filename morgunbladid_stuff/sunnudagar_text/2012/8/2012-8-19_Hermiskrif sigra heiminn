Það bar til tíðinda í vikunni að þríleikur E.L .
James um ástarfjötra Anastasiu Steele , Fifty Shades of Grey -röðin , varð mest selda bók Bretlandssögunnar .
Víða hefur komið fram að þær bækur eru ættaðar frá bók sem höfundurinn skrifaði upp úr öðrum þríleik , Twilight-röð Stephenie Meyer , og hefur orðið mörgum uppspretta fabúleringa um það sem kallast " fan fictor " upp á ensku , en má kannski snara sem hermiskrif .
Hermiskrif eru ekki nýtt fyrirbæri í bókmenntasögunni , því höfundar hafa notað hugmyndir og minni frá öðrum höfundum og úr sameiginlegum sagnaarfi frá örófi .
Veraldarvefurinn hefur aftur á móti gert slíkar bækur sýnilegri og rafvæðing bóka að sama skapi auðveldara að selja hermisögur .
Þeir sem vafra um bókasíður sér til skemmtunar hljóta og að hafa tekið eftir því til að mynda hve mjög hefur fjölgað bókum sem byggjast á skáldverkum Jane Austen , þar sem skemmst er að minnast bókar P.D .
James , Death Comes to Pemberley sem kom út í desember .
Á vefsetri Wikipediu má lesa að fyrsta hermibókin sem byggðist á Jane Austen hefði komið út fyrir tæpum hundrað árum , Old Friends and New Fancies – an Imaginary Sequel to the Novels of Jane Austen hét sú bók og höfundurinn Sybil Brinton .
Þar kemur einnig fram að um aldamót hafi hermibækurnar verið á annað hundrað og hefur fjölgað talsvert frá þeim tíma .
Það gefur augaleið að margar bókanna eru ekki upp á marga fiska , þó að maður getið dottið niður á skemmtilegar bækur eins og Death Comes to Pemberley sem er framúrskarandi .
Obbinn er þó klénn , klám- og glæpasögur algengar , en líka loðmollulegar soðgrýlur þar sem persónum úr öllum bókum Austen ægir saman í svo miklu kraðaki að maður þakkar fyrir að hún skuli ekki hafa skrifað meira en sex skáldsögur .
Þeir sem þannig skrifa kunna bækur Austen greinilega utan að , en ekki örlar á skilningi .
