Margir halda að Júlíus Sesar sé allur .
Það er misskilningur .
Þetta fékk ég að reyna á eigin skinni í Róm á dögunum .
Júlíus gamli er sannarlega sprelllifandi – og mikið af honum .
Kappinn er á hverju strái í miðbænum og af einhverjum ástæðum þráir hann ekkert heitar en að láta ljósmynda sig með ferðalöngum .
Við fjölskyldan vorum ekki fyrr komin í miðborgina en tveir staffírugir Júlíusar , yngri og eldri , undu sér að okkur í þessum tilgangi .
Það var við hið volduga minnismerki um Vittorio Emanuele II á Veneziatorginu .
" Let ' s-a make a photo , " sagði sá eldri ákveðinn .
Við vissum sannast sagna ekki hvaðan á okkur stóð veðrið og frúin reyndi að malda í móinn .
" Relax-a mamma ! " hrópaði þá Júlíus yngri .
Stillt var upp .
Sverð voru dregin úr slíðrum og Júlíus yngri slóst í hópinn meðan Júlíus eldri smellti af á okkar myndavél .
" Smile-a , " gall í honum .
Við gegndum því og Júlíus yngri var hinn hressasti í miðjum hópnum .
Brosti sínu blíðasta .
Eitthvað þótti þeim eldri samt vanta , þannig að hann skellti hjálminum sínum á höfuðið á fjölskylduföðurnum .
Vígalegt .
Þá var það búið .
Og þó .
Júlíus yngri dró , svo sem við var að búast , upp leðurtuðru og gaf til kynna að nú yrði rukkað .
Horfði yfir hópinn og nefndi upphæð : " Twenty euros , alltogether .
" Hann stóð beint fyrir framan mig .
Tuttugu evrur , hváði ég ( 3.200 krónur ) .
Er það ekki fullmikið af því góða ? " No , no , " sagði Júlíus yngri og rak upp stór augu .
Við vorum fimm , þannig að hann upplýsti að hann ætti í raun og veru að rukka okkur um 25 evrur , 5 evrur á mann .
Við vorum sumsé að fá stórkostlegan afslátt .
Einmitt það .
Ég gaf mig þó ekki .
" Ég borga ykkur ekki 20 evrur fyrir þetta .
Kemur ekki til greina .
" " Okey-a , 15 , " sagði Júlíus yngri önugur .
" Það er nær lagi , " sagði ég með semingi .
Á þeim tímapunkti skarst sonur minn , sem hefur mun betri tilfinningu fyrir peningum og viðskiptum en ég , í leikinn og sagði fráleitt að borga þessum " ræningjum " meira en 10 evrur .
Það væri algjört hámark .
Ég lét það vaða , 10 evrur .
Nú fauk fyrst í Júlíus yngri .
" 10 euros , come on-a .
It ' s a job-a ! " Júlíus horfði á mig eins og hvern annan Brútus – og stóð svo nærri að nefbroddar okkar snertust .
Andfúll var hann .
Já , þetta er mitt lokatilboð .
Take it or leave it ! Augu Júlíusar skutu gneistum .
" Okey-a 10 .
" Júlíus eldri hjó skyndilega á hnútinn , nennti ekki að standa í þessu þrefi lengur .
Á ögurstund getur reynslan verið ómetanleg .
Júlíus yngri tók ólundarlegur við seðlinum og þeir hurfu á braut – og sáust ekki meir .
Orri Páll Ormarsson orri@mbl.is 