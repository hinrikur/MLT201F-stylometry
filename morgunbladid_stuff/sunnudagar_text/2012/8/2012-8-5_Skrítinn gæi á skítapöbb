Það er umferðarniður í kringum Árna Hjörvar þegar hann tekur upp tólið .
Hljómsveit hans , The Vaccines , er nú á ferðalagi með meisturunum í hljómsveitinni Red Hot Chili Peppers en tónleikaferðalagi hljómsveitanna líkur í þessari viku .
Undirbúin undir ráma , rokkstjörnu rödd kemur röddin á línunni skemmtilega á óvart .
Röddin er langt frá því að vera rám .
Þess í stað er hún lifandi og hressileg .
Bassaleikarinn hefur skemmtilega frásagnarhæfileika og talar hratt .
" Tónleikaferðalagið hófst seint árið 2010 og endar einhverntíman seint árið 2013 .
Við byrjum ekki á túr og hættum á túr .
Við erum alltaf á túr , " segir hann glaðlega .
" Við spilum tíu tónleika með Red Hot Chili Peppers í sumar og á helling af tónlistarhátíðum .
Við förum til dæmis til Japan , Suður-Kóreu , Bandaríkjanna , Brasilíu og svo mætti lengi telja .
Við komum svo til Íslands í október til þess að spila á Iceland Airwaves , " segir Árni Hjörvar .
Um helgina leikur hljómsveitin á Sudoeste festival í Portúgal .
Það kom aðdáendum Árna Hjörvars á óvart þegar að bassaleikari Babyshamble , Drew McConnell , tilkynnti um miðjan júlí að hann myndi passa bassann fyrir Árna Hjörvar á tveimur tónleikum .
Íslendingurinn segir ástæðuna vera að systir hans hafi verið að gifta sig .
" Ég var búinn að bóka Íslandsferðina áður en við ákváðum að fara í tónleikaferðalagið með Red Hot Chili Peppers .
Drew McConnel vinur minn stökk inn fyrir mig á tveimur tónleikum en ég hitti svo hljómsveitina aftur í Kænugarði í Úkraínu , " segir hann .
Skelfilegur skóli Árni Hjörvar fluttist til Lundúna fyrir fimm árum .
Hann rifjar upp aðdragandann að fluttningunum .
" Ég vaknaði upp við það einn daginn að vera kominn í fasta vinnu í félagsmiðstöð í Grafarvogi .
Mér fannst ég ekki vera búinn að vera kærulaus nógu lengi .
Ég ákvað því að skella mér til Lundúna .
Upphaflega ætlaði ég að vera í eitt ár en ég festist .
Borgin hefur þessi áhrif á fólk , það festist .
" Upphaflega stóð til að fara í hljóðfæranám .
" Þegar ég kom hingað fór ég í tónlistarháskóla sem heitir því þjála nafni Institute of contemporary music performance .
Ég sótti um tónlistarháskólann til þess að réttlæta ferðalagið .
" Hann bætir því við að foreldrar hans hafi ekki tekið vel í reisu án tilgangs .
Bassaleikarinn var búinn að læra í tvö ár í tónlistarskóla FÍH áður en hann fór út .
Honum líkaði námið í Lundúnum illa .
" Ég hataði hverja einustu mínútu í skólanum .
Þetta var alveg skelfilegt .
Ég er ekki hrifinn af hljóðfæranámi .
Öll ástin og rómantíkin í tónlistarsköpuninni hverfur .
Hljóðfæranám snýst bara um að verða vélrænn , góður hljóðfæraleikari .
Ég var mjög feginn að komast þaðan .
" Fyrsta árið bjó Árni Hjörvar með tveimur íslenskum vinum sínum .
Hann lagði mikið upp úr að kynnast breskri menningu .
" Það heillar mig ekki að vera hluti af íslensku samfélagi í Bretlandi .
Það var ekki tilgangurinn með komu minni hingað .
Ég flutti því fljótlega inn með Bretum sem ég kynntist í gegnum tónlistarlífið .
" Til að byrja með þekkti hann fáa .
" Ég var skrítni gæinn úti í horni sem þekkti engan .
Ég hékk á skítapöbbum og hlustaði á hljómsveitir .
Fljótlega kynntist ég tónlistarmönnunum og fór sjálfur að spila í hljómsveitum .
" Árni Hjörvar var enginn nýliði í tónlistargeiranum .
Á Íslandi lék hann meðal annars með hljómsveitunum Kimono og Future , future .
" Ég fór til Bretlands til þess að gera nákvæmlega það sama og ég gerði á Íslandi : Spila tónlist á skítugum pöbbum .
" Heilbrigt og hreinskilið " rock n ' roll " Það var á skítapöbb sem Árni Hjörvar kynntist söngvara og trommara hljómsveitarinnar The Vaccines .
" Við Justin Young , söngvari hljómsveitarinnar , kynntumst tveimur vikum eftir að ég flutti til Bretlands .
Ég fór á tónleika hjá honum .
Hann var þá að spila einn , ekki með hljómsveit .
Eftir tónleikana kynntumst við .
" Smám saman fór ferill Justins að ganga betur .
" Stundum vildi hann spila með hljómsveit og þá hafði hann samband við mig .
" Pete Robertson trommara kynntist Árni Hjörvar í gegnum aðrar hljómsveitir .
Þeir höfðu leikið saman í átta mismunandi hljómsveitum áður en þeir gengu til liðs við The Vaccines .
" Einn daginn hringdi Justin í mig og vildi að við stofnuðum hljómsveit .
" Justin og Freddie Cowan gítarleikari höfðu þá leikið saman um nokkurt skeið .
Þeir gerðu nokkrar misheppnaðar tilraunir til þess að stofna hljómsveit með öðrum tónlistarmönnum .
" Sagan hvernig hljómsveitin varð til er í raun ótrúlega órómantísk .
Justin og Freddie vantaði bassaleikara og trommuleikara í hljómsveitina .
Þeir höfðu samband við mig og ég benti á Pete .
Í Lundúnum eru margir tónlistarmenn reknir áfram af furðulegum hugmyndum um frama .
Fólk fer fljótlega að hugsa um tónlist sem feril en ekki eitthvað sem það hefur gaman af .
Framahugsunin dregur tónlistarmenn í fullt af óáhugaverðum hljómsveitum að spila tónlist sem er hundleiðinleg .
Aðeins til þess að geta borðað .
" Árni segir að þegar þeir stofnuðu The Vaccines hafi þeir reynt að komast hjá þessum hugsunarhætti .
Þeir sóttu í upprunann og veltu því fyrir sér af hverju þeir byrjuðu að spila tónlist .
" Við spiluðum tónlist af því að okkur fannst það gaman .
Við æfðum í dimmum bílskúr og vorum með mikil læti .
Þetta var afturhvarf til fortíðarinnar .
Við vorum eins og unglingar í bílskúrshljómsveit .
Í bílskúrshljómsveitum snýst allt um að reyna að vera með mikinn hávaða .
Það er dálítið ótrúlegt að þegar að við hættum að hugsa um tónlist sem starf þá fór okkur að ganga vel , " segir hann .
Hann lýsir tónlist hljómsveitarinnar sem ofboðslega heilbrigðu og hreinskilnu " rock n ' roll " .
Botnleðju pabbi Hljómsveitarmeðlimir The Vaccines eru allir á svipuðum aldri .
Árni Hjörvar er tuttugu og átta ára en yngsti meðlimur hljómsveitarinnar er fimm árum yngri .
Þeir eru nánir og vinna saman að lagasmíðunum .
" Við hjálpumst að við hugmyndavinnuna .
Justin tekur svo hugmyndirnar og saumar þær saman .
Hann gerir lögin að því sem þau verða .
" Á stuttum en glæsilegum ferli hefur The Vaccines spilað á mörgum merkilegum stöðum .
Þar má til dæmis nefna tónleikastaðinn Bowery Ballroom í New York og tónleikahöllina Brixton Academy í Lundúnum .
Bowery Ballroom er tónleikastaður í Bowery-hverfinu á Manhattan .
Hann hefur verið talinn með bestu tónlistarstöðum borgarinnar .
Í lok janúar hélt The Vaccines tvo tónleika á staðnum .
" Þetta var í fyrsta skipti sem ég kom til New York .
Þetta var ótrúlegt .
Það var uppselt á tónleikana .
" Þrátt fyrir að upplifunin í New York hafi verið óraunveruleg segir Árni Hjörvar að ekkert jafnist á við tónleikahöllina Brixton Academy .
Hljómsveitin lék þar í byrjun desember á síðasta ári .
Tónleikahöllin hefur verið leiðandi í rokktónlist frá árinu 1983 en þar komast rúmlega 2.350 manns í sæti .
" Margar af mínum uppáhaldsrokkplötum eru teknar upp í Brixton Academy .
Staðurinn er í miklu uppáhaldi hjá mér og ég hef sótt marga tónleika þar .
Ég ætlaði ekki að trúa því þegar okkur var boðið að spila þar .
" Hann segist hafa hringt heim til Íslands til þess að láta foreldra sína vita af afrekum hljómsveitarinnar .
" Ég held að mamma hafi ekki alveg skilið þetta .
Ég sagði henni að þetta yrði mikill viðburður , tvennir tónleikar í Brixton Academy .
Hún hafði aldrei áður heyrt um staðinn og hafði því ekki hugmynd um hvað ég var að tala um .
Foreldrar mínir ákváðu að koma á tónleikana og skemmtu sér mjög vel .
Þetta var helgi með tónleikum og foreldrum .
" Hann segir að foreldrar sínir séu miklir tónlistarunnendur .
" Pabbi er til dæmis æstur í Botnleðjuendurkomuna , " segir bassaleikarinn stríðnislega .
" Þú ert Noel Gallagher ! " Í sumar hefur The Vaccines verið á tónleikaferðalagi með Red Hot Chili Peppers .
Það er ekki nýtt fyrir hljómsveitinni að verma sviðið fyrir stórar hljómsveitir .
Þeir hafa meðal annars hitað upp fyrir hljómsveitirnar Arctic Monkeys og Arcade Fire .
Það má því gera ráð fyrir að Árni Hjörvar hafi rekist á merka menn á ferðalögum sínum .
Spurður hver sé eftirminnilegasta manneskjan sem að hann hafi hitt þarf hann smáumhugsunarfrest .
" Þrátt fyrir að ég sé ekki mikill Red Hot Chili Peppers-aðdáandi var samt upplifun að hitta Flea , bassaleikara hljómsveitarinnar , í fyrsta skipti .
Hann er bassaleikarinn .
" Michael Peter Balzary , Flea , hefur löngum verið dáður fyrir bassasnilli og villta sviðsframkomu .
Árni Hjörvar sér greinilega um að kynna landið fyrir erlendu vinunum því Flea sást tölta um Þórsmörk í sumar .
" Það var líka mikil upplifun að hitta Noel Gallagher .
" Noel Gallagher er gítarleikari og helsti lagasmiður bresku hljómsveitarinnar Oasis .
" Við ferðumst mikið með honum .
Það er samt alltaf jafn furðuleg tilfinning þegar Noel Gallagher kemur að manni og byrjar að spjalla .
Það eina sem fer í gegnum huga minn er : " Þú ert Noel Gallagher ! " .
" Spurður út í rokkstjörnulífernið segir hann : " Það að vera í rokkhljómsveit þýðir gífurlega leiðinlegan lífsstíl í tuttugu og þrjár klukkustundir á dag .
Síðan er þessi eini klukkutími sem er ótrúlega skemmtilegur .
Við erum alltaf að bíða .
Þessum lífsstíl fylgir minni glamúr en ég hélt og vonaði .
Þegar ég var fjórtán ára , eða kannski frekar fimm ára , og tók upp tennisspaða til þess að spila á loftgítar ímyndaði ég mér að ég væri rokkstjarna .
Ég sá fyrir mér glamúr lífsstílinn og sundlaugarpartí .
Mér hefur ekki verið boðið í eitt einasta sundlaugarpartí , " segir hann hlæjandi .
" Ég er samt ótrúlega heppinn .
Ég lifi í draumnum mínum .
" Það hlýtur að vera ógnvekjandi að standa á sviði fyrir framan mörg þúsund manns .
Árni Hjörvar gerir þó ekki mikið úr því .
" Fyrst var ég skelfilega hræddur .
Nú er það bara gaman .
Ég verð kannski frekar meyr að sjá hvað tónlistin okkar nær til margra .
Ég þyrfti samt eiginlega að verða stressaðari .
Stress hjálpar til við að spila betri tónleika .
" Hávaðabelgir Árni Hjörvar segist oft vera spurður út í íslenska tónlistarlífið .
Hann segir að íslensk tónlist sé sér á báti .
" Þú getur ekki unnið sem tónlistarmaður á Íslandi .
Tónlistin er því ekki drifin áfram af einhverri framahugsun .
Þess vegna verður til þessi stórfurðulega tónlist á Íslandi .
Tónlistarmennirnir spila þá tónlist sem þeir vilja spila af því að þá langar til þess .
Það er ekki verið að reyna neitt eða að reyna að komast eitthvað .
Þeir eru drifnir áfram af skemmtuninni .
Það er svo miklu hreinna og fallegra .
Þú þarft reyndar að vera besta hljómsveit í heimi til þess að ná langt sem íslensk hljómsveit .
" Menningin í Englandi er frábrugðin þeirri íslensku .
" Vinsæl popp- og rokktónlist þykir ótrúlega eðlileg hérna .
Heima er alltaf verið að skoða , prófa og reyna að gera eitthvað áhugavert og frumlegt .
Ég finn samt furðulega lítinn mun .
Það er alveg sama hljómsveitarpólitíkin en þetta er bara stærra batterí .
Í raun eru þetta bara strákar sem hafa gaman af því að vera með læti .
Maður spilar af því að þá líður manni vel .
Ef ég væri ekki hérna í Bretlandi hefði ég verið á rokktónlistarhátíðunum heima eins og Eistnaflugi .
" Við kveðjum Árna Hjörvar í bili og óskum honum góðs gengis á ferðalaginu .
Það verður virkilega spennandi að fylgjast með þessari furðulega heilbrigðu rokkstjörnu í framtíðinni .
Sigurferill The Vaccines Justin Young , söngvari og gítarleikari , og Freddie Cowan , gítarleikari , stofnuðu The Vaccines í London árið 2009 .
Pete Robertson , trommuleikari , og Árni Hjörvar , bassaleikari , gengu til liðs við hljómsveitina ári síðar .
Hljómsveitin sló í gegn með fyrstu plötu sinni " What did you expect from the Vaccines " .
Í febrúar var hún tilnefnd til bresku Brit tónlistarverðlaunanna í flokkinum Bjartasta vonin árið 2012 .
Á heimasíðu tónlistarverðlaunanna segir um hljómsveitina : " The Vaccines blanda saman gamaldags rock n ' roll við ómótstæðilegar popplaglínur .
Af þeim fer það orðspor að vera ein mest spennandi breska hljómsveitin á tónleikum .
" Þetta er ekki í fyrsta skipti sem tekið er eftir hljómsveitinni .
Þeir voru einnig tilnefndir í sama flokki af MTV verðlaununum árið 2009 , platan þeirra lenti í fjórða sæti á vinsældalistum Bretlands og hljómsveitin sjálf sat í þriðja sæti á vinsældalista breska ríkisútvarpsins BBC yfir heitustu hljómsveitir ársins 2011 .
