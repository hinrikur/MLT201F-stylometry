Mikið var pískrað í hornum , sumstaðar ekki mjög lágt , þegar fjögur badminton-pör tóku sig til og reyndu að tapa viljandi í leikjum sínum á Ólympíuleikunum sem nú fara fram í Lundúnum .
Það vildi svo óheppilega til að pörin fjögur voru öll að mætast innbyrðis og því varð mikil töf á leikunum sökum lítils áhuga kvennanna til að vinna viðureignir sínar .
Leikur íslensku badmintonkonunnar Rögnu Ingólfsdóttur við Jie Yao frestaðist sökum þessa um 75 mínútur .
Það vill svo til að reglum varðandi uppsetningu keppninnar var breytt fyrir þessa leika .
Í stað þess að styðjast við útsláttarkeppni frá upphafi , var ákveðið að pörin skyldu keppa í riðlum og tvö efstu pörin myndu vinna sér sæti í útsláttarkeppni .
Með því móti væri tryggt að öll pörin fengju að spila að minnsta kosti meira en eina viðureign á leikunum .
Þetta varð þess þó valdandi að pörin sáu hag sinn í því að lenda ekki í efsta sæti riðils síns þar sem meiri líkur voru á auðveldum mótherja í útsláttarkeppninni ef þau lentu í öðru sæti .
Öll fjögur pörin , tvö frá Suður-Kóreu , eitt frá Kína og eitt frá Indónesíu , hafa verið dæmd úr leik og send með skömm heim .
Ólympíusambönd Suður-Kóreu og Indónesíu hafa áfrýjað dómnum og það liggur ekki enn fyrir með hvaða hætti átta liða úrslitin munu fara fram .
Kínverjar virðast vera eina þjóðin af þessum fjórum sem kann að skammast sín .
Að vísu er kínverska Ólympíusambandið mögulega orðið mett af gullpeningum , Kínverjar hafa unnið til flestra gullverðlauna á mótinu , og skeytir þess vegna lítið um badminton-par sitt .
Annar meðlimur kínverska parsins , Yu Yang , ákvað að leggja spaðann á hilluna sökum þessa og mun ekki keppa aftur .
" Þetta var í síðasta sinn sem ég keppi .
Bless , bless kæra badminton , " sagði Yang í yfirlýsingu eftir leikana .
Það má velta því fyrir sér hvort pörin eigi alla sökina á því sem raun bar vitni .
Skipuleggjendur leikanna , sem í góðmennsku sinni ákváðu að veita öllum pörunum kost á að spila fleiri en einn leik , hafa verið sakaðir um fremur einfeldningslega hugsun ; auðvitað gera pörin allt sem þau komast upp með til að komast lengra áfram .
Einn þeirra sem hafa tjáð sig um málið er kínverski badminton-meistarinn Lin Dan sem einnig keppir á leikunum en hann segir að íþróttin hafi hlotið skaða af málinu , sérstaklega fyrir áhorfendur .
" Þetta er klárlega ekki hinn rétti Ólympíuandi .
Eins og ég hef sagt áður , þá er sökin ekki einungis keppendanna .
Þeir sem ákveða reglurnar eiga að hafa útsláttarkeppni frá upphafi , þannig munu þeir sem ekki leggja sig hundrað prósent fram yfirgefa Ólympíuleikana strax , " segir Lin .
Fullorðnu fólki , íþróttafólki og öðru ætti ekki að þurfa að setja reglur til að koma í veg fyrir slíkan óheiðarleika ; því miður virðist raunin vera allt önnur .
Ragna Ingólfsdóttir stóð sig vel Farsælasta badmintonkona landsins , Ragna Ingólfsdóttir , hefur ákveðið að leggja spaðann á hilluna þrátt fyrir góða frammistöðu hennar á Ólympíuleikunum í Lundúnum .
Hún datt út á móti Jie Yao frá Hollandi á dögunum en Yao er í tuttugasta sæti heimslistans , talsvert ofar en Ragna .
Ákvörðunin kom mörgum á óvart þar sem Ragna er enn á besta aldri , aðeins 29 ára , og ætti að eiga nóg inni .
Hún stóð sig vel á Ólympíuleikunum og vann meðal annars andstæðing sem var mun hærra staðsett á styrkleikalista badmintonkvenna .
Ef hún hefði unnið síðustu viðureign sína þá hefði hún komist í úrslitakeppni leikanna .
Ragna segist hafa ákveðið tímasetninguna fyrir löngu og segist vera sátt við sinn feril .
" Ég er ótrúlega stolt af því sem ég hef gert .
Allt sem mig dreymdi um þegar ég var lítil hefur einhvern veginn ræst .
Ég hef náð markmiðum mínum og er mjög sátt við feril minn , " sagði Ragna meðal annars í viðtali við mbl.is fyrir skemmstu .
" Síðustu fimm árin hafa verið svolítið ströggl eftir að ég sleit krossbandið .
Hver einasta æfing hefur verið svolítið erfið og það tók á .
Mér fannst leiðinlegt hvernig endi Ólympíuleikarnir fengu hjá mér í Peking þar sem ég meiddist á móti þessum sterka andstæðingi .
Ég vildi því taka aðra Ólympíuleika og standa mig vel .
Ég hef hins vegar æft tvisvar á dag í tíu ár og keppt út um allan heim .
Mér finnst þetta orðið gott , " bætti hún við .
