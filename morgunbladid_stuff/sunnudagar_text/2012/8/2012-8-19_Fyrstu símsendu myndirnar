Forsíða Morgunblaðsins sætti miklum tíðindum á þessum degi fyrir 53 árum en þá birtust í fyrsta skipti símsendar fréttaljósmyndir í dagblaði hérlendis .
Myndirnar voru teknar síðdegis daginn áður á landsleik Dana og Íslendinga í knattspyrnu á Idrætsparken í Kaupmannahöfn .
Landssímastöðin var þarna nýbúin að taka í notkun nýtt og vandað tæki sem gat tekið á móti ljósmyndum símleiðis .
Tækið sem fyrir var og stöðin hafði að láni gat aðeins sent myndir en ekki tekið við þeim .
Höfðu fréttamyndir fyrir vikið áður verið sendar úr landi , fyrst er sænsku konungshjónin voru stödd hér á landi í opinberri heimsókn .
Mikil spenna var í loftinu í herbúðum Morgunblaðsins og Landsímstöðvarinnar kvöldið áður enda loftskeytasamband ekki verulega gott fram eftir kvöldi .
" ...
það var ekki fyrr en laust fyrir miðnætti í nótt að góð mynd kom í móttakarann , eftir langt og strangt strit þeirra , sem að móttökunni unnu , " sagði í frétt Morgunblaðins 19. ágúst 1959 .
Harðsnúið lið stóð vaktina og fagnaði innilega er myndirnar voru í höfn .
Úr því að að þessum tímamótum var stefnt hefðu það orðið mikil vonbrigði hefðu myndirnar ekki skilað sér í ásættanlegum gæðum .
Myndirnar úr landsleiknum á forsíðunni voru tvær og vöktu mikla athygli og lukku enda nýmæli að íslenskur fréttamiðill gæti birt ljósmyndir frá svo nýlegum viðburði á erlendri grundu .
Á efri myndinni sést Friðrik Danakonungur heilsa upp á leikmenn íslenska liðsins í fylgd Björgvins Schram , formanns Knattspyrnusambands Íslands .
Leikmennirnir á myndinni eru Örn Steinsen ( sem konungur er að heilsa ) , Þórður Jónsson , Sveinn Teitsson og Sveinn Jónsson .
Á neðri myndinni hefur Helgi Daníelsson , markvörður íslenska liðsins , hlaupið út og gripið knöttinn .
Aðrir á myndinni eru Hreiðar Ársælsson , Árni Njálsson , danski sóknarmaðurinn Ole Madsen og Sveinn Teitsson .
Mörgum þótti skemmtilegt að þessar merku ljósmyndir skyldu vera úr landsleik gegn gömlu herraþjóðinni , Dönum , og ekki spillti fyrir að Ísland náði jafntefli , 1:1 .
Þóttu það óvænt úrslit .
Danir og Íslendingar höfðu mæst sex sinnum á sparkvellinum fram að þessu og þeir fyrrnefndu jafnan haft betur .
Sveinn Teitsson skoraði mark Íslands í leiknum , kom liðinu yfir í fyrri hálfleik , eftir undibúning Þórólfs Beck .
Það var þó samdóma álit manna að maður leiksins hefði verið Helgi Daníelsson markvörður .
" Þetta er bezti markmaður sem ég hef séð , " sagði Erik Jensen , einn reyndasti leikmaður Dana .
Enda þótt Danir réðu ferðinni lengst af var marktækifærum nokkuð jafnt skipt og fyrirliði Dana , Paul Petersen , hafði á orði við Morgunblaðið eftir leikinn að það hefðu verið erfiðustu mínútur lífs hans þegar Íslendingar skoruðu og hefði hann vart getað hreyft sig fyrst á eftir .
Henning Enoksen , sem jafnaði leikinn og tryggði Dönum þar með rétt til þátttöku í aðalkeppni Ólympíuleikanna í Róm árið eftir , var himinlifandi að leik loknum .
" Þetta er mikilvægasta mark , sem ég hef skorað – gerði það með mínum síðustu kröftum .
" Dómarinn , sem kom frá Hollandi , hafði líka skoðun á gangi mála .
" Ég bjóst við engu af Íslendingum – og varð hissa .
" orri@mbl.is 