Þegar í ljós kom að Ólympíuleikarnir árið 2012 yrðu haldnir í London þá veltu því sjálfsagt margir fyrir sér hvernig mótshaldið myndi ganga upp í slíkri stórborg , sem má kannski illa við frekari mannfjölda og meiri umferð , jafnvel þó svo að borgarbúar hafi tvívegis áður verið gestgjafar Ólympíuleikanna .
London er fyrsta borgin til þess að halda leikana þrívegis .
Fyrst árið 1908 og aftur 1948 .
London nálgast mótshaldið með öðrum hætti nú en árið 1948 .
Þá var ekkert byggt sérstaklega vegna leikanna og Wembley var notaður sem Ólympíuleikvangur .
Auk þess var ekkert ólympíuþorp búið til fyrir keppendur .
Ástæðan fyrir þessu öllu var auðvitað sú að Bretar voru enn að jafna sig eftir síðari heimsstyrjöldina .
Nú horfir þetta öðruvísi við .
Nýr leikvangur var byggður fyrir leikana þar sem frjálsar íþróttir fara fram auk setningar- og lokahátíðar .
Allskyns leikvangar og íþróttahallir voru auk þess byggðar fyrir hinar ýmsu greinar .
Samkvæmt mínum upplýsingum verður sumt þeirra einfaldlega rifið og annað minnkað þegar veislunni lýkur .
Til dæmis tekur sundhöllin liðlega 17 þúsund áhorfendur .
Hluti hennar verður fjarlægður að leikunum loknum og sundhöllin mun taka um 3 þúsund áhorfendur til frambúðar .
Íbúðir í þorpinu á markað Ólympíuþorpið er svo auðvitað kapítuli út af fyrir sig .
Undirritaður fékk að spígspora þar í um það bil þrjá klukkutíma í boði íslensku ólympíunefndarinnar eftir þrjár vopnaleitir .
Var þetta daginn áður en leikarnir voru formlega settir .
Þar er búið að reisa fleiri , fleiri blokkir þar sem íþróttafólkið dvelur .
Mér var leyft að skyggnast aðeins um í íbúð hjá íslenskum keppendum .
Í henni dvöldu sex keppendur ef ég man rétt og tveir saman í hverju herbergi .
Mig rámar í eitthvað svipað fyrirkomulag á vistarverum þegar ég fór í skólaferðalag til Benidorm en á þeim tíma var verið að halda Ólympíuleika í Atlanta .
Eftir því sem ég best veit fara þessar íbúðir á markað að leikunum loknum .
Útlitið á þorpinu var svolítið austur-evrópskt að mér fannst þar sem blokkirnar voru hver annarri líkari .
Nóg framboð af íbúðum ætti því að vera í austurhluta borgarinnar á næstunni ef af verður og ýmsar íþróttabyggingar í næsta nágrenni .
Rútuferðir fjölmiðlafólks Samgöngurnar voru nokkuð sem margir áttu erfitt með að sjá fyrir sér að fengju farsæla lausn .
Í London er auðvitað fyrirtaks lestarkerfi neðanjarðar en álagið á það kerfi er nú að ég hygg alveg nægilegt án þess að fimm hundruð þúsund áhorfendur á Ólympíuleikum bætist við daglega .
Fjölmiðlafólkið er mikið á ferðinni til og frá ólympíusvæðinu og ekki síður á milli keppnisstaða .
Sérstakar rútur hafa verið notaðar til þess að ferja fjölmiðlafólk og sjálfboðaliða .
Heilmikið kerfi hefur verið sett upp vegna þessa .
Ef ég og Golli ljósmyndari erum báðir taldir með þá telst mér til að tæplega tuttugu þúsund manns starfi í kringum fjölmiðla á leikunum .
Þar af eru að ég held fimm þúsund í kringum NBC-sjónvarpsstöðina sem sér um að koma viðburðinum til Norður-Ameríku .
Rúturnar hafa sérakreinar í borginni til að komast leiðar sinnar og þeim tekst að fara nokkuð hratt yfir .
Sá þáttur hefur gengið betur en ég átti von á .
Því er þó ekki að neita að oft á tíðum er ansi þröngt á götum stórborgarinnar og ég hef tvívegis verið í rútu sem hefur tekið spegil af bíl við hliðina í öllum látunum .
Í öðru tilfellinu var um sendiferðabíl að ræða en í hinu tilfellinu BMW .
Hann var reyndar merktur Ólympíuleikunum en á ólympíusvæðinu er allt morandi í slíkum bifreiðum í tengslum við leikana .
Þessar sérakreinar hafa nú örugglega haft nokkurt rask í för með sér fyrir hinn hefðbundna borgarbúa sem er á ferðinni í bifreið .
Þessi samgöngumáti hefur ekki gengið áfallalaust fyrir sig og hefur að minnsta kosti kostað eitt mannslíf .
Ein rútan skall á reiðhjólamanni sem beið bana rétt fyrir utan ólympíusvæðið .
Miðað við hversu glannalega fólk fer um á reiðhjólum í borginni þá er ég reyndar ekki undrandi á því að hér og þar verði slys .
Þá er ég auðvitað ekki að gefa í skyn að banaslysið hafi verið þeim látna að kenna .
Ég þekki ekki málavexti þess harmleiks .
Vingjarnlegir sjálfboðaliðar Ekki verður hjá því komist að minnast á sjálfboðaliðana sem skipta tugum þúsunda .
Þar hefur Bretunum tekist alveg sérlega vel upp .
Alls staðar mætir maður mjög vingjarnlegu viðmóti á ólympíusvæðinu .
Sjálfboðaliðarnir eru undantekningalítið tilbúnir til að aðstoða mann ef á þarf að halda .
Sá póll hefur verið tekinn í hæðina að hafa þá frekar fleiri heldur en færri .
Þar af leiðandi þarf maður aldrei að leita að aðstoð , hún er alltaf innan seilingar .
Landsbyggðarmaðurinn má varla líta í kringum sig andartak og þá koma tveir til þrír sjálfboðaliðar hlaupandi og spyrja hvort ekki sé allt í lagi með mann .
Þeirri spurningu er auðvitað ekki svo auðvelt að svara .
Á íþróttaviðburðum í stærri kantinum er oft á tíðum svolítið þrúgandi andrúmsloft milli þeirra sem eru við störf í viðkomandi byggingum og svo fjölmiðlamanna .
Hér í London hefur ekki örlað á því og okkur er gert sérstaklega auðvelt að vinna okkar vinnu í langflestum tilfellum .
Maður þarf bara að muna eftir rafmagnsklónni því Bretarnir geta náttúrlega ekki haft innstungurnar eins og hjá öðru fólki .
Ef maður reynir af veikum mætti að setja sig í stellingar og rýna í hina flóknu bresku þjóðarsál þá er alla vega ljóst að Bretarnir vilja komast frá þessu mótshaldi með sóma .
Sjálfboðaliðarnir sem koma víða að af eyjunni eru ein birtingarmynd þess að Bretarnir leggja allt kapp á að gestir þeirra hafi ekki yfir neinu að kvarta í tengslum við leikana .
Þar virðist vera viss ábyrgðartilfinning sem hefur gert vart við sig .
Bretarnir höfðu sjö ár til þess að undirbúa sig undir leikana og á þessum tíma hafa þeir verið misjafnlega hrifnir af þessu .
Eftir að leikarnir hófust hafa þeir hins vegar sýnt þeim gífurlegan áhuga og sínu fólki mikinn stuðning .
Stemningin á íþróttaviðburðunum hefur verið einstök og þar eiga heimamenn stóran hluta að máli .
Auk þess má hvarvetna sjá þá flagga " Team GB " vörum og þær eru áberandi í búðargluggum .
Er það samheiti fyrir ólympíulið Breta .
Bretarnir hópast jafnframt á pöbbana sína og fylgjast með íþróttaviðburðunum í sjónvarpi .
Þar er gamla knattspyrnuhetjan Gary Lineker í aðalhlutverki hjá BBC .
Dagblöðin láta sitt heldur ekki eftir liggja og á öllum forsíðum má sjá einhver ummerki um leikana á hverjum einasta degi .
