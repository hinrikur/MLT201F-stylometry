Jóhanna Borghildur Magnúsdóttir hefur alltaf unnið að því að tengja fólk og náttúru .
Hún er með græna fingur og hefur ávallt stundað ræktun .
Í dag kallar hún sig ömmu náttúru og hjálpar leikskólum að setja upp matjurtagarða .
Texti : Inga Rún Sigurðardóttir ingarun@mbl.is Myndir : Kristinn Ingvarsson kring@mbl.is Jóhanna Borghildur Magnúsdóttir er ættuð af Snæfellsnesi og Árnessýslu en býr á Dalsá í Mosfellsdal og hefur alltaf haft græna fingur .
Flest sem hún hefur tekið sér fyrir hendur er tengt náttúrunni og fræðslu og svo er einnig með nýjasta verkefnið hennar , " ömmu náttúru " sem felst í aðstoð við lífræna matjurtaræktun á leikskólalóðum .
Verkefnið fór af stað í vor og aðstoðaði hún fimm leikskóla , mismikið þó en mest hefur vinnan verið með þremur skólum .
Dalskóli í Úlfarsárdal er einn þeirra .
Sunnudagsmogginn fékk að fylgjast með einni heimsókn ömmu náttúru þangað og var sérstaklega gaman að horfa á áhugasama krakkana , sem tóku upp grænmeti , spurðu spurninga og jöpluðu á salatblöðum þess á milli .
Heimaræktað bragðast best Einnig hafði verið tekið upp úr garðinum deginum áður og borðuðu krakkarnir sérstaklega vel í matartímanum þann daginn , enda bragðast heimaræktað öðruvísi .
Haustið er uppskerutíminn , tíminn sem börnin sjá árangur erfiðisins .
Jóhanna var með litla gróðrarstöð í Biskupstungum og hefur ræktað alla sína tíð .
" Svo beindist áhugi minn að umhverfismálum almennt .
Ég fór í garðyrkjuskólann þegar umhverfisbrautin kom .
Eftir það fór ég að vinna við umhverfismál .
Ég var fyrsti umhverfisfulltrúi ferðamálaráðs .
Svo var ég að vinna við Staðardagskrá 21 , sem er umhverfisáætlun sveitarfélaganna , " segir Jóhanna sem hefur líka unnið með sjálfboðaliðasamtökum um náttúruvernd .
" Að tengja fólk og náttúru er meginþemað í því sem ég geri .
Ég var að vinna fyrir hæfingarstöðina í Bjarkarási .
Þar lærði ég mjög mikið af skjólstæðingum mínum þar og líka að rækta lífrænt .
" Jóhanna er lifandi sönnun þess að það sé aldrei of seint að breyta til .
" Ég ákvað þegar ég varð 64 ára að síðustu vinnuárin mín langaði mig bara að ráða mér sjálf .
Ég hætti í Bjarkarási og fór heim að vinna og stofnaði Ræktunar- og fræðslusetrið á Dalsá , " segir Jóhanna en þar hefur hún búið í nítján ár .
" Þetta er yndislegur staður .
Maður er á menningar- og atvinnusvæði sem tilheyrir höfuðborgarsvæðinu en er samt uppi í sveit , sem á voða vel við mig , " segir hún .
Jóhanna er líka menntuð í Waldorf-uppeldisfræðum en lokaverkefnið hennar þar var að setja upp matjurtagarð við Waldorf-leikskólann í Lækjarbotnum .
Hún gat síðan farið í þetta verkefni af meiri krafti eftir að hún hætti að vinna .
" Grunnhugsunin er alltaf sú sama , að hjálpa fólki að tengjast náttúrunni .
Mér finnst það gífurlega mikilvægt í þessum tæknivædda heimi að hjálpa börnum að sjá náttúruna og hringrásina í því sem maður borðar .
Maður er ekkert án náttúrunnar .
Það að týna sér í tölvu er heil skelfing eins góðar og þær eru sem slíkar .
" Kartöflur eru gull Jóhanna gat " æft sig " á barnabörnunum áður hún fór í leikskólana .
" Barnabörnin mín hafa verið að hjálpa mér að rækta og einn ömmustrákurinn var bara tveggja ára þegar hann kom með stóru systkinum sínum að taka upp kartöflur .
Þegar hann kom heim til mömmu og pabba sagði hann : " Við fundum kartöflur í moldinni hjá ömmu ! " Algjört ævintýri .
" Jóhanna hefur líka haldið námskeið í matjurtaræktun á vorin fyrir fullorðna .
Hún segir að þessi áhugi á heimaræktun sem fylgdi í kjölfar hrunsins virðist ætla að haldast .
" Ég hélt fyrst að þetta væri bóla en áhuginn virðist vera viðvarandi .
" Það skynjar hún m.a. á námskeiðunum sem hún hefur verið að halda og líka viðbrögðunum sem hún fékk þegar hún kynnti ömmu náttúru í vor .
" Það var svo áberandi hvað þetta var þakklátt verkefni .
Margir leikskólar sem hafa aðstöðuna hafa reynt að rækta en það vantar eitthvað aðeins upp á .
Yfirleitt eru leikskólakennarar svo störfum hlaðnir í deginum að það er erfitt fyrir þá að setja upp svona verkefni .
Það þarf að koma því af stað og fylgja eftir , " segir Jóhanna en þar kemur amma náttúra til sögunnar .
Hún lýsir uppbyggingu og notkun matjurtagarðs við leikskóla og því hvernig börnin eru virkjuð í garðyrkjunni .
Hún sér um uppsetningu garðs ef hann er ekki til staðar og fylgir verkefninu eftir með heimsóknum eftir samkomulagi .
Hún sér líka um öflun aðfanga , eins og moldar , fræja , ræktunaríláta og fleira .
" Það er svo mikilvægt að hafa einhverja framkvæmdaáætlun , það er auðveldara að ganga að hlutunum þannig , " segir hún .
Styður við sköpunarkraft Matjurtagarðar við leikskóla hafa uppeldislegt gildi , að sögn Jóhönnu .
Garðyrkjan hefur í raun tengingu við flest þau námssvið sem aðalnámskrá leikskóla kveður á um .
" Vinna við matjurtagarð byggir undir félagsfærni barnanna og hæfni til að lesa í umhverfið , stuðlar að heilbrigðum lífsháttum og góðri hreyfingu , virðingu fyrir umhverfi sínu og náttúrunni og er ekki síst skapandi og lifandi starf sem vekur upp gleði og undrun , örvar skynjun og styður við sköpunarkraft barnanna , " segir Jóhanna en hún segir garðyrkjuna þakklátt og gefandi starf sem geri líf og starf leikskólans ríkara , bæði fyrir börn og kennara .
Jóhanna fékk styrk úr þróunarsjóði námsgagna til þess að búa til leiðbeiningar um notkun matjurtagarðs sem munu verða aðgengilegar á netinu fyrir leikskóla .
" Ég ætla að vera búin að þessu áður en vorverkin hefjast þannig að þetta kemur svona í mars , " segir hún en þarna verður svarað öllum spurningum um hvernig og hvenær eigi að gera hlutina .
" Það er þvílíkt gefandi að fylgjast með því hvað börnin eru áhugasöm .
Þau eru með svo opinn huga , " segir Jóhanna sem greinilega nær vel til krakkanna .
" Ég kem til þeirra með fræin og segi þeim frá álfinum sem bankar á fræin og segir : " Halló , ætlarðu ekki að vakna ? Það er komið vor ! " , " segir hún .
Fræin vöknuðu og úr urðu plöntur .
" Þegar við vorum að vökva og ræða gildi þess sagði einn lítill : " Já , svo fræið sofni ekki aftur .
" Ég fer auðvitað yfir hvað þarf til að jurt vaxi , moldina , sólina , vatnið , þetta kveikir alveg í þeim .
Það er rosalega gefandi að taka þátt í þessu .
" Frystir grænmeti og býr til bökur Uppskerutíminn þýðir ófá handtökin fyrir Jóhönnu enda er mikil ræktun á Dalsá .
" Núna er pressa á mér .
Það er matur alls staðar .
Svo er ég með hænur líka .
Ég er að sulta og baka og frysta til að eiga þetta , " segir hún en hún frystir grænmeti , brokkólí og blómkál sem hún sýður í þrjár mínútur og kælir síðan í ísvatni .
" Svo bý ég til bökur , á þær í frysti og hita svo upp við tækifæri .
Ég er að selja grænmeti þannig að það er alltaf eitthvað sem er ekki söluvara .
Þá bý ég mér til súpugrunn úr því og stilkunum á brokkolíinu og frysti síðan .
" Hún nýtir allt sem hún getur , til dæmis laufið af rauðrófunum , það setur hún í safapressu .
Svo má ekki gleyma pestógerðinni , sem er talsverð .
" Það er líka hægt að búa til pestó úr grænkáli og steinselju að ógleymdu skessujurtarpestói , " segir amma náttúra að lokum , konan sem allt blómstrar í kringum .
