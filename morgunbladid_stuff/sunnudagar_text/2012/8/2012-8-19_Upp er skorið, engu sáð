Halldór Blöndal vitnaði nýlega í Vísuhorni sínu hér í blaðinu í stökuna : Upp er skorið , engu sáð , allt er í varga ginum .
Þeir , sem aldrei þekktu ráð , þeir eiga að bjarga hinum .
Hafði Halldór vísuna eftir Valtý Stefánssyni ritstjóra , sem vitnaði í hana í Lesbók Morgunblaðsins 20. nóvember 1927 í grein um tíu ára afmæli byltingar bolsévíka .
Sagði Valtýr , að stakan hefði hrotið úr munni hagyrðings , eftir að bera tók á bolsévíkum á Akureyri .
Brynjólfur Steingrímsson sagði þá í tölvuskeyti til Halldórs , sem birtist í Vísnahorninu 30. júlí 2012 , að vísan væri eftir afa sinn , Egil Jónasson á Húsavík , og Friðrik Jónsson póst ( sem var raunar á Helgastöðum , ekki Halldórsstöðum , eins og Brynjólfur segir ) .
Vísan hefði ekki verið tengd stjórnmálabaráttu .
En Valtýr Stefánsson hafði rétt fyrir sér um stökuna .
Ég rannsakaði faðerni hennar fyrir bók mína 2010 , Kjarna málsins .
Fleyg orð á íslensku .
Til er samtímaheimild um hana .
Í grein eftir Pál Árdal í Degi 30. október 1924 segir , að þessi staka sé eftir Sigmund Sigurðsson , úrsmið á Akureyri .
Hún sé ekki eftir Pál sjálfan eða aðra , sem hún var kennd .
Og tilefnið var augljóst .
Snemma árs 1924 fluttust þrír ungir áróðursmenn bolsévíka til Íslands , þeir Einar Olgeirsson , Brynjólfur Bjarnason og Ársæll Sigurðsson .
Lét Einar þegar mikið að sér kveða á Akureyri , svo að Sigmundi úrsmiði þótti nóg um og kastaði stöku sinni fram , og er hún enn í fullu gildi .
Athugasemdir og leiðréttingar vel þegnar Hannes H. Gissurarson hannesgi@hi.is 