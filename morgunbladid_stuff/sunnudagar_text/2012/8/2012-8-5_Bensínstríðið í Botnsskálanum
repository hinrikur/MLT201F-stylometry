Rétt eins og aðrir kaupmenn grípa olíufélögin gjarnan stemningu stundarinnar og slá einhverjar krónur af bensínverði í upphafi mikilla ferðahelga .
Þetta hefur t.d. gerst nokkrum sinnum í sumar .
Einnig er verð stundum lækkað um tilsvarandi krónutölu og sætið sem Ísland nær í Evróvisjón , skv. markatölu í handboltalandsleik og svo framvegis .
Þessi kostaboð vara þó sjaldan nema einn til tvo daga , enda leitar allt í mannlífinu jafnvægis um síðir .
Úfar risu síðustu dagana 1984 í sérstæðu bensínstríði þar sem Pétur Geirsson , hótelstjóri í Borgarnesi og eigandi Botnsskálans í Hvalfirði , var hershöfðingi .
Þetta var á þeim tíma þegar bensínlítrinn kostaði 22,70 kr. en nú fékkst hann sjötíu aurum ódýrari í Botni .
Það kunnu bíleigendur , sem aka þurftu fyrir fjörð , vel að meta , enda mynduðust biðraðir við dælurnar hjá Pétri og Jóni syni hans .
" Þetta gengur mjög vel , það hefur verið stöðugur straumur fólks hingað frá því að við auglýstum heildsöluverðið sl. fimmtudag og bensínsalan hefur aukist um að minnsta kosti 100% , " sagði Pétur í Botnsskálanum í Hvalfirði í samtali við Morgunblaðið hinn 24. júlí 1984 .
Umboðslaun til bensínsala voru á þessum tíma 70 aurar á lítrann en með gefnum afslætti fengu Botnskálafeðgarnir einn eyri .
" Það kláraðist allt í gærkvöldi , en við fengum áfyllingu í morgun .
Um helgina , frá fimmtudegi til sunnudagskvölds , seldust 17 þúsund lítrar , en venjuleg sala í meðalmánuði er 40 til 50 þúsund lítrar , " var ennfremur haft eftir hinum kappsama bensínsala sem stóð við dæluna í sparifötunum þegar ljósmyndara Morgunblaðsins , Júlíus Sigurjónsson , bar að garði .
Umræðan árið 1984 hljómar býsna kunnuglega borið saman við líðandi stund .
Sl. miðvikudag kostaði bensínlítrinn um 250 kr. Er því gjarnan haldið fram að verðið sé alltof hátt og valdi því að fólk sé minna á ferðinni , enda vitni umferðartölur Vegagerðinnar um slíkt .
" Bensínverð er orðið það hátt að það torveldar eðlileg ferðalög innanlands , " sagði Pétur fyrir 28 árum .
Kannast einhver við ummæli í þessum dúr árið 2012 ? Verð á bensínlítranum í dag er sambærilegt yfir landið ; að vísu sveiflukenndur aura- eða krónumunur frá einni stöð til annarrar .
Það er samt ekkert sem tekur því að tala um .
" Olíufélögin kaupa eldsneytið , sem fengið er að mestu leyti úr Norðursjó og keypt , skv. okkar bestu heimildum , af tveimur íslenskum fyrirtækjum af einu finnsku .
Því verður verðmunurinn ekki mikill auk þess sem opinberar álögur eru háar .
Þá er verðið líka háð gengissveiflum og heimsmarkaði .
Skyndisóknir með tímabundnum afslætti á eldsneyti hafa aldrei markað nein kaflaskil á markaðnum , en eru skemmtilegar meðan á þeim stendur , " segir Stefán Ásgrímsson hjá FÍB .
Sigurður Bogi Sævarsson sbs@mbl.is 