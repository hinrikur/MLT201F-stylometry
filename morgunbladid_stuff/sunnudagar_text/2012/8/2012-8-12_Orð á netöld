Í nýlegri skáldsögu sem óþarft er að nefna ber svo við að ung kona snýr aftur heim á æskuslóðir í smábæ í miðvesturríkjum Bandaríkjanna .
Þar kemst hún að því sér til mæðu að æskuást hennar féll í bardögum í Írak nokkrum árum áður .
Ekki verður framvinda sögunnar rakin frekar en allmargir lesendur höfðu orð á því í umsögnum um bókina að ótrúverðugt væri að slíkt og þvílíkt hefði dulist fyrir söguhetjunni á okkar dögum þar sem Facebook sér til þess að við vitum alltaf allt um alla .
Í umsögn um skáldsöguna Skios eftir Michael Frayn í New York Times Book Review fyrir stuttu spyr gagnrýnandin Alex Witchel hvort ekki sé úr sögunni að menn geti villt á sér heimildir þegar hægt er að fletta þeim upp í myndaleit Google .
Á vefsetri The Millions segir Allison K. Gibson frá því að við lestur Let the Northern Lights Erase Your Name eftir Vendela Vida hafi hún velt því fyrir sér hvers vegna söguhetjunni hafi ekki hugkvæmst að leita að föður sínum á Google áður en hún lagði upp í svaðilför norður að heimskautsbaug í leit að honum .
Það er eðli ritstarfa að menn iðja einir , sitja jafnvel árum saman í einsemdinni að miðla söguheimi úr kollinum á sér á pappír eða tölvuskjá .
Dæmisaga er af þekktum bandarískum rithöfundi sem smyr lími í Ethernet-tengi fartölvu sinnar til að tryggja að ekki sé hægt að tengja hana netinu , en ef saga hans gerist á okkar tímum kemst hann ekki undan því að geta um SMS , Facebook , Twitter , Google , Yahoo og svo má lengi telja .
Ekki þurfa þessi fyrirbæri beinlínis að koma fyrir í sögunni , en þeir sem nota þau vita hversu hjákátlegt það er þegar einhverjum dettur ekki í hug að nota Google til að leita sér upplýsinga um fyrirtæki þrjótanna sem hann glímir við , draga upp farsímann þegar illmennin nálgast í rökkrinu til að hringja á hjálp eða nota símann sem vasaljós eða skanna leyndarskjalið og senda í tölvupósti í stað þess að fela það í skónum eða geyma í munni sér .
Hængurinn er að sá sem situr og rýnir í texta allan daginn skilur iðulega lítt hvað það er sem aðrir iðja hversdags - hann er að skyggnast í hjörtu mannanna , en ekki endilega samtímann .
Nú finnst þér kannski að þetta sé vandi lesandans en ekki höfundarins , en þegar lesandinn skilur ekki minni sögunnar eða finnst þau ótrúverðug vegna þess að þau stangast á við tímasvið hennar dregur óneitanlega úr ánægju af lestrinum .
