Fyrir fjórum árum , í ágúst 2008 , hrintu ungir tónlistarmenn , Helgi Jónsson og Guðný Þóra Guðmundsdóttir , úr vör tónlistarhátíð sem þau nefndu Tónlistarhátíð unga fólksins .
Tilgangur hátíðarinnar var að gefa tónlistarnemendum kost á tónlistarnámskeiðum hér á landi , en þeim þótti lítið um slík námskeið yfir sumartímann , en sáu það einnig fyrir sér að hátíðin væri gott tækifæri fyrir tónlistarmenn að koma sér aftur í form eftir sumarið , enda er hún haldin skömmu áður en skóla byrja að nýju .
Hátíðinni hefur vaxið ásmegin með hverju árinu og á síðasta ári tóku þannig þátt ríflega 100 nemendur , flestir frá Íslandi en einnig frá Japan , Taívan , Bandaríkjunum , Hollandi og Þýskalandi .
Ekki eru þó bara námskeið og fyrirlestrar í boði , því haldin er tónleikaröð í Salnum í Kópavogi þar sem ungir tónlistarmenn koma fram , auk þess sem haldnir verða tónleikar nemenda í Tónlistarsafni Íslands og í Salnum .
Kópavogsbær styrkir hátíðina , en öll námskeið , æfingar , félagslíf og tónleikar fara fram á sama reitnum í Tónlistarskóla Kópavogs , Molanum ungmennahúsi , Kópavogsskóla , safnaðarheimili Kópavogskirkju og Salnum .
Guðný Þóra Guðmundsdóttir , framkvæmdastjóri Tónlistarhátíðar unga fólksins , segir að hátíðin sé áþekk að umfangi nú og síðustu ár , en aðstandendur hennar merki að það hafi orðið kynslóðaskipti .
" Af þeim sem tekið hafa þátt í hátíðinni undanfarin ár eru þeir elstu hættir að koma til okkar og fara frekar á námskeið og hátíðir erlendis , en það koma nýir árgangar inn í staðinn , " segir hún og bætir við að þetta sé eðlileg þróun í slíku starfi og fagnaðarefni .
Rekið á sjálfboðaliðum Hvað framkvæmd hátíðarinnar varðar segir hún að breytingar frá fyrri árum séu ekki verulegar , en áherslubreytingar og að reynslan kenni þeim hvað henti og sé áhugavert fyrir ungt tónlistarfólk .
" Við erum því með aðeins fleiri fyrirlestra núna , en að öðru leyti er formið að mestu fastskorðað .
Hver veit nema við breytum því síðar ef þurfa þykir .
" Liður í hátíðinni er tónleikahald , eins og getið er hér til hliðar .
Tónleikar eru átta að þessu sinni en voru sex á síðasta ári .
Guðný segir að fjöldi tónleika sé breytilegur á milli ára , það hafi til að mynda verið haldnir tíu tónleikar fyrir tveimur árum , en það ræðst aðallega af fjárhagslegu bolmagni hátíðarinnar .
" Hátíðin er rekin fyrir mjög lítið fé og byggist að mestu á sjálfboðastarfi sem setur okkur eðlilega ákveðnar skorður .
Það er framtíðarverkefni okkar að treysta fjárhagsgrundvöll hátíðarinnar enda er ekki hægt að reka svo umfangsmikla hátíð í áraraðir á hugsjóninni einni saman .
Við höfum þó fengið rosafínan styrk frá Kópavogsbæ , Mennta- og menningarmálaráðuneytinu , Tónlistarsafni Íslands og fleiri aðilum og allar stofnanir sem að þessu koma hafa sýnt okkur mikla velvild .
" Hún segir að á hverju ári komi nemendur frá ýmsum löndum hingað og þannig hafi tekið þátt nemendur frá Japan , Taívan , Suður-Afríku , Bandaríkjunum og Kanada auk nemenda frá Skandinavíu og öðrum Evrópulöndum .
" Margir eru að elta tiltekna kennara sem getið hafa sér gott orð á alþjóðavettvangi fyrir kennslu og hljóðfæraleik , en margir hafa líka frétt af okkur og finnst spennandi að koma til Íslands .
Við höfum ekki bolmagn til að kynna hátíðina vel erlendis , en það væri eflaust hægt að fjölga erlendum nemendum umtalsvert , nægur er áhuginn á landi og þjóð .
" Fyrst og fremst kammermúsíkhátíð Íslenskt heiti hátíðarinnar er Tónlistarhátíð unga fólksins , en á ensku heitir hún The Icelandic Chamber Music festival , sem snara má sem Íslenska kammermúsíkhátíðin .
Guðný tekur og undir það að aðstandendur líti fyrst og fremst á hana sem kammermúsíkhátíð og bendir á að kammerhópar hátíðarinnar taki þátt í dagskrá Hörpu á Menningarnótt og haldi svo tvenna kammermúsíktónleika í Salnum 19. ágúst .
" Það er þó ekki bara fjallað um kammertónlist á hátíðinni , enda felst góð tónlistarmenntun í því að læra sem mest um allar tegundir tónlistar .
" Fjölbreytt dagskrá Opnunartónleikar hátíðarinnar verða í Salnum næstkomandi miðvikudag , 8. ágúst , og þá leikur strengjasveitin Skark verk eftir Béla Bartók , Viktor Orra Árnason , Tsjækovskíj og Gunnar Andreas Kristinsson .
Í hádeginu 9. ágúst , kl. 12:30 , flytja Ari Þór Vilhjálmson fiðluleikari og Hrönn Þráinsdóttir píanóleikari verk eftir Ernest Chausson og Tsjækovskíj í Tónlistarsafni Íslands í Kópavogi .
Kl. 20 í Salnum verða síðan tónleikar Arngunnar Árnadóttur klarínettuleikara og Väinös Jalkanens píanóleikara í Salnum þar sem flutt verða verk eftir Robert Schumann , Leonard Bernstein , Alban Berg og Johannes Brahms .
Hákon Bjarnason píanóleikari flytur verk eftir Ludwig van Beethoven og Robert Schumann í Tónlistarsafni Íslands kl. 12:30 10. ágúst .
Um kvöldið , kl. 20 , leika þeir Joaquín Páll Palomares fiðluleikari og Ögmundur Þór Jóhannesson gítarleikari í Salnum .
Á efnisskrá tónleikanna eru verk eftir Niccolo Paganini , Bela Bartók , Manuel de Falla , Jaques Ibert , Maurice Ravel og Astor Piazzolla .
12. ágúst verða kammertónleikar kennara í Salnum og þá leika Ástríður Alda Sigurðardóttir píanóleikari , Elfa Rún Kristinsdóttir fiðluleikari , Edda Erlendsdóttir píanóleikari , Grímur Helgason klarinettuleikari , Guðný Guðmundsdóttir fiðluleikari , Gunnhildur Daðadóttir fiðluleikari , Martial Nardeau þverflautuleikari og Pia Eva Greiner sellóleikari .
16. ágúst leika Hulda Jónsdóttir fiðluleikari og Ástríður Alda Sigurðardóttir píanóleikari verk eftir Fritz Kreisler , Toru Takemitsu og Leoš Janácek .
þeir tónleikar verða í Salnum og hefjast kl. 20 .
Síðustu tónleikar hátíðarinnar verða síðan í Salnum 19. ágúst kl. 20 , en þá leikur Kvartett Inegal , sem sigraði í fyrstu tónleikakeppni Tónlistarhátíðar unga fólksins .
Kvartettinn skipa Lucas Brunnert fiðluleikari , Eygló Dóra Davíðsdóttir fiðluleikari , Joachim Kelber lágfiðluleikari og Nika Brnic hnéfiðluleikari .
Flutt verða Quartett Satz D eftir Schubert og Strengjakvartett no. 4 eftir Bela Bartók .
Þessu til viðbótar verða haldnir hádegistónleikar nemenda í Tónlistarsafni Íslands kl. 12.30 11. til 16. ágúst og lokatónleikar nemenda kl. 20 í Salnum 14. ágúst , kl. 15 og kl. 20 14. ágúst og kl. 18 og kl. 20 17. ágúst .
Laugardaginn 18. ágúst koma kammerhópar hátíðarinnar fram í dagskrá Hörpu á Menningarnótt og sunnudaginn 19. ágúst verða tvennir kammermúsíktónleikar nemenda í Salnum , kl. 11 og kl. 14 .
Samhliða tónleikahaldi verða fluttir fyrirlestrar í Tónlistarsafni Íslands um sitthvað sem viðkemur tónlist og tónlistarflutningi .
8. ágúst fjalla fiðluleikararnir Guðný Þóra Guðmundsdóttir og Gunnhildur Daðadóttir um sviðsframkomu , 9. ágúst ræðir Gunnhildur Ottósdottir sjúkraþjálfi um líkamsbeitingu tónlistarmanna , 13. ágúst ræðir Árni Heimir Ingólfsson tónlistarfræðingur um flutning barokktónlistar , 14. ágúst fjalla Guðný Þóra Guðmundsdóttir og Gunnhildur Daðadóttir um umsóknarferli í háskólanám erlendis , 15. ágúst heldur Bjarki Sveinbjörnsson tónlistarfræðingur fyrirlestur um íslenska tónlistarsögu og 16. ágúst ræðir Þorbjörg Daphne Hall tónlistarfræðingur um rapp og danstónlist á Íslandi .
Málþing verður haldið í Salnum 13. ágúst þar sem fjallað verður um framtíðarsýn íslenskra tónskálda 2012 .
Þátttakendur verða Atli Heimir Sveinsson , Þuríður Jónsdóttir , Kjartan Ólafsson , Áki Ásgeirsson , Karólína Eiríksdóttir , Gunnar Andreas Kristinsson og Tinna Þorsteinsdóttir .
Fundarstjóri er Þráinn Hjálmarsson .
