Flutningaskipið Víkartindur strandaði 5. mars 1997 skammt austan Þjórsárósa .
Liðsmenn Landhelgisgæslunnar unnu þrekvirki þegar þeir björguðu 19 skipverjum Víkartinds .
Skipverjarnir voru hífðir um borð í þyrlu Landhelgisgæslunnar TF-Líf .
Um hálftíma tók að hífa skipverjana um borð og voru þeir fluttir í land í einni ferð .
Aðstæður voru afar erfiðar á vettvangi , vindur hvass og haglél .
Að sögn Benónýs Ásgrímssonar var vindátt hagstæð sem hjálpaði mjög við björgunaraðgerðir þyrlunnar .
Til marks um veðurofsann sáu björgunarmenn í landi ekki þegar skipverjarnir nítján voru hífðir í land þrátt fyrir að skipið væri aðeins 100-150 metra frá landi .
Að auki voru þyrlur varnarliðsins kallaðar til aðstoðar en þær komust ekki á loft vegna veðurs .
" Það er hæpið að björgunarsveitir í landi hefðu komið mönnunum í land án þyrlunnar , fyrr en skipið rak að landi .
Þyrlan sannaði sig með glæsibrag , " sagði Jón Hermannsson , svæðisstjóri björgunaraðgerða , í samtali við Morgunblaðið 6. mars 1997 .
Aðalvél Víkartinds bilaði fyrir hádegi sama dag og skipið strandaði .
Varðskipið Ægir var komið á vettvang rúmlega tveimur klukkustundum seinna .
Skipstjóri Víkartinds hafnaði hinsvegar margsinnis ábendingum Landhelgisgæslunnar um að tímabært væri að óska aðstoðar .
Það þótti sæta furðu bæði innan Landhelgisgæslunnar sem og Eimskips sem hafði skipið á leigu .
Skipstjórinn gaf þó eftir að lokum og Ægir gerði tvær árangurslausar tilraunir til að koma dráttartaug í skipið .
Í seinni tilrauninni varð Ægir fyrir broti með þeim afleiðingum að einn skipverja féll fyrir borð og lést .
Víkartindur var um 9.200 tonn að stærð og var nýbyggt þegar það strandaði .
Mengunarslysi var afstýrt en olía lak ekki í teljandi magni frá skipinu , og sem betur fer tókst að bjarga um 95% þeirrar olíu sem var um borð eða rúmlega 400 tonnum .
14 mánuðir liðu frá því Víkartindur strandaði þar til hreinsunarstarfi og niðurrifi skipsins lauk .
Hreinsunarstarf var gífurlega umfangsmikið en alls þurfti að flytja um 4.600 tonn af brotajárni úr fjörunni ásamt rúmlega 1.000 tonnum af annarskonar úrgangi .
Mikil vinna fólst í að ná saman timbri , pappír og fleiru og koma því á urðunarstað .
Einnig fólst gífurleg vinna í því að tína smærra rusl sem rak á Háfsfjöru .
Björgunarsveitir , íþróttafélög , starfsmannafélög og fleiri hópar tóku m.a. að sér að ganga um fjöruna og tína smærra rusl sem rekið hafði á land .
Hringrás tók að sér að rífa skipið og þótti það erfitt verkefni .
Sandurinn í fjörunni torveldaði verkið og válynd veður hjálpuðu ekki til .
Hringrás notaðist við stóra brotvél sem klippti járnið niður og setti það í gáma sem jarðýta dró síðan að flutningabílum .
Heimir Snær Guðmundsson heimirs@mbl.is 