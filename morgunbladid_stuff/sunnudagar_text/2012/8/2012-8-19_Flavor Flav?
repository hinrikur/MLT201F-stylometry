Sviðsljósið sem var á bragðarefnum Flavor Flav er orðið heldur daufara en það var .
Almenningsóvinurinn hefur þó haft í ýmsu að snúast og hefur hann meðal annars snúið sér mikið að sjónvarpi .
William Jonathan Drayton jr .
fæddist hinn 16. mars árið 1959 í New York .
Hann tók ungur ástfóstri við tónlist og varð sjálflærður á mörg hljóðfæri ; hann gat spilað á 15 hljóðfæri .
Fljótt fór þó að halla undan fæti hjá kauða og sat hann um nokkra stund í fangelsi fyrir innbrot og þjófnað .
Hann kveikti einnig óvart í húsi þegar hann var lítill strákur en að sögn var það óvart .
Hann útskrifaðist úr matreiðsluskóla árið 1978 og hóf vinnu sem kokkur .
Flavor Flav hitti komandi hljómsveitarmeðlim sinn , Chuck D , í Adelphi-háskólanum á Long Island .
Þeir fóru fljótt að búa til tónlist saman og úr varð rappsveitin Public Enemy .
Chuck D sá þá aðallega um að rappa en Flavor tók við kefli svokallaðs stuðningsmanns , eða " hype man " .
Hann rappaði því lítið en veitti Chuck þann stuðning sem hann þurfti á að halda .
Def Jam Records fékk þá til að skrifa undir hjá sér árið 1986 og vildi upphaflega bara fá Chuck D vegna þess að stjórnendur þar á bæ skildu ekki alveg hlutverk Flavors .
Chuck þráaðist þó við og neitaði að skrifa undir nema Flavor fengi að vera með og sú varð raunin .
Sveitin sló í gegn og varð mjög vinsæl í lok níunda áratugarins .
Hún hvarf þó af sjónarsviðinu þegar tók að líða á tíunda áratuginn og lítið spurðist til þeirra félaga .
Flavor var í sífelldum vandræðum og var meðal annars kærður fyrir að ráðast á fyrrverandi kærustu sína .
Árið 1993 var honum einnig stungið í fangelsi fyrir tilraun til manndráps en hann skaut úr byssu í átt að nágranna sínum .
Hann barðist við mikla eiturlyfja- og áfengisfíkn .
Upp úr aldarmótunum fór Flavor Flav þó að endurheimta forna frægð í gegnum raunveruleikasjónvarp .
Hann tók þátt í sjónvarpsþættinum The Surreal Life sem einblínir á stjörnur sem voru eitt sinn frægar .
Í þeim þætti komst hann í kynni við Brigitte Nielsen og með þeim tókust ástir .
Í kjölfar þess fengu þau sinn eigin þátt sem bar nafnið Strange Love .
Þar var sýnt frá sambandi þeirra skötuhjúa sem endaði því miður ekkert alltof vel .
Sambandið entist ekki lengi og slitu þau sambúð innan árs með því að Brigitte ákvað að taka saman við fyrrverandi eiginmann sinn .
Flavor fékk þá sinn eigin þátt sem hét Flavor of Love .
Sá þáttur gekk út á leit Flavors að ástinni .
Hún varð á vegi hans og eignaðist hann barn með konu sem hann hitti reyndar á meðan ekki var verið að taka upp .
Síðan þá hefur hann komið fram í nokkrum þáttum .
Auk þess gaf hann út sólóplötu árið 2006 .
Flavor hefur alltaf vitað hvað klukkan slær en enn þann dag í dag ber hann einkennismerki sitt um hálsinn , risastórt klukkuhálsmen .
Flavor lætur sér ekki að nægja að vera með fasta dagskrá í sjónvarpi heldur hefur hann rekið nokkra veitingastaði .
Sá nýjasti , Flavor Flav ' s Chicken & Ribs , var opnaður nú í sumar .
davidmar@mbl.is 