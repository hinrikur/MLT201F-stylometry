Merkileg sala átti sér stað í ensku knattspyrnunni fyrir helgi þegar Robin van Persie , fyrirliði Arsenal , gekk í raðir Manchester United .
Hún undirstrikar enn og aftur þá gjá sem myndast hefur milli ríkustu og sigursælustu liðanna í Englandi á umliðnum árum , Manchester City og United og Chelsea annars vegar og liðanna sem berjast á hæl og hnakka við að elta þau uppi , Arsenal , Liverpool og Tottenham Hotspur hins vegar .
Fyrir fáeinum árum hefði verið óhugsandi að erkisparkendur Arsenal , svo sem Thierry Henry , Dennis Bergkamp og Patrick Vieira hefðu gengið til liðs við Manchester United .
Þeir þurftu þess einfaldlega ekki , Arsenal var að vinna titla , þar á meðal sjálfan meistaratitilinn .
Nú er öldin önnur , átta ár eru síðan Arsenal varð síðast meistari og van Persie treystir sér ekki til að bíða lengur .
Hann er orðinn 29 ára og þráir að vinna deildina sem hann hefur sett sterkan svip á með einstökum hæfileikum sínum undanfarin átta ár .
Það er að dómi spegilritara mun líklegri skýring á vistaskiptum Hollendingsins en kaupið sem hann kemur til með að fá hjá United .
Nógu vont þótti áhangendum Arsenal að missa Gaël Clichy og Samir Nasri til Manchester City í fyrra ( þeir fögnuðu einmitt sínum fyrsta Englandsmeistaratitli í vor ) en þetta er hálfu verra .
Van Persie var kominn á stall á Emirates og farinn að narta í hælana á kónginum sjálfum , Henry .
Fall hans er nú hátt á þeim bænum en líklega kærir van Persie sig kollóttan um það komi hann til með að spóka sig með meistaramedalíu um hálsinn næsta vor .
Ekki er nema hálft annað ár síðan sambærilegur gjörningur átti sér síðast stað , þegar Liverpool varð að láta Fernando Torres fara til Chelsea .
Einhvern tíma hefðu þau viðskipti verið óhugsandi .
Á ýmsu hefur gengið hjá Torres greyinu í Lundúnum en hann er alltént búinn að vinna Meistaradeild Evrópu .
Fyrir ári fór Raul Meireles sömu leið .
Tottenham þekkir þetta líka , hefur þurft að horfa á eftir mönnum á borð við Michael Carrick og Dimitar Berbatov til Manchester United .
Við þau skilyrði sem nú eru uppi í ensku úrvalsdeildinni eru viðskipti með leikmenn milli Manchester-liðanna og Chelsea nær óhugsandi .
Einhver kann að tilgreina Carlos Tévez , sem fór frá United til City fyrir tveimur árum .
Það mál var hins vegar afbrigðilegt fyrir þær sakir að þriðji aðili átti leikmanninn , íranski kaupsýslumaðurinn Kia Joorabchian .
Leigði hann bara til United .
Owen Hargreaves var maður sem enginn sá eftir .
Þetta er vitaskuld óþolandi staða fyrir sögufræg félög eins og Arsenal og Liverpool sem samtals hafa unnið 31 meistaratitil í Englandi .
En hvernig geta þau komist fyrir þessa þróun ? Svarið er einfalt : Farið að vinna titla ! Sá fyrsti í aldarfjórðung Síðasti leikmaðurinn sem skipti úr Arsenal yfir í Manchester United var enski landsliðsbakvörðurinn Viv Anderson sumarið 1987 .
Enn stærri var þó salan á írska miðherjanum Frank Stapleton árið 1981 .
Af mönnum sem farið hafa í hina áttina má nefna Brian Kidd 1974 og Mikaël Silvestre 2008 .
Tveir kostir , báðir vondir Fram hefur komið að Arsenal var óljúft að selja Robin van Persie til Manchester United enda afleit sparkpólitík að veikja eigið lið um leið og keppinauturinn er styrktur .
En staðan var erfið .
Van Persie átti bara eitt ár eftir af samningi sínum og neitaði að rita undir nýjan .
Fyrsta hugsun Arsenal var að selja hann úr landi en hvorki spænsku stórveldin né hið nýríka Paris St .
Germain í Frakklandi virtust hafa áhuga .
Það hafði Juventus á Ítalíu hins vegar en þangað vildi leikmaðurinn einfaldlega ekki fara .
Þá voru tveir kostir uppi , báðir vondir : Að selja van Persie núna til United fyrir viðunandi verð eða horfa upp á hann fara þangað að ári án greiðslu .
Félaginu þótti fyrri kosturinn augljóslega illskárri .
Meiðslasaga van Persies hefur verið til umræðu í vikunni og fyrir liggur að hann kom aðeins við sögu í 64% deildarleikja Arsenal á þeim átta árum sem hann var hjá félaginu .
Áhætta United er því nokkur en á móti kemur að hann hefur nú verið við hestaheilsu í hálft annað ár .
Og verið bullsjóðandi heitur á þeim tíma , gert hvorki fleiri né færri en 59 mörk .
