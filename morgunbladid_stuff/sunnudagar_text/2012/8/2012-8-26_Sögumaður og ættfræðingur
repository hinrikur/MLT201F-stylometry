Innst í Skerjafirðinum á rólegum stað í gömlu húsi , sem eitt sinn var hluti af viðamikilli starfsemi Skeljungs , er að finna lítinn gullmola sem fáir vita af .
Húsið sjálft ber ekki utan á sér að þar sé nokkuð áhugavert eða merkilegt að finna en þar sannast best að ekki skuli dæma bók af kápunni einni saman því á annarri hæð hússins er til húsa ættfræðiþjónustan ORG þar sem finna má hafsjó fróðleiks um ættir og tengsl Íslendinga langt aftur í aldir í einum stærsta ætta- og æviskráagrunni hér á landi .
Fróðleikurinn er ekki bara bundinn í ættfræðigrunninum sjálfum heldur einnig í ættfræðingnum og fræðimanninum Oddi Helgasyni , sem er manna fróðastur um ættir Íslendinga , en hann á heiðurinn af þessu mikla safni sem samanstendur af nærri 750 þúsund einstaklingum .
Notalegt og vinalegt umhverfi Þegar komið var inn á ættfræðisetrið í Skerjafirðinum tók á móti mér vingjarnlegur og elskulegur eldri maður , en þar var á ferð enginn annar en Oddur Helgason , ættfræðingur og fræðimaður .
Hann var með neftóbaksdós í annarri hendi og kaffibolla í hinni .
Gestrisnin leyndi sér ekki og strax var boðið upp á veitingar í þægilegu andrúmslofti staðarins innan um ættfræðibækur og fræðirit sem Oddur hefur sankað að sér í gegnum árin .
Oddur stofnaði ættfræðiþjónustuna árið 1999 en hann hóf að safna saman upplýsingum um ættir landsmanna árið 1996 .
Sjálfur segist hann þó alltaf haft gaman af mannfræði og ættum .
" Ég hafði frá því ég var barn haft áhuga á þjóðfræði og ættfræðin blundaði lengi í mér .
Ég missti pabba þegar ég var þriggja ára gamall og var því alinn upp hjá afa og ömmu en afi var mikill sagnamaður og það hef ég alltaf sótt í hann , " segir Oddur en hluti ættfræðiáhuga hans er listin að þekkja og geta sagt sögur af fólki um allt land .
Úr sjómennsku í fræðimennsku Það eru ólíkir heimar annars vegar sá sem sjómaðurinn lifir í og hins vegar sá sem fræðimaðurinn grúskar í og rannsakar .
Oddur hóf starfsferill sinn langt frá allri fræðimennsku og ættfræðirannsóknum .
Hann fór á sjó fimmtán ára gamall hjá Útgerðarfélagi Akureyringa , stundaði sjómennsku á sumrin með skóla og síðan alfarið eftir skólagöngu til 1987 .
" Já , ég byrjaði á sjónum 1956 í pollasíldinni á Akureyri en fór svo á togara 1958 og var alveg til 1987 á sjónum .
Eftir það rataði ég inn á tölvunámskeið hér í bænum og kynnist þar ættfræðiforritinu hans Friðriks Skúlasonar sem nefnist Espólín .
Það var þá sem ég fór að skrá ættir Íslendinga í einn miðlægan grunn .
" Oddur situr ekki einn að verki því honum til halds og trausts eru þær Elín Ingibjörg Eyjólfsdóttir keltneskufræðingur og Nanna Halldóra Sigurðardóttir .
Þá hefur fjöldi fræðimanna fengið aðstöðu hjá Oddi en hann liðsinnir fólki með glöðu geði og býður alla velkomna sem vilja leita upplýsinga til hans en Oddur hefur verið að aðstoða Sigursteinn Róbert Másson , kvikmyndagerðarmann , við gerð heimildarmyndar um ættir Akureyringa sem fluttust til Brasilíu .
Akureyri , Íslendingar og framtíðin Oddur hefur alltaf haft sterkar taugar til Akureyrar þar sem hann er fæddur og uppalinn .
Samstarf Odds og Sigursteins er því tilvalið tækifæri fyrir þennan einstaka ættfræðing til að nýta þekkingu sína og starf í þágu sögu og minningar um þá Akureyringa sem fluttu til Brasilíu fyrir tæpum 150 árum , en þeir voru ættaðir frá Naustum , Kjarna og Kollugerði sem Akureyri stendur á .
" Afkomendur Akureyringa í Brasilíu eru hátt í 2000 í dag en á heimasíðu ORG er m.a. að finna ritgerð um þetta efni eftir Brasilíumanninn Luciano Dutra en hann kom til mín í hálfgert læri og ég leiðbeindi honum meðan hann var við nám hérna á Íslandi .
" Oddur er farinn að eldast að eigin sögn , þrátt fyrir að vera léttur á fæti og sprækur .
Honum er annt um ættfræðisetrið og vill tryggja tilvist þess eftir sinn dag .
" Það er ekki hægt að treysta á okkur gömlu karlanna endalaust .
Það þarf nýtt fólk að taka við og stelpurnar hérna frammi , Elín og Nanna , eru í hálfgerðu læri hjá mér , " segir Oddur sem vinnur að því í dag að gera ættfræðiþjónustuna ORG að sjálfseignarstofnun .
" Ættfræðin er tengslasaga sem þjóðin þarf að varðveita og eiga .
" 