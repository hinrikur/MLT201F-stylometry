Í ungdæmi mínu var ennþá vinsælt umvöndunarefni að agnúast út í erlendar slettur í máli manna .
Haft var fyrir satt að þeir slettu mest sem kynnu minnst í því máli sem þeir slettu úr .
Sú skoðun var staðfest með sögu af manni sem vildi slá um sig og tjáði ágæti þess sem hann talaði um með því að það væri mikið kongress .
Þannig þýddi hann hina íslensku hugsun um mikið þing og afhjúpaði um leið kunnáttuleysi sitt í hinu erlenda máli sem hann langaði þó til að sýnast kunna mikið í .
Á dögum Árna Magnússonar handritasafnara slettu lærdómsmenn latínu sín á milli og í upphafi 19. aldar þótti ekki við hæfi að skárra fólk í Reykjavík talaði annað en dönsku eða dönskuskotna íslensku .
Gegn þessu risu málhreinsunarmenn þess tíma og sú hugmynd skaut smám saman rótum í þjóðfélaginu að íslenskan dygði prýðilega til hvers kyns tjáningar í hinum nýja og breytta heimi sem samtímamenn Jónasar Hallgrímssonar töldu sig lifa í , rétt eins og við núna .
Nýyrðin flæddu frá Jónasi , eins og Þórður Helgason rakti hér í dálkinum fyrir skömmu , en eftir urðu nokkrar heimilislegar dönskuslettur sem lifðu í máli eldra fólks fram á seinni hluta síðustu aldar .
Í blessuðu stríðinu varð smart að sletta ensku um skeið en svo fjaraði það út og málsamfélagið hafði sjálfstraust til að takast af alefli á við nýyrðasmíð á flestum sviðum svo hægt væri að fylgja eftir þrekvirki 19. aldar : að umbreyta máli sveitafólks í nothæft tungutak um listir , vísindi , borgarlíf , tækni og stjórnmál á 20. öld .
Allt gekk vel um skeið , með viðvarandi kvörtunum um málleysi ungu kynslóðarinnar , uns tölvurnar komu fram á sjónarsviðið .
Svo virðist sem við séum enn á flótta undan þeirri orðaskriðu sem þær hleyptu af stað , eða höfum jafnvel grafist undir henni – eins og heyra má á mæli tölvufræðinga sem miðla þekkingu sinni á námskeiðum í tölvubrellum .
Og enn er unga fólkið í fararbroddi málbreytinganna , án djóks og no offence , en það virðist á öllum tímum sökka fokking geðveikt að halda áfram að tala gullaldarmál barnæsku sinnar á táningsaldri .
Lífið og samskiptin færast nú inn í smáskilaboð og lol og yolo og djísöss með brosköllum dugar í einhvern tíma til að segja allt sem segja þarf .
Þetta virðist óumflýjanlegt skeið í málþroskanum þótt skólarnir standi sína vakt , foreldrarnir tali við börnin og þau lesi góðar bækur .
Uppreisnin verður að hafa sinn gang .
Vandinn verður ekki umtalsverður fyrr en fullorðið fólk heldur áfram að tala eins og táningar , beygir ekki orð nema stöku sinnum og miðlar sama og engri hugsun með tungutaki sínu .
Orðaforðinn skreppur þá saman eins og eftir málstol af völdum heilaskemmda , allt verður " þetta þarna " , vera og gera einoka stöðu sagnorða og stór dugar sem lýsingarorð .
Þau þarna í sjónvarpið eru þá alltaf að gera stóra hluti .
Málfátæktin er nú sýnilegri en nokkru sinni fyrr þegar ritað og talað mál flæðir frá fólki úr öllum heimsins tölvum inná opin svæði netsins .
Við ergjum okkur um stund en smellum svo áfram og finnum snilldina flæða hjá öðrum , ekki síður fjölbreytta og margræða en á þeim hátindi orðlistarinnar sem dróttkvæðaskáldin fornu klifu til að geta meitlað alla hugsun sína í torráðið form kenninga og skáldamáls sem veitti jarðvistinni goðmagnaða umgjörð og merkingu .
Skáldin sköpuðu heim með orðum sínum og drógu um leið upp mynd af sjálfum sér .
Eins erum við það sem við segjum , einföld eða djúpvitur , glöð eða reið , ljót eða falleg , vel tilhöfð eða drusluleg ; allt eftir því með hvaða orðum við mætum veröldinni .
