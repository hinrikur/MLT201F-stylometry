" Þetta eru okkar ær og kýr , " segja hjónin Pálmi Bjarnason og Sigrún Kristjánsdóttir sem nýta hverja frístund til að sinna áhugamálum sínum , ljósmyndun og ferðalögum , ekki síst um óbyggðir Íslands .
Ljósmyndir þeirra getur meðal annars að líta í nýrri bók , " Iceland in Your Pocket " .
Orri Páll Ormarsson orri@mbl.is Myndir af mannfólki eru þeim hugleiknar , eigi að síður kunna þau hvergi betur við sig en úti í náttúrunni , helst fjarri alfaraleið .
Þar verja þau sínum frístundum , meira og minna .
Og alltaf er myndavélin með í för .
" Það eru algjör forréttindi að ferðast um landið , njóta útivistar og taka ljósmyndir , " segja hjónin Pálmi Bjarnason og Sigrún Kristjánsdóttir í Mosfellsbæ .
Þau eru heima þetta síðdegi en brenna í skinninu að komast í næsta ferðalag – á fjöll – enda sumarfríið gengið í garð .
Vinnan sem Pálmi og Sigrún stunda dagsdaglega er býsna frábrugðin ferðalögunum og ljósmynduninni .
Hann vinnur við tölvur hjá Reiknistofu bankanna og hún á innkaupadeild ÁTVR .
Pálmi og Sigrún kynntust fyrir níu árum í gegnum ljósmyndun .
Nema hvað ? Þau voru bæði í sama ljósmyndafélaginu og ári síðar settu þau ásamt þremur öðrum á laggirnar ljósmyndahópinn Ljósbrot sem enn er starfandi .
Fyrsta stóra verkefni Ljósbrots var samsýning í listasalnum í Kjarna í Mosfellsbæ veturinn 2006 .
" Sýningin fékk góðar viðtökur og hleypti eiginlega skriðunni af stað , " upplýsir Pálmi en bókaforlagið Steinegg hafði í kjölfarið samband við hópinn og bauð honum að gera bók .
Kom hún út árið 2008 undir heitinu " Okkar sýn á Ísland " .
Auk Pálma og Sigrúnar eiga Skúli Þór Magnússon og Hallsteinn Magnússon myndir í bókinni .
Í tilefni af útgáfunni var efnt til sýningar í Ráðhúsi Reykjavíkur .
Fjallmenn og aðrir menn Sigrún og Pálmi segja langþráðan draum hafa ræst með útgáfunni .
" Okkur hafði lengi langað að gefa út bók án þess að hafa haft sérstök áform á prjónunum .
Síðan kom þetta bara upp í hendurnar á okkur .
Það var afskaplega ánægjulegt , " segja þau .
Þau létu ekki þar við sitja .
Þegar árið 2008 fóru þau að taka myndir fyrir næstu bók .
" Það var svolítið öðruvísi verkefni .
Í fyrstu bókinni voru bara myndir sem við áttum til en núna fórum við að mynda sérstaklega með bók og ákveðið snið í huga , " segir Pálmi .
Sami hópur stóð að þessari bók og þeirri fyrstu og kom hún út í veglegu broti vorið 2010 , " Incredible Iceland " .
Verkefnin eru af ýmsu tagi .
Eitt tengist smalamennsku á Landmannaafrétti en Sigrún og Pálmi hafa fylgt fjallmönnum undanfarin fimm ár sér til ómældrar ánægju .
Verkefnið er þrískipt : Í fyrsta lagi svart / hvítar myndir af fólki , í annan stað landslagsmyndir og í þriðja lagi myndir úr daglega lífinu .
Myndir úr þessu verkefni voru sýndar í Heklusetrinu á Leirubakka á síðasta ári og í kjölfarið óskaði Anders Hansen staðarhaldari eftir sýningu á myndum sem Sigrún og Pálmi hafa tekið í Veiðivötnum .
" Við áttum ekki margar myndir þaðan en létum slag standa , notuðum megin hluta sumarfrísins í verkefnið og fylgdumst meðal annars með stang- og netaveiði bænda eina helgi , " segir Sigrún en sú sýning hangir uppi á Heklusetrinu til 14. október .
Ný bók , " Iceland in Your Pocket " , ellegar " Með Ísland í vasanum " , kom út í vor og er , eins og nafnið gefur til kynna , í smáu broti .
Þetta er fyrsta bókin sem þau standa ein að .
Bókina má fá í bókabúðum , fríhöfninni og víðar en Pálmi og Sigrún segja hana fyrst og fremst ætlaða útlendingum sem vilja kynna sér landið okkar .
Ólæknandi ljósmyndadella Bæði hafa Sigrún og Pálmi verið með ólæknandi ljósmyndadellu frá unga aldri .
Þau eru bæði fædd og uppalin úti á landi , hann á Árbakka í Landsveit og hún á Teigi í Hvammsveit í Dölum sem skýrir mögulega ást þeirra á hinum dreifðari byggðum .
Pálmi byrjaði ungur að ferðast um Ísland og í sumar eru fjörutíu ár liðin frá fyrsta bakpokaferðalaginu .
Allar götur síðan hefur frítími hans meira og minna farið í að sinna þessu áhugamáli , hvort sem hann fer gangandi , skíðandi eða á bíl .
Og alltaf er myndavélin með í för .
Sigrún kveðst hafa ferðast minna , enda þótt hana langaði til þess , þangað til hún kynntist Pálma .
Hún hafði til dæmis aldrei farið inn á hálendið .
" Pálmi hefur opnað fyrir mér nýjan og stórkostlegan heim .
Hvað jafnast til dæmis á við að vera á Vatnajökli að vetri ? Ég er ekki fyrr komin heim úr ferðalagi að mig langar aftur á fjöll , " segir Sigrún .
Það kemur sér vel fyrir Pálma .
" Ég er forfallinn óbyggðamaður .
Raunar var eina skilyrðið sem ég setti þegar við fórum að vera saman það að við myndum ferðast .
Það hefur gengið eftir .
" Perlurnar eru víða Áhugasvið Pálma og Sigrúnar í ljósmyndun er fyrst og fremst af tvennu tagi : Maður og náttúra .
Pálmi segir það ákveðna tegund af veiðimennsku að mynda fólk en það gera þau iðulega í náttúrulegu umhverfi – búa ekki einu sinni að stúdíói .
Náttúran á sér engin takmörk en þó hafa hjónin mest yndi af því að taka myndir í óbyggðum en ekki á hinum hefðbundnu túristastöðum .
" Okkur langar að sýna landið með öðrum augum .
Perlurnar eru svo víða , " segir Sigrún .
Þegar blaðamann ber að garði eru Sigrún og Pálmi nýkomin heim frá Syðra-Fjallabaki , þar sem þau sáu ekki nema sjö manneskjur alla helgina .
" Það er ekki amalegt að hafa náttúruna út af fyrir sig , " segir Sigrún .
Ekki væsir um hjónin á ferðalögunum en þau eiga sérútbúinn bíl , Sprinter , einskonar húsígildi , sem þau nota til að ferðast um landið .
Þau eru að jafnaði í mánuð í bílnum á ári hverju og myndu að sögn verja þar mun meiri tíma ef ekki væri fyrir föstu vinnuna .
Enginn metingur Hjónin segjast vera ólíkir ljósmyndarar og þegar þau standi á sama stað sjái þau iðulega ólíka hluti .
" Það gerir þetta ennþá meira spennandi , " segir Pálmi .
Spurð hvort metingur sé á milli þeirra eru þau skjót til svars : " Nei ! " " Það hljómar kannski eins og lygi en það hefur tekist ótrúlega vel að halda samkeppninni í skefjum , " segir Pálmi .
" Við vinnum saman en ekki hvort gegn öðru .
" Þegar spurt er hvort þeirra sé betri ljósmyndari færist stórt bros yfir andlit hjónanna .
" Pálmi , " segir Sigrún og horfir á bónda sinn .
Brosið stirðnar á hans vörum .
" Neeeeeei , það myndi ég ekki segja .
" " Þú býrð alla vega yfir meiri elju , " bætir Sigrún þá við .
" Ætli það ekki frekar , " svarar hann .
" Pálmi er duglegri og eljusamari en ég enda tekur hann fleiri myndir .
Ef neistinn er ekki til staðar þá fer ég ekki að mynda .
Pálmi drífur sig hins vegar af stað og bíður eftir neistanum .
" Blaðamaður fær samviskubit yfir að hafa farið út í þessa sálma en hjónin segja það ástæðulaust .
Þau gagnrýni myndir hvor annars í drep og hafi gert frá því áður en þau fóru að vera saman sem par .
" Það var einmitt þess vegna sem við komumst að því að við gætum búið saman , " segir Pálmi hlæjandi .
Hjónin segja frekari bókaútgáfu ekki á döfinni enda þótt þau séu alltaf opin fyrir góðum hugmyndum .
Og eitt er víst , þau munu halda áfram að ferðast og mynda – meðan þau standa uppi .
" Við erum alltaf að sjá eitthvað nýtt , jafnvel á sömu stöðunum .
Síðan er alltaf eitthvað eftir , til dæmis Vestmannaeyjar .
Þótt ótrúlegt megi virðast höfum við aldrei komið þangað .
Það er enginn skortur á hugmyndum og verkefnum ...
" 