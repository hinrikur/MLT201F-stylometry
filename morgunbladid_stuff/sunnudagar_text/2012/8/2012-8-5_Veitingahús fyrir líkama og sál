Bræðurnir Hákon , Torfi og Stefán Arasynir hafa staðið í stórræðum það sem af er þessu ári .
" Við höfum verið að gera upp 250 fermetra húsnæði við Laugaveg 3 frá því í nóvember á síðasta ári .
Þeim framkvæmdum lauk svo fyrir rúmum mánuði síðan en þá opnuðum við dyrnar að nýja veitingastaðnum , Búddha café , " segir Torfi en hann og fjölskylda hans ráku áður veitingastaðinn Indókína sem naut gífurlegra vinsælda allt þar til hann lokaði árið 2007 .
" Það var þannig að við misstum húsnæðið sem Indókína var í eða leigan var ekki framlengd við okkur og því ákváðum við að loka staðnum fyrir að verða fjórum og hálfu ári síðan .
" Frá því Indókína lokaði hafa margir sett sig í samband við bræðurna og biðlað til þeirra að opna staðinn aftur .
Þá má einnig finna áskorunarsíðu á Facebook þar sem skorað var á þá að opna staðinn aftur .
" Fjöldi fólks hafði samband við okkur og bað okkur að opna staðinn aftur .
Við tókum að okkur einstaka veislur og slíkt en höfðum nóg að gera í öðru .
Núna erum við hins vegar komnir af stað með nýjan veitingastað og höfum fengið mjög góðar viðtökur þennan mánuð frá því við opnuðum Búddha café .
" Nýtt nafn en sömu eigendur Veitingastaðurinn Indókína naut mikilla vinsælda og því er eðlilegt að spyrja sig hvers vegna bræðurnir héldu ekki gamla nafninu í stað þess að byggja upp nýtt vörumerki .
" Frá því að við hættum með Indókína höfum við starfað í mörgum eldhúsum á höfuðborgarsvæðinu og lært svo margt nýtt í matargerð .
Úrvalið hjá okkur er því töluvert breiðara en það var á Indókína , t.d. er japanska matargerðin sem við bjóðum upp á núna alveg ný hjá okkur en við þekktum ekki nægilega til hennar á sínum tíma .
Matargerðin kemur því af stærra svæði og nýja nafnið er því hvort í senn skírskotun til þess og líka vegna þess að bróðir minn er mjög áhugasamur og hrifinn af Búdda , " segir Torfi en til greina kom að halda gamla nafninu enda þykir þeim bræðrum vænt um það og eru enn með rétti á matseðlinum sem boðið var upp á hjá Indókína .
Nýir og gamlir réttir í bland " Ég hélt að þegar við myndum opna staðinn aftur yrðu gömlu réttirnir frá Indókína vinsælastir en síðan hefur komið í ljós að sushí réttirnir hafa slegið í gegn hjá okkur .
Fólk er enn að panta sér gömlu Indókínaréttina mikið en nýju réttirnir á matseðlinum hafa hreinlega slegið í gegn hjá viðskiptavinum okkar .
" Íslendingar eru nýlega byrjaðir að borða sushí sem er að sögn Torfa bæði hollt og gott .
" Sushi er mjög hollt og ef meðferðin á hráefninu er rétt færðu mjög góða útkomu sem bragðast mjög vel .
" Í allri matargerð bræðranna er keppikefli að nota aðeins besta hráefni sem völ er á .
Þeir nota því eðlilega íslenskan lax í sushíið sitt en túnfiskinn er erfiðara að fá hér á landi segir Torfi .
" Það er minna veitt af honum hérna og því erfiðara að fá hann íslenskan .
Við notum annars mikið lax og rækjur í sushí sem er íslenskt hráefni .
Síðan verður allt hráefni sem við notum í okkar matargerð að uppfylla okkar kröfu um gæði .
Ef það gerir það ekki sendum við það til baka .
Það er mjög mikilvægt að hráefnið sé gott þannig að viðskiptavinurinn vilji koma aftur .
" Fallegt húsnæði og gott rými Búddha café er við Laugaveg 3 í gömlu og fallegu húsi sem teiknað er af Guðmundi Samúelssyni arkitekt .
" Það þurfti að gera mikið fyrir húsnæðið en okkur fannst það svo skemmtilegt og á góðum stað að við ákváðum að láta slag standa .
Gluggarnir eru stórir og fallegir og húsið sjálft er mjög fallegt , " segir Torfi en meðan á viðtalinu stóð var setið við hvert borð á veitingastaðnum en þrátt fyrir það var ekki að finna að staðurinn væri fullur .
Gott rými er milli allra borða og staðurinn innréttaður með þeim hætti að viðskiptavininum á að líða vel .
" Við hefðum getað sett miklu fleiri borð upp en okkur finnst skipta máli að upplifunin sé góð fyrir alla okkar viðskiptavini .
Við leggjum mikinn metnað í allt sem við gerum hérna .
Ef hráefnið er gott , aðstaðan góð og maturinn eldaður af alúð þá fáum við kúnnana aftur til okkar .
" Dugnaður og kraftur í góðu fólki Fjölskylda Torfa kom til Íslands árið 1979 sem flóttamenn frá Víetnam .
Þá var Torfi aðeins sex ára gamall og bróðir hans og landsliðskokkurinn Hákon ekki nema eins árs .
Torfi segir helstu viðbrigðin hafa verið að koma inn í allt annan menningarheim en bræðurnir hafi verið ungir og áttu auðvelt með að aðlaga sig Íslandi .
Þrátt fyrir að hafa verið tiltölulega nýfluttur til framandi lands stofnaði faðir þeirra , Ari De Huynh , veitingastaðinn Indókína árið 1987 .
Hann naut fljótt vinsælda og stækkaði hratt .
Staðurinn fór síðar í Borgarkringluna og endaði svo á Laugaveginum .
Ari dó fyrir fimm árum og því viðeigandi að synir hans skuli halda minningunni um veitingastað föður þeirra við með nýja staðnum sem er miklu meira en bara veitingastaður .
" Við ákváðum að bjóða upp á veisluþjónustu einnig og fólk getur pantað mat hjá okkur og tekið með sér heim .
" Slík þjónusta þekkist ekki víða á betri veitingastöðum .
Fjölskylda Torfa lagaði sig ekki bara að íslenskum aðstæðum og menningu heldur er hún góð viðbót sem bætir og breikkar menningarflóruna á Íslandi .
Það er alveg víst að Ísland væri á allan hátt fátækara án þessarar stórkostlegu fjölskyldu .
