Það eru tveir dagar þar sem útilokað er að aðhafast nokkuð , segir gamalt orðatiltæki .
Gærdagurinn og morgundagurinn .
Þetta kemur oft upp í hugann þegar þeir stjórnmálamenn , sem mest áhrif hafa þessa dagana , ræða brýnustu viðfangsefnin .
Líkt og til að forðast það sem gera þarf , er athyglin stöðugt færð að því sem var eða því sem verður .
Og með sama hætti og það er ómögulegt þegar stjórnmálamenn vilja ekki læra af fortíðinni eða taka mið af framtíðinni , þá er það slæmt þegar stjórnmálamenn vilja ómögulega vera í sjálfum nútímanum .
Þessir stjórnmálamenn gera lítið úr flestu sem á undan fór og kvarta stöðugt undan þeirri " tiltekt " sem þeir segjast standa í eftir fortíðina .
Þannig er það varla fyrr en eftir nokkur andvörp , yfirlýsingar um skort á svefni eða sumarleyfi og umkvartanir vegna þess að hvorki þau né þeirra verk njóti sannmælis sem þessir stjórnmálamenn eru reiðubúnir að ræða brýn viðfangsefni dagsins .
Áður en sú umræða hefst minna þau þó á mikilvægi þess að staldra ekki of lengi við þar , heldur bíða nýrra tíma og framtíðar sem verður allt öðruvísi en það sem var og kannski líka öðruvísi en það sem er .
Vandinn við þessa tegund stjórnmála er sá að þau eru sjaldnast í núinu .
Annað hvort eru þau föst í gærdeginum eða morgundeginum .
Dögunum þar sem útilokað er að aðhafast nokkuð annað en óskapast yfir því sem áður gerðist eða bíða þess sem hugsanlega gæti gerst .
Ekki líklegt til árangurs en ágæt leið til að forðast pólitíska ábyrgð .
Hjá ríkisstjórninni birtist þetta í ágreiningi við þingið , sjálfa sig eða almenning um hvernig gera skuli upp fortíðina eða vinna með framtíðina .
Heiftin í garð pólitískra andstæðinga virðist yfirsterkari viljanum til að gera vel og þjóðinni er boðið uppá ítrekaða áfellisdóma yfir þeim gildum sem meirihluti landsmanna aðhyllist og óskiljanlega ósanngirni sem fylgir því að draga einstaka stjórnmálamenn fyrir dómstóla , að því er virðist frekar fyrir lífsskoðanir sínar en verk sín .
Það er ekki nóg að fortíðin og fólkið sem áður stjórnaði sé ofarlega í huga þeirra sem nú stjórna , heldur er það stöðug afsökun fyrir því að ekkert gengur .
Ef það er ekki Davíð að kenna , þá er það Geir .
Og ef ekki þeim tveimur , þá má alltaf nefna einhverja aðra sem þekkja þá eða bara alla þá fjölmörgu sem ráku fyrirtæki , fjárfestu , keyptu flatskjái eða tóku einhverja þá ákvörðun sem nú er gjarnan talin tilheyra " nýfrjálshyggju- , græðgis- og siðleysistímanum " líkt og Steingrímur J. Sigfússon sagði svo málefnalega í vikunni .
Yfir öllu þessu andvarpa núverandi stjórnarherrar og undrast hvers vegna allt þetta fólk gat ekki séð að árið 2008 myndu bankarnir hrynja og þá myndi það auðvitað bíða þeirra , sem aldrei vildu gera neitt , að taka til .
Eins og til að draga úr þeirra eigin þreytu , er þjóðin svo beðin um að samþykkja ósanngjarnar greiðslur til annarra ríkja eða afsala sér eigin fullveldi til þeirra í von um að þar bíði eitthvað betra .
Og þegar almenningur réttilega segir " nei " , þá andvarpa ráðherrarnir aftur og segja að eina ferðina enn lendi það á þeim að vinna úr óráði almennings .
Þegar svo loksins viðfangsefni dagsins ná athygli ráðamanna , er vísað til erfiðra aðstæðna , ómögulegrar stjórnarandstöðu eða annars sem kemur í veg fyrir að hægt sé að koma til móts við almenning með lausnir vegna skuldavanda heimilanna , lægri skatta eða fleiri tækifæri .
Og þegar undan því er kvartað og annars krafist , er því aftur svarað með því að benda til fortíðar eða vísa til framtíðar – gærdagsins eða morgundagsins .
Spurt er : Hvenær taka þau raunverulega við ? Svarið er einfalt : Úr því sem komið er verður það vonandi aldrei ! Það eru ekki nema 245 dagar til kosninga .
Þá höfum við tækifæri til að velja stjórnvöld sem axla ábyrgð á gærdeginum og morgundeginum en umfram allt láta til sín taka í dag .
