Íslendingar eiga fulltrúa víðar en í hópi keppenda þegar kemur að Ólympíuleikunum , stærsta íþróttaviðburði heimsins .
Eitt þeirra sviða þar sem Íslendingar leggja lóð sín á vogarskálarnar á leikunum í London er sjálft lyfjaeftirlitið .
Hefur það aldrei verið jafn umfangsmikið og á þessum leikum .
Fjórir Íslendingar koma að þeirri vinnu og Morgunblaðið hitti einn þeirra , Örvar Ólafsson , að máli í London .
" Gefið hefur verið út að fjöldi lyfjaprófa á leikunum verði um sex þúsund eða nærri 60% allra keppenda á leikunum .
Auk þess verða allir verðlaunahafar í einstaklingsgreinum væntanlega prófaðir , " sagði Örvar en aldrei fyrr hafa allir verðlaunahafar á Ólympíuleikum verið sendir í lyfjapróf enda er slíkt ekki hrist fram úr erminni sökum umstangs og kostnaðar .
Er í körfunni og handboltanum Örvar segir að mikið sé að gera hjá sér og öðrum Íslendingum í lyfjaeftirlitinu .
" Það er mjög mikið að gera .
Ein okkar fór út á undan okkar hinum og tók íþróttamenn í lyfjapróf utan keppni .
Í ólympíuþorpinu er ein stöð sem boðar íþróttamenn í próf af vistarverunum , " sagði Örvar og hann sagðist aðallega vinna í kringum sömu íþróttagreinarnar .
" Við dreifumst niður á greinarnar og við erum því ekki saman .
Okkur var bara raðað niður .
Ég er í körfuboltanum og handboltanum á meðan annar er í sundknattleik .
Ein okkar er í siglingunum og starfar þar .
" Reynslumikið fólk frá Íslandi Íslendingar hafa ekki átt svo marga starfsmenn áður í lyfjaeftirlitinu .
Hvers vegna kom það til að aukning varð á í kringum þessa leika ? " Ég hitti þann sem sér um skipulagninguna á ráðstefnu og hann var að leita að fólki .
Við fengum að senda inn umsóknir .
Það er stutt að fara fyrir okkur og erum ágætlega að okkur í enskunni .
Það hjálpar til í því að komast að .
Margir heima höfðu áhuga á því að starfa við leikana og fullt af fólki sóttist eftir því .
Allt reynslumesta fólkið okkar að heiman var valið og þau búa yfir áratuga reynslu .
" Hluti af leiknum að pissa í glas Er það ekki afskaplega gefandi að reyna að fá íþróttastjörnur til þess að varpa af sér vatni ? " Fyrir þá sem hafa áhuga á íþróttum þá vita menn að þetta er hluti af leiknum .
Við kunnum þetta og teljum okkur vera góð í þessu .
Við höfum bara gaman af því að aðstoða við stórviðburð eins og þennan .
Þetta er aðeins stærra en það sem við höfum kynnst heima fyrir , " sagði Örvar og ekki var laust við að honum væri skemmt yfir þessari spurningu .
Hann sagði jafnframt að ekki væri alveg hjá því komist að íþróttamenn verði viðskotaillir þegar falast er eftir þeim í lyfjapróf strax að keppni lokinni .
Fyrir þá sem ekki þekkja til þá getur það tekið afreksíþróttamenn marga klukkutíma að bíða eftir kalli náttúrunnar við slíkar aðstæður .
" Viðbrögðin eru misjöfn og fólk hefur lent í ýmsu eins og gengur .
Þetta er þolinmæðisvinna .
Það er víst ábyggilegt .
Við getum þurft að vera fram á kvöld eða fram á nótt þess vegna .
Þetta eru langir vinnudagar en gaman að taka þátt í þessu engu að síður , " útskýrði Örvar .
Var í fararstjórn í Peking Örvar er 34 ára gamall og kemur frá Stóru-Hildisey í Landeyjum .
Hann er meðal annars menntaður íþróttafræðingur og hefur verið starfsmaður Íþrótta- og ólympíusambands Íslands í sex ár .
Hann hefur einnig séð Ólympíuleikana frá öðru sjónarhorni ef svo má segja því hann var aðstoðarfararstjóri íslenska hópsins í Peking fyrir fjórum árum .
" Ég kynntist þessu þá frá annarri hlið en nú sé ég meira þetta praktíska og þá sérstaklega þann hluta sem lyfjaeftirlitið er .
Ég var í þeim pakka að vera í fararstjórn í Peking og bjó í þorpinu .
Ég hef mjög gaman af því að kynnast þessu núna á annan hátt og bý utan þorpsins að þessu sinni .
Ég sé betur framkvæmdahliðina á leikunum í London , " sagði Örvar Ólafsson ennfremur þegar hann gaf sér tíma til að spjalla við Sunnudagsmoggann í London .
