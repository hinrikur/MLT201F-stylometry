Í síðustu viku birtist í brezka dagblaðinu The Guardian grein eftir konu að nafni Deborah Orr , sem skrifar þar reglulega um pólitík og þjóðfélagsmál .
Fyrirsögn greinarinnar er : Nú vill Cameron að við förum að eyða aftur .
Og taka lán .
Höfum við ekkert lært ? Í upphafi greinarinnar segir m.a. : " Nú halda hagfræðingar því fram , að það þurfi að örva eftirspurn .
Fólk þurfi að öðlast sjálfstraust til að fara að kaupa aftur .
Bankar þurfi að öðlast sjálfstraust til að lána fólki peninga til að kaupa .
Cameron getur haldið áfram að tala um það hvernig samsteypustjórnin þurfi að hreinsa til eftir velmegun , sem ekki var innistæða fyrir .
En hann virðist alls ekki skilja mótsagnirnar í þessum málflutningi .
Hann vill að fólk slappi af og byrji að eyða .
En hann fullyrðir líka að það hafi verið afslöppun og eyðsla , sem kom okkur út í þessar ógöngur .
Enginn segir hins vegar það sem við blasir : neyzlusamfélagið stenzt ekki , hvorki efnahagslega né frá sjónarhóli umhverfisverndar .
" Þessi kona kemur að kjarna málsins .
Kreppan á Vesturlöndum er skuldakreppa beggja vegna Atlantshafs .
Ríki skulda of mikið .
Fyrirtæki skulda of mikið .
Heimili skulda of mikið .
En það sem fáir tala um er að vestræn samfélög hafa á allmörgum undanförnum áratugum verið þróuð með það að markmiði að opna sem flest tækifæri fyrir fólk til skuldsetningar .
Kreditkortin voru aðferð til þess .
Yfirdrættir á tékkareikningum voru aðferð til þess .
100% húsnæðislán voru aðferð til þess .
Afborganakerfi með kreditkortum var aðferð til þess .
Bílalán í ýmsu formi voru aðferð til þess .
Og þannig mætti lengi telja .
Svo byrjaði kerfið að hrynja með húsnæðislánavafningum í Bandaríkjunum sumarið 2007 .
Þeir vafningar vöfðu upp á sig eins og blasir við á evrusvæðinu dag hvern .
Fólk hætti að eyða enda enga peninga að hafa .
Krafan um aðhaldssemi í opinberum rekstri og rekstri fyrirtækja og heimila varð kennisetning dagsins .
Nú hefur hún leitt til minnkandi hagvaxtar eða samdráttar um alla Evrópu og raunar víðar .
Fólk er hætt að eyða og þá stórminnkar eftirspurn eftir vörum frá Kína .
Ekkert er eins mikil ógnun frá sjónarhóli fjármálamarkaða eins og hugsanlegur samdráttur í efnahagslífi Kínverja .
Og þess vegna koma stjórnmálamenn á borð við Cameron fram og hvetja til örvunar efnahagslífsins með því að fólk fari að eyða aftur .
Það liggur í augum uppi að Deborah Orr hefur rétt fyrir sér .
Þetta gengur ekki upp .
Hvernig var eftirspurn haldið uppi hér í okkar litla samfélagi eftir hrun ? Það var gert með því að gera fólki kleift að taka út lífeyrissparnað sinn .
Við erum öll fórnarlömb tilbúinna þarfa .
Það eru heilu atvinnugreinarnar , sem snúast um það að búa þessa þarfir til .
En þegar upp er staðið eru þær einskis virði og skipta engu máli .
Þessi brezka blaðakona segir , að bandaríska leikkonan Elísabet Taylor hafi haft meiri tekjur af því að auglýsa ilmvötn en leika í kvikmyndum og var hún þó ein þekktasta leikkona sinnar samtíðar .
Sjálf segist hún hrifin af ilmvötnum en hún viti mætavel að ilmandi vökvi sé einungis lítill hluti af verði þess ilmvatnsglass , sem hún kaupi .
Verðið byggist að mestu á flókinni blöndu markaðssetningar .
Tómt ilmvatnsglas sé drasl , hversu fallegt sem það kunni að vera .
Fallegi kassinn utan um glasið sé orðinn að drasli um leið og glasið hafi verið tekið úr honum .
Allt er þetta rétt hjá Deboruh Orr .
Efnahagskerfi , sem byggja á svona sýndarmennsku , ganga ekki upp ( og reyndar heldur ekki samfélög sem ganga fyrir kjóli og hvítu og orðum ! Hvaða máli skipta orður annars ? ) .
Skuldakreppan á Vesturlöndum kallar á grundvallarbreytingu á lífsviðhorfi og lífsmáta .
Þetta finnur hinn almenni borgari og kann þess vegna ekki að meta áskoranir Davids Camerons eða Steingríms J. Sigfússonar í einu eða öðru formi um að halda áfram ótrauðir á sömu braut .
Kreppan í stjórnmálum á Íslandi , sem blasir við öllum en enginn finnur leið út úr , byggist ekki sízt á því , að enginn af hinum kjörnu leiðtogum þjóðarinnar ræðir við hana um nauðsyn þessara grundvallarbreytinga .
Þeir tala bara um nauðsyn þess að við náum okkur á strik til þess að halda fyrri vegferð áfram .
En það gengur ekki upp og mun ekki ganga upp .
Hrunið kallaði á breytt gildismat hvers og eins en það talar enginn um það .
Hvers vegna ekki ? Er það til marks um að þjóðin vilji ekki horfast í augu við veruleika , sem kannski er svolítið harður ? Er það til marks um óhæfa forystumenn að þeir ræði þessi gjörbreyttu viðhorfi ekki við fólkið , sem hefur trúað þeim fyrir forsjá sinna mála ? Eða er það til marks um að við sem samfélag viljum bara halda í lífsmáta , sem einkennist af kjóli og hvítu og orðum ? Það skyldi þó aldrei vera ! Við erum samfélag , sem er í sálrænni spennitreyju .
Vitum ekki hvað við viljum eða hvert við eigum að stefna .
Vitum bara það , að Sjálfstæðisflokkur og Vinstri grænir geta ekki starfað saman á 21. öldinni vegna átaka á milli sósíalisma og kapítalisma á 20. öldinni .
Að " allt er betra en íhaldið " og þess vegna skipti engu máli hversu mikil sundrung sé á vinstri vængnum , hún sé alltaf betri en hægri vængurinn .
Og fáum glýju í augun ef útlendingar , sem taldir eru eiga peninga , sýna okkur áhuga .
Eru til sérfræðingar í sálarlífi þjóða ? 