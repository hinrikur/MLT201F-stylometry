Það er aldrei of seint að fara í sína fyrstu sólarlandaferð , að minnsta kosti fór ég í mína fyrstu í sumar .
Annars konar ferðir hafa alltaf haft vinninginn , stórborgirnar hafa heillað meira en ströndin .
Ímyndin af sólarlandaferðum hefur líka ekki verið góð , að minnsta kosti ekki í mínum huga .
Einhvern veginn hefur komið í hugann fólk í pakkaferðum sem tekur með sér sinn eigin mat að heiman og vill helst ekki tala við aðra en samlanda sína og auðvitað drekka bjór allan daginn .
Kannski er það ekkert alslæmt en er þá ekki alveg eins gott að vera bara heima ? Þrátt fyrir skort á svokölluðum sólarlandaferðum hafði ég nú synt í söltum sjó og kann afskaplega vel við sól og hita .
Og svo má ekki gleyma því að ekki eru allar sólarlandaferðir skapaðar eins .
Það var því með tilhlökkun sem ég hélt ásamt fjölskyldunni í tveggja vikna reisu til Spánar .
Ég var í viku með tengdafjölskyldunni í stóru húsi með sundlaug að ógleymdu útsýni og útieldhúsi , sem er ný vídd í reynsluheim venjulegs Íslendings .
Síðan dvöldum við líka við stórkostlega strönd og sváfum á loftkældu hóteli .
Við vorum svo heppin að detta niður á frábæra strönd þar sem voru bara Spánverjar , venjulegar spænskar fjölskyldur í sumarfríi .
Á hverjum morgni gengu fjölskyldurnar á ströndina með sólhlíf og stóla í farteskinu .
Þarna þarf engan sumarbústað heldur dugar lítil íbúð því veðrið er svo gott að það er best að vera utandyra , ekki síst í skugga og láta hlýja hafgoluna leika við sig .
Og svo fara auðvitað allir í mat klukkan tvö og borða þá þriggja rétta málið , þegar sólin er hvað sterkust .
Sjórinn var virkilega hlýr og öldurnar passlegar .
Miðjarðarhafið er rétti staðurinn til að stunda sjósund .
Börnin hafa síðan gaman af ölduganginum og líka því að vera í risastórum sandkassa þar sem sandurinn er alltaf hæfilega rakur til að byggja úr .
Inga Rún Sigurðardóttir ingarun@mbl.is 