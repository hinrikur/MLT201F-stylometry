Sagan endurtekur sig oft í sérstökum birtingarmyndum .
Stundum kristallast þetta í dagsetningum , persónum , tilsvörunum í bókmenntum og þannig mætti áfram telja .
Og jafnvel geta hús verið dæmi um endurtekningar þar sem sumt gengur mann fram af manni .
Víkur með þessum orðum sögunni vestur á Ísafjörð , kaupstaðinn á eyrinni við Skutulsfjörð .
Pólgata 10 var lengi prestsbústaður á Ísafirði .
Þar bjuggu á sínum tíma hjónin Guðrún Pétursdóttir og sr. Sigurgeir Sigurðsson , sóknarprestur á Ísafirði .
Hann var kjörinn biskup Íslands árið 1938 en hafði þá verið prestur í höfuðstað Vestfjarða í tuttugu ár .
Eftir Sigurgeir , sem lést 1953 , komu tveir biskupar ; fyrst Ásmundur Guðmundsson og síðar Sigurbjörn Einarsson , sem lét af embætti 1981 .
Í hans stað valdist í embætti æðsta embættismanns kirkjunnar Pétur sonur Sigurgeirs biskups , uppalinn við Pólgötuna vestra .
Pétur hafði þá verið sóknarprestur Akureyringa í áratugi og vígslubiskup í Hólastifti um langt skeið .
Biskupsdómi gegndi Pétur til 1989 .
Eftir hann komu tveir biskupar í röð ; fyrst sr. Ólafur Skúlason og síðar sr. Karl Sigurbjörnsson sem sat á biskupsstóli fram á þetta sumar .
Fyrir fáum árum hefði líklega þótt nánast fjarstæða að kona yrði nokkru sinni valin biskup .
Á útmánuðum í ár fór hins vegar svo að " öll vötn féllu til Dýrafjarðar " og á vettvangi þjóðkirkjunnar var stemning fyrir því að kjósa konu .
Fór svo að í embættið var kjörinn prestur Bolvíkinga , sr. Agnes M. Sigurðardóttir .
Hún er dóttir Margrétar Hagalínsdóttur og Sigurðar Kristjánssonar Ísafjarðarprests sem bjuggu – vel að merkja – á Pólgötu 10 .
Þar er æskuheimili Agnesar .
Hvar annars staðar ? Pétur Sigurgeirsson sigraði Ólaf Skúlason í umdeildum biskupskosningum .
Fljótlega féll þó allt í ljúfa löð og sr. Pétur sigldi lygnan sjó sem andlegur og veraldlegur leiðtogi þjóðkirkjunnar .
Markaði ef til vill engin kaflaskil í sögu kirkju og kristni en komst vel frá sínu .
Í viðtali við kirkjuritið Víðförla við starfslok sagðist hann hafa lagt áherslu á hlutverk kirkjunnar sem friðarhreyfingar , m.a. á þann veg að fólk kæmist af hvað við annað .
Og þótt Pétur hefði látið af embætti lét hann til sín heyra fram undir það síðasta .
Í nóvember 2008 , fáum vikum eftir hrun , skrifaði hann grein í Morgunblaðið og gerði kreppuna að umfjöllunarefni : " Sé leitað að rótum hennar kemur kapítalisminn fyrst til greina .
Peningarnir geta aldrei orðið takmark í sjálfu sér .
Þá er hættan á næsta leiti að þeir verði að fíkn .
Þetta er önnur neikvæða opinberunin .
Hver er þá hin jákvæða ? Það er kristindómurinn .
Það er þessi röð orðanna : mitt er þitt , það er að segja kristindómurinn .
Eftir því sem meir er hugsað um núverandi ástand ...
er þar eina vonin til lausnar , sagði Pétur sem lést sumarið 2010 .
Sigurður Bogi Sævarsson sbs@mbl.is 