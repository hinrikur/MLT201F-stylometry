Ég er sannfærð um að Ísland gæti orðið einn af bestu stöðunum í heiminum til að keppa í maraþonhlaupi .
Veðrið hér er mjög þægilegt og loftið alveg einstaklega hressandi , " sagði breska hlaupakonan Leslie Watson nýkomin í mark , fyrst kvenna , í fyrsta Reykjavíkurmaraþoninu á þessum degi fyrir 28 árum .
Alls tóku 214 keppendur þátt í hlaupinu , heldur færri en nú en sem kunnugt er voru þátttakendur í Reykjavíkurmaraþoninu um síðustu helgi 13.410 sem er met .
Það má því segja að Leslie Watson hafi reynst forspá .
Bandaríkjamaðurinn Thomas Gilligan , sem varð hlutskarpastur í hálfmaraþoni 1984 , tók í sama streng og Watson .
" Loftið hér er alveg frábært og ég vildi óska að ég gæti alltaf hlaupið í svona andrúmslofti .
Það á að vera hægt að gera þetta hlaup frægt um allan heim með því að auglýsa það upp og nota þá hreina loftið sem þið hafið hér , það er alveg stórkostlegt , " sagði Gilligan .
Sigurvegari í þessu fyrsta Reykjavíkurmaraþoni var Sigurður P. Sigmundsson og voru yfirburðir hans nokkrir .
Hann kom í mark á tímanum 2:28 , 57 en næsti maður , Steinar J. Friðgeirsson , á 2:41 , 05 .
Sigurður var sjö og hálfri mínútu frá Íslandsmeti sínu sem sett var fyrr sama ár .
Kvaðst Sigurður í samtali við Morgunblaðið ekki hafa hlaupið alveg á fullu , bæði hefði vindur verið fullmikill og keppni helst til lítil .
Þá sagði Sigurður , eins og fleiri keppendur sem blaðið ræddi við , að hvatning áhorfenda hefði mátt vera meiri .
" ...
þetta er kannski íslenska hógværðin , ég veit það ekki .
" Mögulega hefur veðrið líka sett strik í reikninginn en rigning og nokkur vindur voru meðan á hlaupinu stóð .
Auk maraþonsins var boðið upp á tvær styttri vegalengdir , hálfmaraþon og átta kílómetra hlaup .
Sem fyrr segir sigraði Thomas Gilligan í hálfmaraþoni karla á 1:14 , 33 en Lillý Viðarsdóttir varð fyrst kvenna í mark á 1:38 , 42 .
Martha Ernstsdóttir bar sigur úr býtum í 8 km hlaupinu á 24:42 , 77 , rétt á undan fyrsta karlkeppandanum , Finni Thorlacius , sem kom í mark á tímanum 24:45 , 18 .
Lillý átti alls ekki von á því að fara með sigur af hólmi í hlaupinu .
" Ég hef ekki getað æft mikið fyrir þetta hlaup sérstaklega , ég var að keppa um síðustu helgi en núna í vikunni hef ég reynt að æfa fyrir þetta hlaup .
Það hvarflaði aldrei að mér að reyna að hlaupa 42 kílómetra , mér fannst nóg að komast þessa vegalengd .
" Mörthu kom árangurinn einnig þægilega á óvart .
" Neeeei , kanski ekki að vinna , en ég stefndi á að vera í einhverju af fimm efstu sætunum , " svaraði hún spurningu þess efnis hvort hún hefði stefnt að sigri .
Fram kemur í umfjöllun Morgunblaðsins að hlaupið hafi gengið vel fyrir sig , enginn hafi slasast eða meitt sig og allt farið eins vel fram og frekast var unnt .
Að sögn Gunnars Páls Jóakimssonar hlaupsstjóra komu samt nokkur atriði upp rétt þegar hlaupið var að hefjast sem hugsanlega hefði mátt skipuleggja betur .
Keppendur voru af öllum stærðum og gerðum , sá yngsti 10 ára en sá elsti 73 ára .
Að minnsta kosti einn ferfætlingur rann skeiðið en í Morgunblaðinu er ljósmynd af Leifi Gústafssyni og tíkinni hans , Tátu , sem var alvön að hlaupa með húsbónda sínum .
Mun Táta hafa tekið mikinn endasprett þegar hún sá markið en hleypti samt Leifi fram úr sér á síðustu metrunum .
Hlaut hún að launum súkkulaði og heita súpu .
orri@mbl.is 