Breska leikkonan Emma Watson hefur verið talsvert í fréttum hérlendis að undanförnu út af dvöl sinni á landinu vegna hlutverks síns í kvikmyndinni Noah .
Fullt nafn hennar er Emma Charlotte Duerre Watson og varð hún eins og alkunnugt er fræg fyrir hlutverk sitt sem Hermione Granger í Harry Potter-myndunum .
Watson er fædd 15. apríl árið 1990 og er því 22 ára .
Hún hefur verið lengi í sviðsljósinu því hún var aðeins níu ára þegar hún fékk hlutverkið í galdramyndunum .
Hún er í forsíðuviðtali fylgiblaðs New York Times , sem var að koma út þar sem segir að hún sé bæði " þakklát " og " heppin " og hafi notað þessi orð ítrekað .
Þar kemur fram að Watson hafi reynt að lifa eins venjulegu lífi og hún gat eins lengi og hún gat .
Þangað til hún var fimmtán , sextán ára tók hún alltaf rútu frá Oxford til London , ákveðin í því að vera venjuleg stúlka .
Á endanum varð það of mikið fyrir hana því allir hinir í bílnum voru að tala um hana eða við hana .
Hún segist núorðið geta gengið óáreitt um ákveðin svæði í London eða New York en marga staði sé erfitt af heimsækja .
" Ef ég fer eitthvað þar sem margt fólk er þá endist ég ekki lengi .
Ég get ekki farið á safn .
Ég endist kannski tíu eða fimmtán mínútur í safni .
Vandamálið er að þegar ein manneskja biður um mynd þá tekur einhver eftir því og dómínóáhrif fara í gang .
Og fljótlega verður staðan þannig að ég ræð ekki við þetta ein , " sagði hún .
Mannfæðin er ef til vill eitt af því sem Watson líkar við Ísland en samkvæmt samskiptasíðunni Twitter var hún að minnsta kosti ánægð með dvöl sína hér á landi .
Hún hefur skrifað að hún sé hrifin af íslenskri tónlist og nefndi þar Of Monsters and Men , Sóleyju og Ólaf Arnalds .
Síðar afhjúpaði Ólafur á Twitter að hann hefði eytt tíma með Watson í hljóðveri auk Ben Hammersley , góðvinar leikkonunnar .
Útkoman verður áreiðanlega áhugaverð .
Hún fór líka út á lífið í Reykjavík og í bíó , svo það virðist sem hún hafi fengið að ganga nokkuð óáreitt um götur höfuðborgarinnar .
Watson ólst upp í hlutverki Hermione og verður tengd ungfrú Granger sterkum böndum alla tíð .
Það er þó mikilvægt fyrir leikara að vera ekki fastur í einu hlutverki og sömuleiðis fyrir barnastjörnur að finna sér nýja ímynd og hefur Watson gengið ágætlega í því .
Watson er andlit Lancôme og hefur stundað fyrirsætustörf síðustu þrjú ár , m.a. var hún andlit Burberry .
Hún segir í viðtalinu við NYT að þetta hafi verið liður hjá henni í því að marka sér nýja ímynd og aðskilja leikkonuna Emmu Watson frá galdrastúlkunni .
Hún hefur líka gengið í háskóla , fór í Brown í Bandaríkjunum og tók svo eitt ár við Oxford í Bretlandi og á núna eina önn eftir til að ljúka háskólaprófi .
Hún er þrátt fyrir námið á fullu í kvikmyndaleiknum og var My Week with Marilyn fyrsta mynd hennar eftir Potter-ævintýrið og á eftir fylgdi óháða myndin The Perks of Being a Wallflower .
Á næsta ári sést hún síðan á skjánum í The Bling Ring í leikstjórn Sofiu Coppola , sem segir frá hópi ungmenna sem fylgjast með ferðum fræga fólksins á netinu svo þau geti rænt heimili þess .
