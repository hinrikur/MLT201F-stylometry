Framtíðarfræði ( future studies eða futurology ) er fræðigrein , sem lítið hefur verið til umræðu hér á Íslandi og nánast ekkert en snýst um að spá um m.a. þjóðfélagsþróun í framtíðinni .
Þetta eru augljóslega ekki nákvæm vísindi .
Hins vegar heimsótti ég stofnun um framtíðarfræði fyrir nokkrum áratugum í Kaliforníu , þar sem mér var í stórum dráttum gerð grein fyrir því hvernig kommúnisminn gæti hrunið .
Sá spádómur varð að veruleika í meginatriðum þremur áratugum síðar .
Eftir það hef ég borið virðingu fyrir framtíðarfræðum .
Árið 2009 kom út bók eftir mann að nafni George Friedman , sem ber heitið : Næstu 100 ár - spádómur um 21. öldina .
( The Next 100 Years - A Forecast for the 21st Century .
Anchor Books ) .
Höfundurinn fæddist í Ungverjalandi .
Foreldrar hans lifðu af ofsóknir gegn Gyðingum en hröktust frá heimalandi sínu undan kommúnismanum .
Hann er stjórnmálafræðingur að menntun , hefur stundað háskólakennslu og skrifað margar bækur .
Nú rekur hann eigin rannsóknarstofnun , Stratfor , sem sérhæfir sig í framtíðarfræðum .
Sú mynd , sem Friedman dregur upp af þróun næstu 100 ára er allt önnur en viðtekin er í umræðum á Vesturlöndum nú um stundir .
Þær snúast um hnignun Vesturlanda og rísandi ríki Asíu , sem séu að verða efnahagsveldi framtíðarinnar og þar með pólitískt ráðandi að verulegu leyti .
Kína verði þar fremst í flokki .
Friedman segir þvert á móti að 21. öldin verði ameríska öldin .
Bandaríska heimsveldið hafi byrjað að rísa síðari hluta 20. aldar en verði allsráðandi á þessari öld .
Grundvallarforsendan fyrir þessu sjónarmiði Friedmans er yfirráð Bandaríkjamanna á heimshöfunum og sú lykilstaða að Bandaríkin liggi að bæði Atlantshafi og Kyrrahafi en um þau liggi helztu flutningaleiðir á milli lykilefnahagskerfa heimsins .
Gagnstætt ríkjandi skoðunum lítur Friedman á Kína sem pappírstígrisdýr .
Hann segir að 30 ára mikill hagvöxtur í Kína þýði ekki áframhaldandi vöxt , heldur þvert á móti minnkandi vöxt , sem leiði til þjóðfélagslegra og pólitískra vandamála .
Kína verði ekki eitt af stórveldum heims og raunar telur hann að Kína verði ekki eitt ríki í framtíðinni .
Í þessu sambandi er rétt að minna á það , sem fram kemur í bók búrmanska sagnfræðingsins Thant Myint-U , Where China Meets India : Burma and the New Crossroads of Asia ( Faber and Faber 2011 ) að alþýðulýðveldið Kína er sett saman af 51 þjóð .
Það sem þó vekur mesta athygli okkar hér í þessum heimshluta er umfjöllun George Friedmans um Evrópu og Rússland sérstaklega .
Í stuttu máli sagt telur hann að nýtt kalt stríð sé í aðsigi , sem muni ljúka á næsta áratug með sama hætti og hið fyrra , þ.e. að Rússlandi tapi en að það verði ekki jafn hart og hið fyrra .
Meginveikleiki Rússlands sé landamæri þess .
Styrkleikinn sé víðfeðmi lands og auðlindir .
Þegar af þeirri ástæðu að Rússland hafi ekki sundrast við fall Sovétríkjanna vakni sú spurning á ný hvar landamæri þess liggi og hvernig samskiptum þess við nágrannaríkin verði háttað .
Bæði fyrr og síðar hafi fjarlægðin frá landamærum Rússlands til Moskvu verið lykilatriði .
Þess vegna hafi Rússar alltaf reynt að ýta landamærum sínum í vesturátt og af sömu ástæðum hafi Evrópuþjóðirnar alltaf reynt að ýta þeim austur á bóginn .
Rússland er að eflast efnahagslega vegna útflutnings á olíu og gasi til Vestur-Evrópu .
Þann fjárhagsstyrk nota Rússar til að byggja upp hernaðarmátt sinn á ný .
Markmið þeirra verður síðan að byggja upp varnarmúra í formi nágrannaríkja , sem þeir ráða yfir eða hafa áhrif á .
Þessar aðgerðir muni líta út sem árásargjarnar , þótt þær séu í raun varnarviðbrögð .
Rússar ráði nú þegar yfir Hvíta-Rússlandi .
Þegar hætta var á að Úkraína yrði aðili að Atlantshafsbandalaginu hafi Rússar gripið til sinna ráða .
Þeir hafi ekki sent herafla sinn á vettvang heldur hafið aðgerðir neðanjarðar undir forystu leyniþjónustunnar til þess að koma illu til leiðar innan Úkraínu og náð góðum árangri .
Það sé aðeins spurning um tíma , þar til Rússar ráði ferðinni í Kiev .
Næst snúi þeir sér að Eystrasaltsríkjunum , sem nú eru öll aðilar að Atlantshafsbandalaginu .
Þeir byrji á neðanjarðaraðgerðum og að fjármagna uppnám meðal rússneska minnihlutans í þessum löndum .
Þegar þau láti hart mæta hörðu grípi Rússar til refsiaðgerða m.a. með því að skrúfa fyrir gasflæði til þessara landa .
Loks muni þeir setja öflugan herafla í námunda við landamæri ríkjanna .
Þetta hafi í för með sér gífurlegan sálrænan þrýsting á Eystrasaltsríkin .
Markmiðið sé að þau verði hlutlaus .
Rússar geti sætt sig við það .
Rússar hafa að sjálfsögðu í fleiri horn að líta , bæði á Kákasussvæðinu , í Mið-Asíu og við Kyrrahaf .
Veikleiki þeirra er að auki minnkandi fólksfjöldi , sem veikir þá mjög í framtíðinni .
Friedland segir að undir hatti ESB berjist gömul evrópsk þjóðernisstefna við að ná fótfestu á ný .
Hann spáir hnignun Þýzkalands og Frakklands en að upp rísi í Austur-Evrópu ný blokk gamalla leppríkja Sovétríkjanna undir forystu Póllands , sem láti til sín taka í framtíðinni og verjist ágangi Rússlands .
Hér hefur aðeins verið stiklað á stóru í þessari forvitnilegu bók .
En hugleiðingar af þessu tagi eiga erindi til okkar hér á Íslandi .
Í umræðum hér er litið til Evrópusambandsins sem framtíðarríkis .
Í bók George Friedmans eru færð sterk rök að því að ekkert sé fjær lagi .
Og jafnvel þótt einungis brot af því sem hann heldur fram eigi eftir að rætast væri þrjú hundruð þúsund manna hópur hér á þessari eyju illa staddur að vera smápeð í því valdatafli .
Það er kominn tími til að við ræðu stöðu Íslands gagnvart öðrum þjóðum út frá öðru og stærra sjónarhorni en Evrópusambandinu einu .
