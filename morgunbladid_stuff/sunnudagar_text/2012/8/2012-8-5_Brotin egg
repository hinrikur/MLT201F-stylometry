Árið 2011 gaf Bjartur út skáldsöguna Brotin egg eftir enska rithöfundinn Jim Powell í þýðingu Guðrúnar Vilmundardóttur og Arnars Matthíassonar .
Þetta er afbragðsbók , sem hefst rólega , en verður því forvitnilegri sem á líður .
Hún er full af óvæntum atvikum og jafnvel spaugilegum .
Hún er ekki beinlínis um kommúnismann , heldur um hitt , hvað gat komið fyrir venjulegt fólk við kommúnisma .
Heiti sögunnar vísar til þess , að kommúnistar sögðu jafnan , þegar þeir þurftu að réttlæta ódæði sín , að til þess að gera eggjaköku þyrfti að brjóta egg .
Saga Powells er um brotnu eggin , miðaldra kommúnista , sem ættaður var frá Póllandi , hafði flust til Sviss rétt fyrir stríð og síðan sest að í Frakklandi , en eftir fall Berlínarmúrsins kynntist hann óvænt aftur fjölskyldu sinni .
Fyrst hef ég fundið þessa líkingu hafða eftir Peter Ludwig von Pahlen , þýsk-rússneskum herstjóra í Pétursborg , sem þá var höfuðborg rússneska keisaradæmisins .
Hann átti aðild að samsæri um að steypa af stóli þáverandi keisara , Páli I. , en á fundi 23. mars 1801 spurði annar samsærismaður , hvað gera skyldi , ef keisarinn vildi ekki segja af sér mótþróalaust .
Þá svaraði von Pahlen : " Eigi að baka eggjaköku , þá verður að brjóta egg .
" Þetta er líka franskur málsháttur : " On ne fair pas d ' omelette sans casser des oeufs .
" ( Ekki er unnt að baka eggjaköku án þess að brjóta eggin .
) Agnar Þórðarson , rithöfundur og leikskáld , segir í ferðasögu sinni frá Rússlandi , Kallað í Kremlarmúr , sem kom út 1978 : " Stalín á eitt sinn í viðræðum við Búkharín að hafa gripið til þeirrar líkingar , að ekki væri unnt að baka eggjaköku án þess að brjóta egg .
Þá á Búkharín að hafa svarað : Já , ég sé öll brotnu eggin , en hvar er eggjakakan ? Svo liðu nokkur ár , og Búkharín var sjálfur orðinn eitt af brotnu eggjunum .
" Og aldrei birtist eggjakakan .
Athugasemdir og leiðréttingar vel þegnar Hannes H. Gissurarson hannesgi@hi.is 