Eitt besta sjónvarp tíunda áratugarins var ótvírætt sálfræðingagrínið Frasier .
Þrátt fyrir nær ótakmarkaðan sjarma þeirra Crane-bræðra þá var það stórleikur ferfætlingsins Moose sem átti hug og hjörtu áhorfenda .
Moose , sem er hundur af tegundinni Jack Russell Terrier , fór með hlutverk Eddies Crane í þáttunum en hundurinn lék þar dálæti föður þeirra bræðra .
Eins og er með svo margar stjörnur þá átti Moose sér fremur myrka æsku .
Eins og sannri guðsgjöf sæmir , þá fæddist hann á aðfangadagskvöld árið 1990 .
Þrátt fyrir að vera yngsti hvolpurinn í gotinu , þá var hann sá stærsti .
Fljótt fór að bera á hegðunarvandamálum og Moose barðist við ofvirkni og athyglisbrest á sínum fyrstu árum .
Þetta var eigendum hans ofviða og sendu þau hann á munaðarleysingjahæli fyrir vandræðahunda .
Þar fór Moose að veita leiklistinni gaum og með hjálp hundaþjálfarans Mathilde DeCagny fékk hann hlutverk Eddies árið 1993 .
Moose var ekki lengi að slá í gegn og þegar vinsældir þáttanna voru sem mestar fékk enginn leikari þáttanna fleiri aðdáendabréf en sjálfur Moose .
Loðinkroppurinn lék í allskonar sjónvarpsefni , fyrir utan Frasier , auk þess að birtast á forsíðum margra tímarita .
Hann gaf einnig út sjálfsævisöguna My Life as a Dog en það var eiginmaður Davids Hyde Pierce , sem fór með hlutverk Niles Crane , sem hjálpaði Moose með verkið .
Eins og með marga þá sem hafa verið mikið í sviðsljósinu þá varð Moose fljótt þreyttur á frægðinni .
Sonur hans , Enzo , tók þá við keflinu sem hinn frábæri Eddie Crane .
Enzo hafði áður komið fram í þáttunum sem áhættuleikari fyrir Moose auk þess sem hann lék hvolp sem Moose feðraði , þeim Crane-bræðrum til ómældrar mæðu .
Árið 2000 léku þeir feðgar saman í kvikmyndinni My Dog Skip .
Þar léku þeir meðal annars á móti Frankie Muniz og Luke Wilson .
Moose eyddi sínum eftirlaunaárum í Los Angeles ásamt syni sínum Enzo , hundaþjálfaranum Mathilde DeCagny , eiginmanni hennar og hundinum Jill sem fór með stórt hlutverk á móti Jack Nicholson í kvikmyndinni As Good as It Gets .
Moose lét lífið þann 22. júní árið 2006 og lét eftir sig þrjá uppkomna hvolpa .
Hann gekk aldrei í það heilaga .
davidmar@mbl.is 