Atgangurinn var mikill á blaðamannafundi í Chicago í Bandaríkjunum á þessum degi fyrir 46 árum þegar John Lennon , fyrirliði Bítlanna , svaraði í fyrsta skipti fyrir umdeild ummæli sín þess efnis að hljómsveit hans væri vinsælli en sjálfur Jesús Kristur .
Ummælin féllu í viðtali við bresku blaðakonuna Maureen Cleave , en hún fylgdist grannt með ferli Bítlanna á þessum árum , og birtust í London Evening Standard hálfu ári áður .
Vöktu þau enga sérstaka athygli þegar blaðið kom út .
Orðrétt sagði Lennon : " Kristnidómurinn mun líða undir lok .
Dofna og hverfa .
Um það verður ekki deilt ; ég hef á réttu að standa og það mun sýna sig .
Við erum vinsælli en Jesús um þessar mundir ; ég veit ekki hvort víkur fyrr – rokk og ról eða kristnidómurinn .
Jesús var svo sem ágætur en lærisveinarnir voru illa gefnir og venjulegir .
Vindingur þeirra eyðileggur þetta fyrir mér .
" Fimm mánuðum síðar sló bandaríska unglingatímaritið Datebook ummælunum upp á forsíðu í tilefni af væntanlegri tónleikaferð Bítlanna um Bandaríkin og þá varð fjandinn laus , afsakið orðbragðið ! Viðbrögðin létu ekki á sér standa vestan hafs og riðu tvær útvarpsstöðvar í Alabama og Texas á vaðið og bönnuðu tónlist Bítlanna .
Fleiri komu í kjölfarið .
Í suðurríkjunum gengu útvarpsstöðvar enn lengra og skipulögðu mótmæli , þar sem ungmenni brenndu plötur Bítlanna á báli .
Borgarstjórnin í Memphis samþykkti að aflýsa fyrirhuguðum tónleikum þessarar vinsælustu popphljómsveitar í heimi á þeim forsendum að Bítlarnir væru ekki velkomnir og að ekki væri hægt að láta menn komast upp með að gera svona lítið úr kristinni trú .
Öfgasamtökin Ku Klux Klan negldu Bítlaplötu upp á viðarkross og hétu " hefndum " .
Handan Atlantsála var mönnum ekki rótt og Brian Epstein , umboðsmaður Bítlanna , íhugaði að aflýsa tónleikaferðinni á þeim forsendum að ekki væri hægt að tryggja öryggi fjórmenninganna í Bandaríkjunum .
Hann hélt vestur um haf til að freista þess að slökkva elda en orð hans , þar sem hann sakaði Datebook meðal annars um að slíta ummæli Lennons úr samhengi , höfðu lítil sem engin áhrif .
Fárið breiddist þvert á móti út til Mexíkó , Suður-Afríku og Spánar , þar sem tónlist Bítlanna var líka bönnuð og plötum fargað .
Meira að segja Vatíkanið blandaði sér í málið og lýsti opinberlega vanþóknun sinni á orðum Lennons .
Þrátt fyrir fjaðrafokið ákváðu Bítlarnir að fara í téða tónleikaferð um Bandaríkin í ágúst 1966 en áríðandi þótti að efna til blaðamannafundar svo Lennon fengi tækifæri til að útskýra ummæli sín fyrir hinni kristilega þenkjandi þjóð .
Lennon byrjaði á því að útskýra að hann hefði ekki verið að tala um hljómsveitina sem slíka þegar hann sagði " við " , heldur bítlið ellegar poppmenninguna í stærra samhengi .
" Hefði ég sagt að sjónvarpið væri vinsælla en Jesús hefði ég mögulega komist upp með þetta , " sagði hann og bætti við að hann hefði alls ekki verið að gera lítið úr kristinni trú , heldur benda á staðreynd .
Það ætti þó fremur við um England en Bandaríkin .
" Ég er ekki að segja að við séum betri eða meiri eða að bera okkur saman við Jesús Krist sem manneskju eða Guð sem fyrirbæri eða hvað það nú er .
Ég sagði bara það sem ég sagði og það var rangt .
Eða var misskilið .
" Spurður hvort hann væri reiðubúinn að biðjast afsökunar á ummælunum kvaðst Lennon vera það ef það veitti fólki fróun .
" Samt veit ég ekki ennþá hvað ég hef gert af mér .
Ég hef reynt að útskýra það fyrir ykkur en ef þið viljið að ég biðjist afsökunar og það mun gleðja ykkur , þá gott og vel .
Ég biðst afsökunar .
" Miðað við allt sem á undan var gengið gekk tónleikaferðin vel og enginn varð fyrir hnjaski , þrátt fyrir einhverjar aflýsingar og hótanir Bítlunum til handa .
orri@mbl.is 