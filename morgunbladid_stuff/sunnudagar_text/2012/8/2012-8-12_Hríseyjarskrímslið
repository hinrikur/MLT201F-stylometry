Alltaf er verið að keppa við tímann .
Þó svo stundum geti verið rólegt í tíðinni þá er alltaf eitthvert langtímamarkmið sem liggur manni á herðum .
Um síðustu helgi var þó heimsóttur staður þar sem vísarnir á armbandsúrinu virtust færast hægar en annars staðar .
Eftir að hafa hangið á rúmlega löglegum hraða á leiðinni norður var tekið hið heilaga stopp í Staðarskála .
Þar var margmenni og kliðurinn frá veitingasalnum náði inn á klósett þar sem undirritaður olnbogaði sig áfram í átt að pissuskálinni .
Ljóst var að við vorum frekar sein svo gamli fjölskyldubíllinn fékk að tæta í sig malbikið á leiðinni að Árskógssandi þar sem ferjan Sævar beið þess að ferja okkur til Hríseyjar .
Við spúsa mín þurftum nánast að stökkva af landgöngubrúnni og yfir í ferjuna þar sem skipstjórinn beið okkar yggldur , slíkur var hamagangurinn .
" Hversu langan tíma tekur að fara út í ey ? " spurði ég hann móður til að rjúfa þögnina sem mér þótti eilítið óþægileg .
" Svipað langan tíma og það tók þig að koma þér úr bílnum og út í bát , " hvæsti maðurinn er hann rétti mér afritið af farmiðanum .
Ég áttaði mig ekki á því hvort orðunum fylgdi spaug eða alvara svo ég hló vandræðalega .
Skipstjóranum stökk ekki bros .
Á örskotsstundu vorum við komin yfir Eyjafjörðinn og út í Hrísey .
Báturinn ældi okkur út , skipstjórinn slökkti á vélinni og kom sér burt .
Eftir stóðum við á bryggjunni eins og yfirgefin afkvæmi og hjúfruðum okkur hvort upp að öðru í köldu logninu .
Gamall ljósastaur varpaði á okkur daufri ljósglætu og þögnin var algjör .
Í fjarska tók að heyrast lágvært urr og í ljós komu tvær gular glyrnur sem fylgdust með okkur úr fjarlægð .
Um stund velti ég því fyrir mér hvort við hefðum vakið eyjarskrímslið sem nú ætlaði að rífa okkur í sig fyrir að raska ró sinni .
Í minningunni tók ég mér stöðu fyrir framan heitmey mína .
Skrímslið skreið löturhægt í áttina að okkur og urrið stigmagnaðist .
Einhver sat á baki skepnunni og sigaði henni á okkur .
Hríseyingurinn Sigmann var kominn að sækja okkur og föggur okkar á reiðskjótanum Ferguson , sem í raun var gamall traktor .
Okkur var fagnað bróðurlega og tilkynnt að kaffi biði okkar á náttstaðnum , sem í raun var skúr sem áður hafði verið brúkaður til harðfisksvinnslu .
Ekki nóg með það heldur sýndi knapinn okkur þorsk sem hann hafði veitt skömmu áður , þetta voru tíðindin í Hrísey það kvöldið .
Aftan á Ferguson var pallur fyrir farþega sem við komum okkur fyrir á áður en traktorinn lullaði af stað í átt að náttstaðnum þar sem þorskurinn var flakaður .
Það var eins og að hlaupa á hunangsvegg að koma loks til eyjarinnar eftir allan þennan þeyting .
Andrúmsloftið var afslappað og svo virtist sem allt hreyfðist löturhægt í þessari ánægjulegu tímaleysu .
Davíð Már Stefánsson davidmar@mbl.is 