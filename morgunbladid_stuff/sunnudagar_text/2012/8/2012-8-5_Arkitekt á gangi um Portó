Síðastliðið vor tók undirritaður sér á hendur ferð til Portó , meðal annars til að fræðast um þessa fornu verslunarborg og skoða byggingar , bæði gamlar og nýjar .
Gamli hluti Portó var einkum skoðaður , hús , stræti og mannlíf .
Ekki varð hjá því komist að dreypa á þjóðarstolti þeirra Portúgala , púrtvíninu , sem þeir eru vanir að drekka vatnsblandað í lok máltíðar .
Óli Hilmar Briem Jónsson ohbj@simnet.is Portó er sem kunnugt er hafnarborg og hefur um aldir verið miðstöð verslunar og siglinga .
Hún stendur við ósa árinnar Douro en upp með allri ánni eru vínekrur þar sem framleitt er mjög gott rauðvín , kennt við héraðið , dökkt og þétt og afar bragðgott .
Einnig er þar framleitt hvítvín sem þeir kalla annað hvort " hvítt " eða " grænt " , að ógleymdu púrtvíninu sem einnig er kennt við Douro-dalinn sem áin rennur um .
Vínið er geymt í miklum geymslum neðarlega við ána eða jafnvel í hellum og er til sýnis ferðamönnum með tilheyrandi vínsmökkun .
Besta púrtvínið í boði hússins Portó er gömul borg og margar gamlar byggingar þar að sjá .
Í miðborginni eru þröng steinlögð stræti og húsin byggð í hallanum upp frá ánni .
Þar er víða mjög fallegt og eftirtektarverð hugvitssemi húsmæðranna við að þurrka þvottinn sinn , sem virðist hanga úti á hverjum svölum og gluggum – jafnvel á rörum út úr veggjunum sem síðan eru dregin inn þegar þvotturinn er orðinn þurr .
Kynding er engin í þessum húsum , enda óþörf því veðráttan er mild og sjaldan kalt í veðri .
Á rölti mínu við skoðun gamalla húsa í miðbænum settist ég niður undir sólhlíf við litla krá og bað um besta púrtvínið sem húsið ætti .
Að vörmu spori kom kráreigandinn , glaðleg kona að nafni Tánia með glas af glitrandi guðaveigum .
Vínið hét " Porto Ferreira " , frekar dökkt og bragðsterkt .
Þegar hún komst að því að ég var frá Íslandi hrópaði hún upp yfir sig .
" A bacalao ! " Og vínið var þar með í boði hússins .
Burðarvirkið frá Riga En mér var ekki til setunnar boðið því næst á dagskrá var að skoða merkilega byggingu og stóra sem var handan götunnar og eitt sinn var tollstöð .
Það er til fyrirmyndar hvernig gamla tollstöðin " Alfándega " í miðbæ Portó hefur verið gerð upp og nýtt til ýmiss konar menningarstarfsemi , fyrir ráðstefnur , fundahöld , sýningar , en auk þess eru þar glæsilegir móttöku- og sýningarsalir .
Húsið er mjög stórt , með aðalbyggingu fyrir miðju og tveim álmum út frá henni .
Húsið var byggt á norðurbakka Douro-árinnar og var miðstöð verslunar í Portó á 19. öld og fram eftir þeirri 20. , enda áin vel skipgeng og mikil vínrækt í héraðinu , en hið rómaða púrtvín var – og er – mikilvæg útflutningsvara fyrir Portúgala .
Um þetta hús fóru vörur hvaðanæva úr heiminum og þar á meðal hinn rómaði hátíðarmatur íbúa á Íberíuskaganum , " bacalao " sem kom meðal annars frá Íslandsmiðum .
Húsið er hannað af franska arkitektinum Jean Colson og byggt kringum 1869 .
Byggingarefnið er stál , steinblokkir og viður , en einnig má sjá þar múrsteinshleðslur .
Miðhluti þaksins er einstakur í sinni röð , byggður í Riga úr eikardrumbum og fluttur í einu lagi á sinn stað .
Hönnunin er svo sérstök að líklega ættu burðarvirkistölvuforrit nútímans fullt í fangi með að reikna og ná utan um þessa fallegu og sérkennilegu hönnun , sem vægast sagt er í flóknara lagi .
Húsfriðun og söguleg arfleifð Þeir Portómenn báru gæfu til þess að varðveita þetta gamla hús þegar starfsemin þar var aflögð og var það gert upp um 1990 eftir hönnun arkitektsins Eduardo S. Moura .
Árangurinn þykir frábær og nú í dag er húsið vinsæl alþjóðleg ráðstefnumiðstöð , auk þess að hýsa samgöngusafn og rými fyrir sýningar og móttökur .
Það er alltaf gaman þegar borgir bera gæfu til að varðveita gamlar byggingar og menningarverðmæti .
Manni verður ósjálfrátt hugsað með trega til þess hvernig fór fyrir Völundar- og Kveldúlfshúsunum við Skúlagötu .
Með varðveislu gamalla húsa er í raun verið að stuðla að sjálfbærri þróun og umhverfisvænni með því að nýta hið gamla í stað þess að kasta því á glæ og glata um leið sögulegri arfleifð .
Eiffel-brúin yfir Douro Yfir ána Douro í Portó eru sex risastórar brýr sem tengja borgarhlutana saman .
Brýrnar eru misgamlar og ýmist úr stáli eða steinsteypu og eru hver annarri fegurri .
Ein sú elsta er stálbogabrú frá 19. öld , hönnuð af sjálfum Gustave Eiffel .
Brúin er sú fyrsta sem hann hannaði og má sjá greinilega samlíkingu við stálbogavirki Eiffelturnsins .
Sigli maður eftir ánni er mjög skemmtilegt bæði og lærdómsríkt að skoða brýrnar frá öllum sjónarhornum og svo gömlu húsin á árbökkunum þar sem sums staðar hefur verið byggt innan um eldri hús á afar smekklegan hátt .
Greiðvikin lögreglufylgd Það má með sanni segja að Portó sé afar falleg borg þar sem margt er fyrir ferðalanga að skoða .
Þá eru Portúgalar bæði vingjarnlegir og hjálpsamir , nokkuð sem ég fékk margoft að reyna .
Gott dæmi um hjálpsemina var þegar ég ók á bílaleigubíl um úthverfin í leit að bílaleigunni til að skila bílnum .
Fyrr en varði var ég orðinn rammvilltur enda ókunnugir varaðir við því að aka um borgina .
Þá vildi mér til happs að ég sá litla lögreglustöð og stansaði til að spyrja til vegar .
Aðeins einn af fjórum laganna varða sem þarna voru , kunni eitthvað í ensku en það kom ekki í veg fyrir að aðstoðin yrði veitt ; hann tjáði mér að ég skyldi bara elta lögreglubíl sem hann sendi af stað með tveim lögregluþjónum með skammbyssur við belti .
Tvímenningarnir í lögreglubílnum óku á undan okkur hjónunum allt þar til við komum á réttan stað og skiluðum bílnum , heilu og höldnu .
Mér er til efs að sambærilega hjálpsemi sé að finna í nágrannalöndum vorum .
Höfundur er arkitekt 