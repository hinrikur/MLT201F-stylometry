Dag hvern eru almennir borgarar drepnir í Sýrlandi , auk hermanna og vopnaðra uppreisnarmanna .
Nú er talið að 20.000-30.000 manns hafi fallið í landinu frá því að átök hófust .
Manndrápin halda áfram .
Sumir spá því að átökin í Sýrlandi geti staðið í nokkur ár .
Alþjóðasamfélagið í mynd Sameinuðu þjóðanna hefur gert tilraun til þess að stöðva þessi morð .
Það hefur ekki tekizt m.a. vegna þess að alþjóðasamfélagið er ekki á einu máli um hvernig eigi að fara að .
Við hin horfum á .
Í okkur hinum er ákveðinn tvískinnungur og kannski hræsni , þegar kemur að manndrápum .
" Allir " voru á móti Gaddafí og þess vegna var hægt að beita herþotum Breta og Frakka til að koma honum á kné .
Það eru sennilega skiptari skoðanir um Assad .
Alla vega mætti ekki fjölmenni til þess að mótmæla manndrápum hans á Ingólfstorgi fyrir skömmu .
Og það hefur ekki náðst að skapa alþjóðlega samstöðu um að stöðva morðin , sem eru framin í hans nafni á hverjum degi í Sýrlandi .
Er það af því að Rússar hafa flotastöð í Sýrlandi ? Manndrápin á Balkanskaga á 10. áratug síðustu aldar voru hryllileg en það tók langan tíma að stöðva þau .
Það kom í ljós að Evrópuríkin , sem vildu gjarnan hafa forystu um að stöðva framferði stríðandi fylkinga á Balkanskaga höfðu ekki bolmagn til þess .
Það þurfti að kalla Bandaríkjamenn til .
Þeir stöðvuðu fjöldamorð og nauðganir á Balkanskaga .
Hins vegar tókum við varla eftir því fyrr en eftir á , þegar verið var að slátra fólki í þess orðs fyllstu merkingu í Rúanda .
Það er svo langt í burtu að samvizka þjóðanna , sem búa í velsæld á Vesturlöndum nær ekki þangað .
Samt höfum við lært ýmislegt .
Við höfum lært að það á ekki að ofsækja Gyðinga .
Sennilega er sá lærdómur varanlegur .
En höfum við lært að það á ekki að ofsækja eða fordæma sígauna ? Sennilega ekki .
Bandaríkin hafa verið gagnrýnd fyrir að taka sér lögregluvald yfir heimsbyggðinni .
Hvað mundi gerast ef Bandaríkin sendu hermenn til Sýrlands til að skakka leikinn ? Þau hafa hernaðarlegt bolmagn til þess .
Það yrði allt vitlaust í Miðausturlöndum , Moskvu og Peking en líka í Bandaríkjunum sjálfum .
Fólkið þar fyrir vestan er orðið þreytt á að senda unga menn í hernað til annarra landa og borga kostnað við það .
En hvernig mundum við bregðast við ef Rússar notuðu sér aðstöðu sína í Sýrlandi til að stöðva hernaðarátökin og manndrápin þar ? Mundum við telja , að þar með væri valdajafnvægi í heiminum ógnað ? Þeim , sem fyrir heimsstyrjöldina síðari voru kallaðir einangrunarsinnar í Bandaríkjunum af því að þeir vildu ekki blanda sér í hernaðarátök í Evrópu er að aukast fylgi .
Var það rangt af Bandaríkjamönnum að blanda sér í þau átök ? Í Bandaríkjunum er fólk sem veltir því fyrir sér hvers vegna í ósköpunum Bandaríkjamenn eru enn með hermenn í Evrópu .
Hvers vegna eiga bandarískir skattgreiðendur að borga fyrir varnir hinna auðugu Evrópuríkja , spyr fólk fyrir vestan .
Það er vel hægt að skilja að þannig sé spurt .
Reynslan sýnir að Sameinuðu þjóðirnar eru lítils megnugar , þegar stjórnmálamenn , sem hafa ferðast um hásali valdsins , lengur eða skemur breytast í fjöldamorðingja því að það eru þeir .
" Við " , mannfólkið í veröldinni stöndum frammi fyrir siðferðilegu vandamáli .
Hvert okkar um sig mundi telja , að okkur bæri skylda til að stöðva viðleitni einstaklings á götu úti , sem augljóslega væri að reyna að drepa annan .
Með sama hætti ber þjóðum heims siðferðileg skylda til að koma í veg fyrir fjöldanauðganir og fjöldamorð .
En við þurfum að hafa afl til þess .
Þjóðin , sem hefur afl til þess er orðin svo þreytt á að vera alltaf skömmuð fyrir að beita því að hún er að draga sig í hlé .
Hvað gerist þá ? Eru Sameinuðu þjóðirnar í raun og veru ekki í sömu stöðu og Þjóðabandalagið var , þegar heimsstyrjöldin síðari braust út ? Það gat ekki stoppað hana og Sameinuðu þjóðirnar geta ekki stoppað neitt .
Þær eru umræðuvettvangur og þeir eru nauðsynlegir en eru þær mikið annað ? Það er kominn tími til að þjóðir heims horfist í augu við vanmátt Sameinuðu þjóðanna og setjist á rökstóla um , hvernig hægt er að koma á fót alheimslögreglu , sem tekur að sér að koma vitinu fyrir fjöldamorðingja , sem bera tignarheitið forseti eða eitthvað annað slíkt , þegar þeir hefjast handa við manndrápin .
Smáþjóðir skipta engu máli á hinu alþjóðlega sviði .
En stundum hafa þær bolmagn umfram aðra .
Þær geta sagt það , sem aðrir eru að hugsa en geta ekki sagt vegna einhverra annarra hagsmuna .
Þegar Eystrasaltsríkin voru að brjótast undan ofurvaldi hinna fallandi Sovétríkja , gat Jón Baldvin Hannibalsson , utanríkisráðherra Íslands sagt það , sem aðrir hugsuðu en gátu ekki sagt vegna flókinna hagsmuna og samskipta þjóða í milli .
Þá gátu orðin ein skipt máli .
Það er umhugsunarefni fyrir litla þjóð , sem hefur augljóslega ríka tilfinningalega þörf fyrir að vera maður með mönnum , hvort hún getur kannski tekið að sér það hlutverk að segja það , sem við blasir en aðrir treysta sér ekki til að segja vegna annarra hagsmuna .
Á síðustu 100 árum hafa milljónatugir verið drepnir vegna stjórnmálalegra átaka .
Þetta eru ekki stjórnmál .
Þetta er glæpastarfsemi .
Þeir kóngar og forsetar og kjörnir fulltrúar fólksins hér og þar , sem fyrir þessu standa eru ótýndir glæpamenn .
Það er kominn tími til að segja þann sannleika upphátt og ná samstöðu um það hvernig eigi að koma böndum á þá , sem sannanlega eru mikilvirkustu glæpamenn allra tíma .
