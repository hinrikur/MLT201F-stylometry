Sumarið hefur verið gjöfult í ferðamannaiðnaðinum .
Þannig hafa erlendir ferðamenn flykkst í Hörpu til að hlýða á íslenskar söngperlur og furðað sig á að íslensku tónskáldin gömlu höfðu tónsmíðar oftast sem áhugamál en ekki fullt starf .
Texti : Júlía Margrét Alexandersdóttir julia@mbl.is Mynd : Eggert Jóhannesson eggert@mbl.is Erlendir ferðamenn hafa fjölmennt í salinn Kaldalón í Hörpu í sumar og hlýtt á íslenska söngdagskrá .
Bjarni Thor Kristinsson hefur yfirumsjón með tónleikunum sem eru á vegum CCCR , Classical Concert Company Reykjavik , en þetta er þriðja sumarið sem dagskráin er í boði og hefur aðsókn aldrei verið jafnmikil .
Ferðamenn þyrstir í að heyra lög íslenskra tónskálda og tónleikagestir teljast í þúsundum .
" Þessi söngdagskrá hefur spurst út og okkur sýnist á tölunum að aldrei hafi fleiri ferðamenn mætt á tónleikana en í sumar .
Þetta er metnaðarfull skemmtun og fræðsla þar sem lögin eru bæði flutt og svo eru ljóðin og tónskáldin kynnt á ensku .
Sagt frá tilurð laganna og fjallað um íslenska tónlist almennt .
Þá þýðum við alla texta á skjá sem birtist aftan við sviðið .
" Vandað en aðgengilegt Bjarni Thor segir CCCR hafa byrjað sem lítið ævintýri úti á Granda í Söngskóla Sigurðar Demetz sem var þá þar til húsa .
" Hugmyndin kviknaði eftir að ég hafði ferðast mikið sjálfur en alls staðar erlendis er ferðamönnum boðið upp á að hlýða á tónlist heimamanna í einhverri mynd .
Mér fannst slíkan kost vanta í ferðaþjónustu hérlendis .
Að ferðamenn gætu sótt tónleika þar sem íslensk tónlist væri sett í búning sem þeir hefðu gaman af ásamt því að sagt væri frá lögunum , tónskáldunum og öllu í kringum lagahefðina .
Mér þótti þá líka öllu skipta að þetta væri vönduð en jafnframt aðgengileg dagskrá og það hefur verið haft í hávegum alla tíð .
" Fyrsta sumarið sem Bjarni stóð fyrir tónleikum voru þeir á hverjum degi og nú í sumar hafa þeir verið um það bil annan hvern dag .
" Við tónlistarfólkið skiptum áhættunni með okkur til að byrja með en þá var oft lítið til að deila .
Við fengum húsnæði fyrir mjög lítinn pening og rekstraráhætta var því ekki mikil .
Í byrjun kom þó oftar en ekki fyrir að flytjendur væru jafnmargir og gestir , " segir Bjarni um upphafið .
Uppskerutónleikar á morgun Tónlistarfólkið sem kemur fram og flytur tónlist á vegum CCCR er jafnan ungt hæfileikafólk sem er í námi eða nýútskrifað .
Bjarni segir dagskrá sumarsins veita því góða æfingu og þjálfun í að koma fram .
Eftir að CCCR fór inn í Hörpu með dagskrá sína síðasta sumar hafa allar forsendur hins vegar breyst .
Tónlistarfólkið sjálft fær aðeins meira í vasann en húsaleigan er einnig hærri .
" Verkefnið er farið að spyrjast út og er í miklum vexti eins endurspeglast í aðsóknartölum .
Tónleikar sumarsins voru samtals um fjörutíu en tvennir tónleikar eru eftir , einir í dag og aðrir á morgun .
Sunnudagstónleikarnir eru eins konar uppskerutónleikar þar sem við fáum flestallt tónlistarfólkið sem komið hefur fram í sumar til að sameinast á einum lokatónleikum en flytjendur verða alls sextán .
" Í dag , laugardag , eru tónleikar á dagskrá í því sama formi og þeir hafa verið í sumar þar sem flytjendur eru Lilja Guðmundsdóttir sópran og Fjölnir Ólafsson barítón ásamt Ástu Maríu Kjartansdóttur sellóleikara og Ingileifi Bryndísi Þórsdóttur píanóleikari .
Tónleikarnir í dag og á morgun eru á sama tíma og þeir hafa verið , klukkan fimm síðdegis .
Ferðamenn hrifnir af " Í fjarlægð " " Það sem hefur komið ferðamönnum helst á óvart er hve klassíska tónlistarhefðin hér á landi er ung .
Flest sönglögin okkar íslensku eru innan við hundrað ára gömul meðan sönglög hafa tíðkast í mörg hundruð ár í Mið-Evrópu .
Þá má nefna að margir undrast að íslensku tónskáldin sinntu listinni meðfram vinnu og sömdu hana í frístundum eins og Sigvaldi Kaldalóns , sem var fyrst og fremst læknir að aðalatvinnu .
En það er mikil almenn hrifning meðal áhorfenda , maður sér það þegar fólk situr inni í salnum í klukkutíma og hlustar á tónlist sem það hefur aldrei heyrt .
" Á flestum tónleikum CCCR er lagið Í fjarlægð eftir Karl O. Runólfsson flutt .
Bjarni segist hafa tekið eftir að það sé eitt þeirra laga sem snerti alltaf áhorfendur .
" Og þjóðlögin okkar hrífa alltaf en þetta er meira svona hvað maður hefur á tilfinningunni því auðvitað höfum við ekki gert formlega könnun á þessu .
" Ekki er þó síður skemmtilegt að fá íslenska áhorfendur í heimsókn að Bjarna sögn .
Unga krakka , sem hafa kannski ekki mikið gefið sig að klassískri tónlist og undrast sjálf hvað þau kannast við margt sem er á lagadagskránni .
" Að vinna í þessu hefur verið mjög þroskandi fyrir mig og mjög gaman að kynnast öllu þessu tónlistarfólki .
Ég held líka að það sé nauðsynlegt að bjóða ferðamönnum upp á eitthvað meira en þetta hefðbundna – hvalaskoðun og gullna hringinn , með fullri virðingu fyrir þeim góðu kostum .
En svo má heldur ekki gleyma að í svona ferðaþjónustu er þetta ekki alltaf spurning um magnið heldur gæðin .
" 