Í Bretlandi var það með helstu fréttum í vikunni að látist hefði Winnie Johnson , móðir eins fórnarlambs fjöldamorðingjanna Ian Brady og Myra Hindley , en þau myrtu fimm börn og grófu þau á Saddleworth-heiði 1965 , en Saddleworth-heiði er skammt frá Manchester .
Sonur Johnson hét Keith Bennett og hefur lík hans aldrei fundist þó leit að líkamsleifum hans hafi staðið yfir með hléum í áratugi og Johnson hafi skrifað Brady og beðið hann um að skýra sér frá því hvar líkið væri grafið .
Leit Winnie Johnson að líki sonar síns hefur verið fréttaefni öðru hvoru í Bretlandi undanfarna áratugi , en eitt slíkt viðtal varð kveikjan að skáldsögu sem kom út fyrir stuttu á íslensku undir heitinu Svörtulönd .
Í viðtali við vefritið Shots , shotsmag.com , sagðist höfundurinn , Belinda Bauer , hafa orðið hugsi um þau áhrif sem slíkt voðaverk hefði á fjölskyldu fórnarlambsins löngu eftir að það er framið .
Í sögu Bauers býr pilturinn Steven Lamb við dapurlegar aðstæður við Exmoor-heiði í Bretlandi .
Hann dundar sér við það í frístundum að fara upp á heiði til að grafa holur , enda er hann að leita að því sem sameinað getur fjölskyldu hans og fært ömmu hans og móður frið .
Á endanum dettur honum það snjallræði í hug að skrifa bréf til Arnolds Avery : " Kæri herra Avery .
Ég er að leita að WP .
Getur þú hjálpað mér ? Af einlægni , SL , 111 Barnstable Road , Shipcorr , Somerset .
" Í kjölfar bréfsins hefst leikur kattarins að músinni , því Arnold Avery er barnaníðingur og fjöldamorðingi og Stephen Lamb er tólf ára gamall .
Lamb er að leita að líki móðurbróður síns , Billy , sem Avery nauðgaði og myrti átján árum áður en bréfið er skrifað , en Avery berst bréfið þar sem hann situr inni fyrir það illvirki og mörg önnur , þó lík fórnarlamba hans hafi ekki fundist .
Til að byrja með áttar Avery sig ekki á hver skrifar , en þegar hann les aldur höfundarins út úr bréfinu og kemst að því að Lamb er skyldur Billy , WP , æsir það upp í honum löngunina til að komast út úr fangelsinu og svala fýsnum sínum frekar .
Þessi óvenjulega spennubók , Blacklands , var fyrsta bók höfundar hennar , breska rithöfundarins Belindu Bauer , og var einkar vel tekið .
Hún hlaut Gullrýtinginn 2010 , verðlaun félagsskapar glæpasagnasmiða , en höfundur hafði þá ekki fengið verðlaun fyrir frumraun í ríflega þrjátíu ár .
Fram til þessa hafði Bauer starfað sem blaðamaður og handritshöfundur og var því ekki algjör byrjandi á ritvellinum , en hún segir að mestu hafi skipt um bókina hvað hún datt niður á góða hugmynd , svo góða reyndar að bókin hafi nánast skrifað sig sjálf , en hún hafi ekki verið að skrifa reyfara , hún var að skrifa fjölskyldusögu , enda átti þungamiðja bókarinnar að vera samband Stephens Lambs við ömmu sína .
Þegar Bauer lauk við bókina gekk henni illa að finna útgefanda , en hugkvæmdist að senda bókina inn í samkeppni félagsskapar glæpasagnasmiða um " byrjendarýtinginn " , sem svo er nefnd , en þó hún hafi ekki hreppt þau verðlaun komst hún á stuttlistann og það auðveldaði henni að komast í samband við umboðsmann sem seldi útgáfuréttinn fyrir metfé á mettíma .
Umhverfi bókarinnar , svæðið við Exmoor-heiði , er heldur óhrjálegt , aðstæður vægast sagt ömurlegar og landslagið eyðilegt .
Það hentar því prýðilega til illvirkja , eða það finnst Belindu Bauer í það minnsta , því frá því Blacklands kom út hefur hún skrifað tvær bækur sem gerast á sömu slóðum ; Darkside segir frá lögreglumanni sem glímir við fjöldamorðingja og í þeirri bók bregður meðal annars Stephen Lamb fyrir , en sagan gerist í Shipcott , heimabæ hans , fjórum árum eftir atburðina í Blacklands .
Í viðtali sagði Bauer að kveikjan að þeirri bók hefði verið að hana langaði til að sjá hvað varð af Steven Lamb , hvernig honum hefði farnast , en Lamb er þó nánast aukapersóna í bókinni .
Lögreglumaðurinn sem gegnir aðalhlutverki í sögunni , Jonas Holly , er líka í aðalhlutverki í þriðju bókinni , Finders Keepers , sem kemur væntanlega þeim nokkuð á óvart sem lásu Darkside og eykur væntanlega umtalsvert áhuga þeirra að lesa meira .
Í Darkside eltist Jonas Holly við fjöldamorðingja , eins og getið er , en í Finders Keepers leitar hann að barnsræningja .
