Sænski sýningarstjórinn Jonatan Habib Engvist leiddi í vor sýninguna " Sjálfstætt fólk " á vegum Listahátíðar í Reykjavík .
Kling & Bang-galleríi var boðið að vera með og var úthlutað sýningarrými í Hafnarhúsinu .
Ingibjörg Sigurjónsdóttir hefur yfirumsjón með sýningu Kling & Bang .
Ingibjörg Friðriksdóttir if@mbl.is Ingibjörg Sigurjónsdóttir myndlistarkona tekur glaðlega á móti blaðamanni í anddyri Listasafns Reykjavíkur í Hafnarhúsinu .
Hún er klædd í fjólubláan kjól og dökkt hárið er tekið upp í lausan snúð .
Hún er tæplega þrítug , með mikla útgeislun og fjörlega hlýja nærveru .
Ingibjörg er einn af sjö myndlistarmönnum í stjórn Kling & Bang-gallerísins .
Hún útskrifaðist úr Listaháskóla Íslands árið 2010 en eftir námið bauðst henni sæti í stjórninni .
" Við unnum saman níu myndlistarnemar að útskriftarverkefni .
Það sem við töldum dýrmætast úr náminu í Listaháskólanum var samtalið .
Samtal við kennarana og skólasystkinin .
Það er ákveðin samfélagsræktun sem á sér stað .
Jafnframt vildum við prófa að vinna saman og sjá hvað við gætum gert í krafti hópsins sem við gætum ekki framkvæmt ein , " segir Ingibjörg .
Nemendurnir níu sköpuðu stórt samstarfsverkefni sem sýnt var í portinu í Hafnarhúsinu .
Upp frá því var þeim öllum boðið að ganga í stjórn Kling & Bang , fimm þáðu boðið .
" Þá hafði Kling & Bang verið starfandi í sjö ár .
Nokkrir stofnendur höfðu helst úr lestinni og tími var kominn fyrir nýtt og ferskt blóð .
Meðallíftími sambærilegra listagallería er ekki nema tvö eða þrjú ár , " segir Ingibjörg .
Þetta var í fyrsta skipti sem hópur af listamönnum var tekinn inn í stjórnina .
" Hægt og rólega soguðumst við dýpra og dýpra inn í Kling & Bang-dýrið .
Við drógumst inn í iðrin á því og flæktumst .
" Ingibjörg hristir hendurnar til útskýringar og lítur svo snöggt upp og brosir .
" Það hefur tekið allan þennan tíma , tvö ár , að komast til botns í þessari flækju og nú fyrst eigum við almennilega hlutdeild .
" Öll verkefni gallerísins eru sameiginleg ákvörðun stjórnarmeðlimanna .
Grænhærð dama Í gegnum árin hefur Kling & Bang áskotnast fjölmörg myndbandsverk , kvikmyndir og upptökur af gjörningum og viðburðum frá listamönnum sem tengjast galleríinu .
Þessi verk mynda nú safnið The Confected Video Archive of Kling & Bang .
Jonatan Habib Engvist sýningarstjóri kom að máli við Kling & Bang og bauð galleríinu að taka þátt í verkefninu " ( I ) ndependent People " eða " Sjálfstætt fólk " á Listahátíð í Reykjavík .
Kling & Bang var úthlutað sýningarplássi í Hafnarhúsinu þar sem galleríið setti upp tvær sýningar , skjáinnsetninguna " Color Scheme " og " Demented Dimond " .
" Við vildum nota myndbandasafnið okkar í báðar sýningarnar .
" Myndbandasafninu The Confected Video Archive of Kling & Bang hefur galleríið viðað að sér síðustu þrjú árin .
Ingibjörg gramsar í handtösku sinni og dregur upp samanbrotnar arkir , þrjár pappírsarkir og eina úr álpappír .
Ysta örkin er skreytt ljósmyndum en á þeirri innstu er grænhærð stúlka sem starir á lesanda .
" Þetta er bæklingurinn fyrir sýningarnar , " segir hún og réttir hann fram .
Það er greinilegt að hvert smáatriði er úthugsað .
Tíu þýskir skjáir Ingibjörg leiðir blaðamann upp stiga upp á efri hæð listasafnsins .
Þegar þangað er komið blasir við inngangur í B-sal en á vinstri hönd hanga tíu sjónvarpsskjáir .
Við inngang salarins standa geisladiskastandar með litaröðuðum hulstrum .
Á vegginn fyrir ofan er skrifað : " The Confected Video Archive of Kling & Bang : Color Scheme Now Screening Yello .
" " Ég var að breyta um sýningu , " segir Ingibjörg og bendir á vegginn .
" Nú er gula sýningin í gangi á skjáunum .
Ég átti reyndar ekki tvöfalt vaff til að skrifa yellow , " segir hún og hlær .
Skjásýningin er upphaflega verk Kling & Bang-stofnandans Heklu Daggar .
Hún hannaði sýninguna fyrir þýska galleríið Dorothea Schlüter en þar var sýningin frumsýnd .
Þýska galleríið gaf Kling & Bang skjáina tíu .
" Skjáinnsetningin er síbreytileg .
Við bjóðum listamönnum að vinna verk fyrir tíu skjái eða veljum saman tíu myndverk úr myndbandasafninu .
Verkin tíu eru svo litaflokkuð og þeim reglulega skipt út , " útskýrir Ingibjörg .
En hvað gerir þessa sýningu gula ? " Í raun er þetta bara til þess að hafa eitthvert kerfi , hefði allt eins getað verið nöfn eða númer .
Eins og tíu málverkum er raðað saman fannst einhverjum þessi tíu myndverk eiga saman .
Þetta er huglægt mat þeirra sem setja saman sýningarnar .
" Ingibjörg segir að þetta sé einnig til þess að ögra hefðbundnum flokkunarkerfum .
" Söfn eru yfirleitt gögn sem búið er að safna til þess að varðveita .
Þau eru í föstum skorðum , flokkuð eftir ákveðnum kerfum og eru í geymslu .
Okkar kerfi byggist hins vegar á tilfinningu , ekkert Dewey-bókasafnskerfi eða Excel-tölvukerfi .
Samt virkar það alveg jafnvel og gengur upp fyrir þá sem vinna með það .
" Myndasafn Kling og Bang er ekki ætlað til þess að geyma verk og láta þau rykfalla ofan í skúffu .
" Við erum alltaf að vinna úr verkunum .
Color Scheme-skjáinnsetningin er hvati til þess að ný verk fæðist .
Ef listamennirnir væru ekki að vinna verk fyrir skjáinnsetninguna væru þeir ólíklega að gera verk fyrir tíu skjái .
" Einnig láta listamenn Kling & Bang í té myndverk sem verða hluti af blandaðri sýningu .
" Þessar sýningar ganga upp af því að listamennirnir treysta okkur fyrir verkunum sínum .
Verkin kastast frá listamönnunum , í gegnum Kling & Bang og speglast þaðan til áhorfenda .
" Hugstola demantur Ingibjörg leiðir veginn frá skjáunum og inn í sýningarsal B. Þar hanga nokkur stór sýningartjöld niður úr loftinu í hring .
Tjöldin eru silfruð og beygluð á bakhliðinni , minna dálítið á demant , en framhliðin er hvít .
Í miðjum hringnum er mikið tækjaflóð ; skjávarpar , hljóðkerfi og gomma af snúrum .
" Ég er svo hrifin af græjum svo þær fengu að vera efniviður í sýningunni .
Venjulega væri búið að strípa þetta allt í burtu , " segir Ingibjörg og horfir á tækjaturninn .
Á tveggja vikna fresti er breytt um sýningu en þær eru níu í heild .
" Hver listamaður fær skjávarpa og sex hljóðrásir til þess að vinna með .
Að öðru leyti er þetta autt blað sem þeim er frjálst að vinna með að vild .
" Fyrsta sýningin var opnuð 19. maí en sú síðasta verður opnuð 30. ágúst .
Fyrir rúmri viku var opnuð samsuðusýning þar sem myndverkasafn Kling & Bang var sett upp en á fimmtudaginn opnar Loji Höskuldsson einkasýningu .
" Demented Diamond er heitið á ensku en það þýðist illa á íslensku , kannski besta heitið sé Hugstola demantur , " segir Ingibjörg og brýtur heilann um heitið .
" Orðstofn demented er dementis , sem þýðir út úr huganum .
Orðið hefur neikvæða merkingu en ætti ekki endilega að hafa það .
Þeir sem fara út úr huganum eru einhvers staðar annars staðar .
Það er upplifun sem getur verið falleg .
" Listakonan veltir þessu fyrir sér í smástund og segir svo : " Þetta vísar líka í ófullkomnleikann sem fylgir því að taka verk frá einhverjum öðrum og setja það í nýtt samhengi .
Það verður alltaf einhver brenglun en við göngumst við þeim ófullkomnleika , " segir hún .
" Okkur er boðið hingað í Hafnarhúsið sem listamönnum ekki sem galleríi .
Kling & Bang er skapandi afl og myndbandasafnið er ágætis portrett af starfseminni .
Það getur verið erfitt að skilja þetta og ná utan um hvernig þessi sýning virkar .
Því er nauðsynlegt að stíga eitt skref til baka .
Kannski er þetta dálítið hugstola en þetta kristallast allt um sameiginlegan kjarna .
Sem í tilfelli Kling & Bang er óbilandi trú á listina og löngun til þess að búa til nýjan farveg .
" Kling & Bang Kling & Bang-gallerí var stofnað af níu listamönnum árið 2003 .
Í dag sitja sextán listamenn í stjórninni , þau Anna Hrund Másdóttir , Bjarni Massi , Daníel Björnsson , Elísabet Brynhildardóttir , Erling T.V. Klingenberg , Hekla Dögg Jónsdóttir , Ingibjörg Sigurjónsdóttir , Katla Rós , Kristinn Már Pálmason , Lilja Birgisdóttir , Nína Magnúsdóttir , Ragnar Már Nikulásson , Selma Hreggviðsdóttir , Sirra Sigrún Sigurðardóttir , Úlfur Grönvold og Þórgunnur Oddsdóttir .
Stefna Kling & Bang er að kynna myndlist sem ögrar samhengi og innihaldi skapandi hugsunnar .
Galleríið er sýningarrými fyrir unga listamenn jafnt og eldri , erlenda sem íslenska .
Stjórnendur Kling & Bang taka virkan þátt í sýningarferlinu , sköpun sýningar og verka .
Galleríið er til húsa á Hverfisgötu 42 .
Eitt eftirminnilegasta verkefni Kling & Bang er þegar galleríið flutti skemmtistaðinn Sirkus til Lundúna árið 2008 .
Skemmtistaðurinn var tekinn niður spýtu fyrir spýtu og endurbyggður á listamessunni Frieze Art Fair .
Kling & Bang gallerí rak KlinK og BanK-listamiðstöðina í tvö ár , árin 2004 og 2005 .
Listamiðstöðin var í Skipholti en þar störfuðu rúmlega 130 listamenn daglega .
Þrír viðburðir voru á viku þessi tvö ár .
Í KlinK og BanK varð til fjölskylda listamanna .
Þeirra á meðal eru Gjörningarklúbburinn , Ragnar Kjartansson , Davíð Þór Jónsson og Gabríela Friðriksdóttir .
