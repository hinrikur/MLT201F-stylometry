Skólavefurinn býður upp á nýstárlegt námsefni í íslensku , bæði prentað og rafrænt ( skolavefurinn.i s ) .
Þar eru orðaleikir innan um annað efni .
Einfaldur er t.d. leikurinn sem felst í því að láta öll orð málsgreinar byrja á sama stafnum ( Sigga saumaði silfurgráan samfesting sem ...
o.s.frv. ) .
Þetta gæti verið afþreyingarefni innan skólastofu sem utan , t.d. í bíl á leið á fiskidaga í þoku .
Það má einnig fá börnin til að mynda málsgreinar þar sem orð hljóma eins en tilheyra ólíkum orðflokkum ( og eru ólíkrar merkingar ) .
Dæmi : Myndið málsgrein þar sem orðið rúmlega kemur fyrir sem a ) nafnorð ; b ) atviksorð ( Tillaga að svari : Veikindunum fylgdi þriggja mánaða rúmlega þessa rúmlega fertuga sjúklings ) .
Erfiðari er leikurinn sem ég minntist á í síðasta pistli , þegar yrkja skal vísu þar sem sami stafurinn kemur sem oftast fyrir .
Kunningi að norðan tók þó við sér og sendi þetta : " Nonni í Enni og Nanna í Kinn / nenna að sinna Binna ; / í Kvennó enn þó kenna um sinn ; / þau kunna að spinna tvinna .
" Og stuttu síðar kom annað skeyti að norðan : " Halla féll með fullan dall / á fallegt svell með smelli , / en Hallur snjall á skallann skall / með skelli og tryllingshvelli .
" Annar kunningi fann að orðalagi blaðafréttar á dögunum þar sem talað var um stórtækan smáþjóf .
Að mínu viti er þó ekkert nema gott um þetta orðalag að segja .
Hér hefur blaðamaðurinn beitt stílbragðinu oxymoron ( skarpur-heimskur ) , en þar fara saman hugtök sem virðast andstæðrar merkingar ( sbr. t.d. hrópandi þögn ) ; slíkt lyftir stílnum og gerir einmitt fréttina af smáþjófnum eftirminnilegri en ella hefði verið .
En þetta stílbragð er vandmeðfarið .
Til dæmis hefur nemandinn sem skrifaði í skólaritgerð : " ...
aldrei hafði ég verið jafnhrædd og jafnglöð í einu , " ekki náð tökum á oxymoron .
Annar nemandi vildi orða hlýjan hug sinn til gamla skólans sem hann var í þann veginn að kveðja : " Það eru ekki allir sem verða þess aðnjótandi að fá að sitja á gömlum skólabekk og hafa kennara sem eru svo gamlir að þeir hafi kennt afa sínum .
" Fyndni getur reyndar birst á ólíklegustu stöðum , jafnvel í dánartilkynningu .
Þar var nýlátinn bóndi úr Dölum titlaður " ásauðarhyglari " .
Sami bóndi " rann upp sem fífill í túni í Fagradal " eins og sagt var í æviágripi í Morgunblaðinu .
Í ágripinu stóð einnig að hann hefði verið " huslaður í kyrrþey að eigin ósk og orðalagi " .
En umræddur bóndi í Fagradal var " þekktur að dýrlegu skopskyni og textagerð á kjarnmiklu alþýðumáli " .
Gaman hefði verið að kynnast þessum manni .
Í kvæði Stephans G. Stephanssonar um Jón hrak heyrist rödd fjöldans tala um að " husla hræið " af Jóni ; orðalag sem þótti nógu gott um smælingjann sem hafði fengið " hrak " að viðurnefni .
Í fornsögum er orðið hræ notað um menn í niðrandi merkingu ; þannig huldi Þorsteinn Egilsson á Borg " hræ " þræla Steinars í Ánabrekku , þeirra Grana og Þrándar .
Stundum er ástæðulaust að finna að tilteknu orðalagi .
En eitt getur þó hljómað betur en annað : " Amma var óróleg , " stóð í handriti að þýddri skáldsögu .
Glöggur yfirlesari sagði að betur færi á að segja : " Amma var ekki í rónni .
" Guðrún Eva Mínervudóttir hefur hlotið verðskuldaða viðurkenningu fyrir verk sín , nú síðast fyrir skáldsöguna Allt með kossi vekur , bók sem hreyfir heldur betur við lesandanum .
Þar er þessi langa en sterka málsgrein um teiknarann og snillinginn Láka : " Á unglingsaldri las hann rómantísku skáldin og tileinkaði sér þankagang þeirra ; dálæti á því sem bjó handan skynseminnar – fegurð , innsæi , öllu sem heitið gat myndrænt , kenndum á borð við upphafningu , skelfingu , hrifningu , hrylling – því þótt ákafar tilfinningar væru ekki alltaf þægilegar veittu þær innblástur og gerðu manni kleift að finna sláttinn í leyndardómi lífsins .
" Ég hef alveg svikið lesendur um dálítið sem ég sagðist einu sinni ætla að ræða við tækifæri , en það eru greinarmerki .
Í þetta sinn læt ég eitt dæmi nægja sem sýnir að greinarmerki geta skipt sköpum .
Í skeyti frá yfirherforingja kom fyrirskipun um aðgerð sem tengdist örlögum stríðsfanga : " Bíða ekki , skjóta ! " En komman var á röngum stað .
Það átti að standa : " Bíða , ekki skjóta ! " 