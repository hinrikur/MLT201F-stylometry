Þá er hún skollin á eins og hver önnur brimalda blessuð helgin risastóra og brjálaða sem kennd er við verslunarmenn .
Af einhverjum ástæðum er viðtekin venja að almenningur ærist þessa helgi , gangi meira og minna af göflunum .
Svokölluð útihátíðarstemning heltekur fólk , það flengist út í buskann með tjald og tilheyrandi , rörar ofan í sig ómældu magni af áfengi , vakir allan sólarhringinn og veltist milli þúfna , ælandi og öskrandi .
Vissulega er unga fólkið spræka í meirihluta þeirra sem sækja í slíka smitandi hjarðhegðun útihátíða , en rígfullorðið fólk á það líka til að umbreytast þessa helgi í einhvers konar dýr , trallandi frá sér allt vit og trúandi því að það sé orðið ungt í annað sinn .
Ekkert nema gott um það að segja að fólk hópist saman undir berum himni , sleppi fram af sér beislinu , kveiki bál og taki lagið , fallist í faðma , dansi eins og enginn sé morgundagurinn , velti sér upp úr drullunni í mýrinni á Ísafirði , rangli um Herjólfsdal eða hvaða annað svæði sem það velur sér til tjaldbúsetu .
Og yfir þessu öllu saman hvílir mikil rómantík .
Geta má nærri að meirihluti landsmanna sem komnir eru til vits og ára eigi minningar frá eldheitum útihátíðarástarfundum , lopapeysufaðmlögum , sprellandi svefnpokakynlífi , brekkukossum , skógarkeleríi og öðru stórskemmtilegu .
Náttúran vaknar jú kröftuglega í kroppum mannskepnunnar við þessar villtu aðstæður .
En því miður eru alltaf einhverjir svartir sauðir sem vekja í sér ónáttúruna og átta sig ekki á að nei þýðir nei .
Slíkir skíthælar líta á útihátíðir sem kjörinn vettvang til að leita uppi stúlkur sem þannig er ástatt fyrir að þær geta ekki varið sig eða komið sér undan áreitni þeirra .
Sem því miður endar oft í því ömurlega fyrirbæri sem nauðgun er .
Nauðganir eru svartir blettur á útihátíðum og aldrei nóg gert til að reyna að koma í veg fyrir slíkt ofbeldi .
Forvarnir skipta höfuðmáli og margar leiðir til að koma þeim áleiðis .
Sólstafir , sjálfshjálparmiðstöð brotaþola kynferðisofbeldis á Vestfjörðum , verða til dæmis með frábært slagorð á Mýrarboltanum þetta árið : Samþykki er sexý .
Sólstafir ætla að dreifa smokkum með slagorðinu á og selja barmmerki sem skartar þessari snilld .
Verum góð hvert við annað um helgina .
Að níðast á náunganum er mjög langt frá því að vera sexý , það er lítilmannlegt og ljótt .
