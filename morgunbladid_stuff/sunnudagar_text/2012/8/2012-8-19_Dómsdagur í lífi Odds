10.00 Vakna á þunnri dýnu á gólfi í svefnpoka í sumarhúsi á Djúpavogi með slefandi Border Collie að nafni Tinna standandi yfir mér .
Ekki dæmigerð byrjun á degi i lífi mínu .
Ég klappa hundinum og fer á fætur .
Borða múslí , flatköku og drekk kaffi ásamt frændfólki og vinum .
Daginn áður fór ég á hreindýraveiðar ásamt þeim í Fossárdal á Austfjörðum .
Það var svartaþoka svo við dorguðum í höfninni á Djúpavogi og grýttum máva í staðinn .
Eitthvað þurfti að drepa .
11.00 Legg af stað á Höfn þar sem ég á pantað flug í bæinn .
Nenni ekki að keyra .
14.00 Fer í loftið .
Flugvélin er lítil og stendur sig vel .
Flugmaðurinn er ungur en fyrir aftan hann situr snoðaður , feitlaginn maður með krumpaðan hnakka og headphones .
Þeir virka á mig sem traust teymi svo ég halla mér aftur og les bókina Engan þarf að öfunda eftir Barbara Demick sem fjallar um Norður-Kóreu .
Frábær bók um stórmerkilega sturlun .
15.00 Lentur í bænum og um leið er hringt í mig þar sem ég er beðinn um að mæta á æfingu fyrir barnasögutónverkið Fjörkálfur sem verður flutt á Menningarnótt í Norræna húsinu .
Ég játa því og stekk upp í strætó númer 19 .
Hann er troðfullur af krökkum á aldrinum 7-9 ára .
16.00 Búinn að henda af mér töskunum heima , skelli mér í sturtu og borða gúllassúpu úr dós ásamt hrökkbrauði með hnetusmjöri og hunangi .
Fæ í magann og ég gruna gúllasið .
Ætla að drífa mig niður í bæ og skella mér á kaffihús og sitja við tölvuna í smá tíma .
Sé ekki hjólið í geymslunni en finn það svo standandi í svefnherberginu mínu .
Það er eitthvað bogið við þennan dag .
18.00 Ég tala í símann við Þór , bekkjarbróður minn í leikaranáminu í Listaháskólanum .
Hann er í vinnunni .
Ræðum um tilfinningar , tónlist og hvað við hlökkum til að byrja í skólanum á mánudaginn .
Kemst að því í lok samtalsins að hann er búinn að vera að lyfta 20 tonna gámi á gríðarstórum lyftara á meðan við töluðum saman .
Ég er snortinn og heiti því að fara aldrei aftur á trúnó nema að lyfta einhverju þungu á meðan .
Það fær allt miklu meira vægi .
18.15 Hitti slóvenskan vin minn , Jure og kærustuna hans .
Fáum okkur núðlusúpu á Noodle Station .
Við skellum okkur í Bíó Paradís þar sem við hittum hljómsveitarmeðlimi mína í The Heavy Experience .
Jure er ljósmyndari og myndatökumaður og við ræðum við hann um að taka upp myndband við lag af nýju plötunni okkar , Slowscope , sem kemur í búðir á næstu dögum .
Ég fæ fyrsta eintakið mitt í hendurnar og klappa því blíðlega og kyssi .
Loksins ! Loksins ! hrópa ég .
20.00 Jure og kærastan kveðja okkur og við sannfærðir um að sigra listina með þessu myndbandi .
Við tekur skipulagning á næstu tónleikum hjá okkur á Menningarnótt .
Þá ætlum við að opna æfingahúsnæðið okkar á Hólmaslóð 2 úti á Granda ásamt öðrum vinahljómsveitum okkar , bjóða upp á súpu , spila músík og sýna myndlist .
Held að þetta verði safarík stund .
21.37 Sambýliskona mín hringir .
Hún hefur gist hjá foreldrum sínum síðustu vikur og segist ekki ætla að koma aftur heim nema ég játi ást mína á henni .
Ég skelli á .
22.00 Fer á létt pöbbarölt með sænskum vinkonum mínum .
Sitjum á Bakkusi með einn bjór og látum það duga .
Fylgi þeim heim og fer sjálfur heim í rúmið og horfi á Apocolypse Now : directors cut .
Ég næ að heyra Lieutenent Kilgore segja " I love the smell of Napalm in the morning " áður en ég játa mig sigraðan og sofna með bros á vör og annað augað opið .
Og auðvitað með nýju plötuna mína í fanginu .
