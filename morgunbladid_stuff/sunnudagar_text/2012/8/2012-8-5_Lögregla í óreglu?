Mikið hefur verið rætt og ritað um manneklu og álag á lögreglunni í þessu landi á undanförnum misserum og tvö nýleg atvik hafa fengið mig til að velta því fyrir mér hvort þetta ástand sé farið að bitna á skapi og viðmóti löggæslumanna í starfi .
Er hugsanlega óregla á lögreglu ? Ungur maður var á leið í útilegu úti á landi á dögunum , einn á ferð í bíl sínum .
Vel lá á honum enda á leið til fundar við kærustu sína og fleiri vini .
Skyndilega keyrði hann fram á lögreglubifreið í vegkantinum og fékk merki um að nema staðar .
Sem hann og gerði .
Ekki reyndist ungi maðurinn hafa brotið umferðarreglur , heldur var honum tjáð að um venjubundið eftirlit væri að ræða .
" Hvert ertu að fara ? " spurði annar tveggja lögreglumanna .
Ungi maðurinn gaf það upp .
" Ætlarðu að vera með læti ? " var spurt næst .
Ekki hafði ungi maðurinn áform um það .
Þetta verður að teljast mjög einkennileg spurning til bílstjóra úti á vegum sem ekki hefur orðið uppvís að neinu misjöfnu .
Fékk ungi maðurinn hana eingöngu vegna þess að hann er ungur eða kannski vegna þess að hann var á gömlum og frekar lúnum bíl ? Þá kom næsta spurning : " Ertu með dóp ? " Það var ungi maðurinn ekki .
" En er þér sama þótt hundurinn okkar leiti í bílnum ? " Það þótti unga manninum í lagi .
Því næst hreinsaði lögregla allt út úr bílnum , töluvert hafurtask enda ungi maðurinn á leið í útilegu , og kom því fyrir í vegkantinum .
Þá var hundurinn dreginn fram og látinn snuðra í bílnum .
Ekkert dóp fannst enda var það ekki til staðar .
" Takk fyrir ! " Þá var það búið og lögreglumennirnir létu sig hverfa .
Skildu allt dótið , sem þeir höfðu rutt út úr bílnum , eftir í vegkantinum .
Ungi maðurinn þurfti sjálfur að hlaða bílinn aftur – og leið eins og brotamanni enda þótt hann hefði ekki gert nokkurn skapaðan hlut af sér .
Nema að vera til .
Hitt atvikið átti sér stað í Flugstöð Leifs Eiríkssonar , þegar undirritaður var að koma heim frá útlöndum .
Lögregla var þar , svo sem lög gera ráð fyrir , í vegabréfaeftirliti – áberandi ólundarleg .
Kannski var það vegna þess að klukkan var orðin margt , kannski út af einhverju allt öðru .
Ég slapp svo sem við ónot af hálfu lögreglu en sama verður ekki sagt um erlendu ferðamennina sem voru í röðinni á undan mér .
Lögregla tók þeim vægast sagt kuldalega .
" Hvað ertu að gera hérna ? " " Hvað ætlarðu að vera lengi ? " Virkar svo sem ekki dónalegt á prenti en ekki er sama hvernig það er sagt .
Hranalega var spurt og tónninn í spurningunum þessi : " Hvern djöfulinn ertu að gera hérna , geturðu ekki farið annað ? " Þetta voru fyrstu kynni viðkomandi ferðamanna af Íslandi .
Viljum við hafa það þannig ? Orri Páll Ormarsson orri@mbl.is 