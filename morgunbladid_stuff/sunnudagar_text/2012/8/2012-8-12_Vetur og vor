Sumarið hefur verið einstakt .
Við höfum notið blíðunnar , fegurðarinnar og frídaganna .
Safnað kröftum fyrir veturinn .
Eins og til undirbúnings því hafa fréttir af pólitískum átökum vikið fyrir gleðifréttum af sumri og sól .
En líkt og börnin vita að þeirra bíða námsannir og nýjar ákvarðanir vitum við hin að okkar bíður kosningavetur og loks vor þegar þjóðin kveður upp sinn dóm um hvert stefna skuli næstu fjögur árin .
" Ég mun ekki kjósa næst nema ég sé sannfærð um að stjórnmálin hafi breyst , " sagði vinkona mín sem hefur verið með annan fótinn erlendis en dvaldi heima í sumar .
Hún hafði beðið mig og aðra að hitta sig yfir kaffibolla .
Með miklum þunga sagði hún að í fyrsta sinn á sínum fullorðinsárum vildi hún hvorki taka þátt í né hafa afskipti af íslenskum stjórnmálum .
Stjórnmálaflokkarnir geta ekki hundsað þessar raddir eða hallað sér aftur til vors .
Þeir þurfa að nýta tímann vel , eigi fólk að fá trú á að markmið þeirra sé það eitt að standa vörð um hagsmuni þeirra .
Trú sem ekki verður endurvakin nema hin pólitísku öfl séu reiðubúin að endurskoða áherslur og takast á við nýja tíma .
Að gera breytingar þýðir ekki að flokkarnir víki frá hugsjónum sínum .
Öðru nær , þurfa þeir að vinna betur með eigin hugsjónir og framgang þeirra í breyttu samfélagi .
Í því felst hvorki uppgjöf né ógn , heldur tækifæri til að gera betur og veita kjósendum vissu fyrir því að stjórnmálin og stjórnmálamenn geti lært af reynslunni .
Sjálfstæðisflokkurinn á að hafa forystu í þessu sem öðru .
Tækifærin eru hugsjónir hans og það brýna erindi sem þær eiga við þjóðina nákvæmlega núna .
Sjaldan hefur verið mikilvægara að frelsi með ábyrgð ráði för ; að ólíkir hópar og stéttir vinni saman ; að ráðdeild sé fylgt í ríkisrekstri og að grunnstefið sé tækifæri allra og að fólki sé almennt treyst fyrir eigin ákvörðunum , lífi og framtíð .
En þessar klassísku hugsjónir eru ekki svo íhaldssamar að þær þurfi alltaf sömu leiðir eða lausnir .
Líkt og segir í riti um sjálfstæðisstefnuna er hún " ekki nákvæm forskrift að fullkomnu ríki " heldur leiðsögn um " mikilvæg atriði sem nauðsynlegt er að taka mið af , vilji menn tryggja frelsi og framþróun í þjóðfélaginu " .
Sjálfstæðisflokkurinn hefur því alltaf nálgast markmið sín með ólíkum hætti á ólíkum tímum .
Viðeyjarstjórnin leysti verkefni ekki með sama hætti og Viðreisnarstjórnin og Sjálfstæðisflokkur eftir bankahrun á ekki og mun ekki leysa öll verkefni með sama hætti og gert var fyrir bankahrun .
Reynslan á að hafa kennt honum , líkt og þjóðinni allri , að fara varlega , gæta þess að frelsi þeirra sem mikið eiga bitni ekki á frelsi þeirra sem minna eiga og að ábyrgð og umfang hins opinbera sé aldrei meira en almenningur ræður við .
Nái Sjálfstæðisflokkurinn árangri í vor bíða hans brýn verkefni .
Í fyrsta lagi að lækka álögur á almenning svo lífsgæði aukist og helsta kjarabótin sé ekki afsláttur olíufélaganna vegna Eurovision eða handbolta .
Í öðru lagi að tryggja að atvinnulífið fái notið sín og sé ekki háð ríkisvaldi sem varla hefur lokið árás sinni á eina atvinnugrein þegar gengið er að þeirri næstu .
Í þriðja lagi þarf að endurskoða opinberan rekstur og minnka miðstýringu , svo fólkið sjálft njóti aukins vals og valds .
Ekkert stjórnmálaafl getur tekist á við þessi verkefni betur en Sjálfstæðisflokkurinn .
En til þess þarf hann afgerandi umboð þjóðarinnar .
Það umboð fæst ekki aðeins vegna þess að núverandi ríkisstjórn mun ekki leysa verkefnið vel , heldur verður fólk að vera sannfært um að Sjálfstæðisflokkurinn muni gera það best .
Þess vegna verður Sjálfstæðisflokkurinn að nýta veturinn og vorið vel .
Og það mun hann gera með því að halda hugsjónum sínum hátt á lofti ; boða lausnir í stað stöðugs ráðaleysis núverandi stjórnvalda ; gera eigið flokksstarf enn lýðræðislegra og gefa sem flestum tækifæri til að hafa áhrif á framboðslista og -áherslur flokksins ; en umfram allt með því að gefa aldrei eftir í baráttunni fyrir hagsmunum fólksins í landinu .
Þá sannfærast kjósendur , þar með talin vinkonan sem ekki veit hvort hún ætlar að kjósa í vor , um að nauðsynleg breyting í stjórnmálum verði aðeins þegar slíkar áherslur og hugsjónir ráða för .
