07:00 Ég byrja oftast daginn minn þannig að ég vakna með dóttur minni Míu Bjarný og konu , Ásu Jenný .
Við eyðum nokkrum mínútum saman uppi í rúmi og höfum það gott þar til konan mín fer og gerir sig " reddí " fyrir vinnuna .
Þá förum við dóttir mín fram úr og klæðum okkur .
08:00 Inni í eldhúsi borðum við feðginin saman .
Það er okkar stund áður en ég fer í vinnuna .
Þessi stund endar nú stundum í leikherbergi Míu eða fyrir framan sjónvarpið , þá eru það iðulega Múmínálfarnir sem ráða ferðinni .
09:00 Ég mæti niður í Týsheimili en þar er skrifstofan mín og aðalsetur undirbúnings þjóðhátíðar .
Þar kíki ég á tölvupóst sem mér hefur borist yfir nóttina og svara honum .
Ásamt því tek ég nokkur símtöl og sennilega einn eða tvo fundi .
12:00 Þetta er svona sá tími þar sem ég fer venjulegast í mat .
Þá verður oftast fyrir valinu Vinaminni , kaffihús hér í Vestmannaeyjum .
Það er frábær staður svo ef þú átt leið hjá Eyjum þá að sjálfsögðu mætirðu þangað .
Annars reyni ég að hafa það þægilegt og stresslaust hlé .
13:00 Ég mæti aftur til vinnu .
Síðustu daga hefur þetta verið mikið ferðalag milli staða , alls konar mál sem þarf að redda .
Það er allt frá því að vera fundir og til þess að vera eitthvað alveg stórfurðulegt .
En allt tengist það þó þjóðhátíð .
14:00 -16 : 30 Á þessum tíma reyni ég að vera kominn aftur niður á skrifstofu til þess að klára daginn .
Þetta eru þá oftast tölvupóstur og símtöl .
18:30 Þegar ég kem heim vil ég aðeins fá að vera með fjölskyldunni en það gengur ekki alltaf nægilega vel .
Það er margt sem redda þarf fyrir hátíðina og mikið um sjálfboðavinnu .
Fólk er því iðulega að vinna eftir venjubundinn vinnutíma .
Þessi tími fer því mikið í að útkljá ýmislegt og ráðfæra mig við yfirmenn mína .
Þetta gerist mikið í bílnum á leiðinni í matvörubúðina og því um líkt .
( Þetta vekur litla hamingju hjá frúnni því hún nær litlu sambandi við mig á þessum tíma .
) 19:30 Ég reyni að borða vel kvöldmat konu minnar en hún er frábær kokkur og gefur mér alltaf æðislegan mat .
Einnig reyni ég að ná restinni af fréttunum eða held áfram að koma mér fyrir í nýja húsinu .
Ég er nýbúinn að kaupa mér hús og er á fullu að koma mér þar fyrir .
20:00 -22 : 30 Þetta er sá tími þar sem ég reyni að " sóna út " .
Ég held mig mest heima við og vinn í tölvunni .
Það þarf að gera ýmislegt , t.d. klára heimasíðuna , einhverjar fréttir og annað .
02:00 Þegar ég er búinn að klára öll verkefni dagsins er mjög gott að geta lagst upp í rúm og notið þess að liggja og hugsa þar til ég svo sofna .
