George Orwell – Homage to Catalonia * * * * * Óður George Owells til Katalóníu er frábær bók .
Orwell fór 1937 til að fylgjast með borgarastyrjöldinni á Spáni og fór svo að hann barðist með lýðveldissinnum gegn herjum fasista .
Orwell skrifar af hreinskilni og leitast við að lýsa hlutunum umbúðalaust þótt ljóst sé hvar hjarta hans liggur .
Þegar hann kemur til Barselónu ríkir andi jöfnuðar og allir klæðast eins og alþýðumenn .
Er hann snýr aftur frá vígstöðvunum er andrúmsloftið breytt og yfirstéttin gengur um prúðbúin á ný .
Óður til Katalóníu er ekki lýsing á hetjudáðum .
Hermennirnir eru illa búnir , skjóta yfirleitt framhjá og lúsin , fylgifiskur hermanna í öllum stríðum , helsti óvinurinn .
Friðarsinnar gerðu vel að nýta lúsina í áróðri gegn stríði , segir hann .
Manuel Vazquez Montalban – Off Side * * * * Montalban fékk að dúsa í dýflissum Francos við Via Laeitana í Barselónu og mátti þola pyntingar hinna illræmdu Creix – bræðra .
Hann skrifaði skáldsögur , ljóð og þjóðfélagsrýni .
Reyfarar hans um matgæðinginn og einkaspæjarann Pepe Carvalho veita innsýn í spillingu og valdabaráttu í Barselónu á árum áður .
Í Off Side koma nýir framherjar til liðs við tvö lið í borginni , annað þeirra er í röð hinna bestu , hitt berst við fall og fasteignaspekúlantar vilja helst að liðið þurrkist út til að ná í verðmætar lóðir .
Þegar hótanir berast um að sóknarmaður verði drepinn um sólarlag er Pepe kallaður til .
Manuel Vazquez Montalban – An Olympic Death * * * ½ Ólympíuleikarnir í Barselónu eru í aðsigi og allir vilja maka krókinn .
Mitt í írafárinu birtist hið klassíska tálkvendi ótal leynilögreglusagna á skrifstofu Pepes Carvalhos í leit að manni sínum .
Einkaspæjarinn fellur kylliflatur fyrir skjólstæðingi sínum .
Lesandinn fellur hins vegar fyrir Barselónu Pepes , borg með margar ásjónur þar sem ekkert er gefið .
Eins og Montalbans er siður er bókin bæði reyfari og þjóðfélagsrýni og lesandinn þvælist með honum um undirheima þessarar heillandi borgar .
Karl Blöndal kbl@mbl.is 