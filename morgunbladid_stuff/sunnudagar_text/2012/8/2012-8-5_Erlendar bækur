Jason Heller – Taft 2012 * * ½ - William Howard Taft , sem var forseti Bandaríkjanna 1909-1913 , var óvenjulegur stjórnmálamaður að því leyti að hann sóttist aldrei eftir frama í stjórnmálum , kunni illa við þá sölumennsku sem fylgir framboðsstússi .
Eina embættið sem hann sóttist eftir var að komast í hæstarétt , en hafnaði því þó hvað eftir annað því hann lét þau verkefni sem hann fékkst við hverju sinni ganga fyrir .
Taft lét loks undan þrábeiðni fyrirrennara síns í embætti , Theodore Roosevelt , og bauð sig fram til forseta 1909 og náði kjöri , ekki síst fyrir vinsældir Roosevelts , en gertapaði síðan næstu kosningum .
Í þessari bók segir frá því er Taft rankar við sér á okkar tímum í jarðhýsi í Washington , en þar hafði hann hnigið niður hundrað árum áður .
Eðlilega tekur það hann nokkurn tíma að átta sig á breyttum heimi , en svo fer að hann er aftur talinn á að bjóða sig fram sem forsetaefni , enda þykir mönnum talsverður fengur í því 2012 að fá frambjóðanda sem langar ekki til að verða forseti .
Eins og gefur að skila er bókin öll hin ævintýralegasta og gagnrýnin á stjórnmálalíf vestan hafs og ekki síður á það hvernig fjölmiðlar gegna skyldum sínum sem fjórða valdið .
Taft kemur fyrir sem skemmtilegur fýr , dálítill þumbi og gamaldags í háttum , en furðu fljótur að átta sig og til í slaginn þótt sagan taki óvæntan snúning í lokin .
George Pelecanos – What It Was * * * - Ég hygg að óhætt sé að telja George Pelecanos með helstu spennusagnahöfundum Bandaríkjanna nú um stundir .
Lítið er um blóð og vessa í bókum hans , en þess meira er sagt frá þeim persónum sem bregður fyrir í bókunum , umhverfi þeirra og aðstæðum .
Pelecanos á það til að gleyma sér í smáatriðum og tilvísunum í liðinn tíma , á stundum verða bækurnar eins og vörumerkjaupptalning , en fléttan er jafnan fyrsta flokks .
Í What It Was sækir Pelecanos innblástur í raunverulega atburði og glæponinn í bókinni , Red " Fury " Jones , er byggður á Raymond " Cadillac " Smith , sem var alræmdur óþokki og foringi D.C .
Blacks-glæpasamtakanna sem starfa í fangelsum víða um Bandaríkin .
Aðalpersóna bókarinnar er Derek Strange , sem kemur fyrir í fimm bókum Pelecanos , og fyrrverandi félagi hans í lögreglunni , Frank " Hound Dog " Vaughn .
Sagan hefst þar sem stúlka biður Strange um að hafa uppi á hring sem hún saknar , en fljótlega þvælist Strange í snúið morðmál .
Árni Matthíasson arnim@mbl.is 