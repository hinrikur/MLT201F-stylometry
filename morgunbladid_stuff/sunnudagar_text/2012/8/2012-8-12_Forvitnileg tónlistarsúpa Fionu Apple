Alltaf er jafn gaman að hlusta á nýja tónlist .
Mér þykir sérstaklega gaman að tónlist sem er dálítið öðruvísi og tekur eyrun jafnvel smátíma að venjast .
Síðastliðnar vikur hefur nýjasta plata hinnar bandarísku Fionu Apple , The Idler Wheel , fengið að snúast nokkra hringi í eyrunum á mér yfir vinnudaginn .
Ég hef hlustað lítillega á söngkonuna áður en ekki jafn vandlega og nú .
Tónlistin á plötunni er með dálítið tregafullum tóni en þó alls ekki þunglyndisleg .
Svo er nú eitt og eitt hressandi lag inn á milli .
Textarnir eru flottir og röddin hennar Fionu liðast og hringar sig utan um lögin á notalegan hátt .
Tónlistin sjálf er suðupottur af forvitnilegri súpu úr ýmsum öngum tónlistarsenunnar .
Ég mæli með að prófa þessa plötu og skella henni í spilarann á dálítið letilegum rigningardegi þegar þú liggur á sófanum og ætlar að hreyfa hvorki legg né lið .
Ekta plata til að melta svolítið vel í slíka stemningu .
