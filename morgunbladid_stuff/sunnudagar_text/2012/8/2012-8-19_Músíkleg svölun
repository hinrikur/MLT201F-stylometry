Það ber meðal annars til tíðinda á Jazzhátíð Reykjavíkur , sem sett verður á Menningarnótt , að hljómsveit Jakobs Frímanns Magnússonar , Jack Magnet-kvintettinn , flytur nýja tónlist í bland við eldra efni í Hörpu 25. ágúst næstkomandi .
Nú eru það ekki miklar fréttir að Jakob Magnússon troði upp , en heiti kvintettsins vísar aftur á móti í hliðargrein tónlistarflóru Jakobs sem hefur ekki farið hátt frá því hann starfaði í Bandaríkjunum á áttunda og níunda áratugnum með mörgum af helstu djassstjörnum þess tíma .
Djassgeggjarauppeldi Jakob ólst upp á heimili þar sem menning og listir voru í hávegum og foreldrarnir , sem búið höfðu í New York , báðir miklir djassgeggjarar og áttu mikið safn af djassplötum .
Hann fékk líka snemma mikinn áhuga á músík , spilaði á píanó heimilisins og segir að frá því hann var tólf til þrettán ára hafi hann verið " sjúkur í að geta músíserað með öðrum " .
" Ég lærði heimilið af djassstandördum og spilaði þá iðulega , " segir hann , en bætir við að á fyrsta ári í skólanum hafi hann síðan smitast alvarlega af bítilæði og svo rokkæði .
" Tónlistin hrifsaði af mér allar hugmyndir um að gera nokkuð annað en spila , en foreldrar mínir höfnuðu því algerlega að ég færi út í músík af þessu tagi .
Þeim hugnaðist sú hugmynd að ég yrði trompetleikari í Sinfóníunni en alls ekki að verða þorstlátur öldurhúsagutlari eins og var allt of algengt að menn yrðu , grotnuðu niður á hótelbörum .
Það eina sem þau sættu sig við var læknisfræði eða eitthvað í þá veru og ég samþykkti það þó að ég héldi áfram að spila með hljómsveitum .
Þegar ég svo lauk við stúdentinn ári á undan mínum jafnöldum átti ég inni eitt ár og þá samþykkti faðir minn að ég fengi þetta eina ár til að spila músík svo fremi ég tæki anatómíuna úr læknadeildinni með á tónleikaferðir til lesturs .
" Til liðs við Long John Baldry Á þessum tíma var Jakob að spila með rokksveitinni Rifsberja með þeim Gylfa Kristinssyni söngvara , Þórði Árnasyni gítarleikara , Tómasi Tómassyni bassaleikara og breska trommuleikaranum Dave Dufort .
Styr varð um ráðningu Duforts og segja má að hljómsveitin hafi nánast verið flæmd úr landi og til Englands þar sem þeir reyndu fyrir sér með spilamennsku .
Þegar utan var komið kynntist Jakob ýmsum tónlistarmönnum , þar á meðal söngvaranum Long John Baldry og gekk til liðs við hljómsveit hans um tíma .
Eftir hæfilega spilamennsku með Baldry og mikið tónlistaruppeldi sneri hann svo aftur heim til að fara í háskólann , í nýstofnaða félagsvísindadeild hjá Ólafi Ragnari Grímssyni , og var þar næstu tvö árin .
1997 fékk hann svo kall frá Baldry um að koma með honum í tónleikaferð um Bandaríkin sem átti að standa í tvær vikur , en teygðist í þrettán vikur og lauk í Los Angeles .
Í Englandi hafði Jakob kynnst verðandi eiginkonu sinni , Önnu Björnsdóttur , fegurðardís og módeli , og hún var með í Bandaríkjaferðinni .
Í viðtali við tímaritið People fyrir þremur áratugum sögðu þau svo frá að þegar þau litu Los Angeles í fyrsta sinn í lok tónleikaferðarinnar hafi þau þegar einsett sér að þar vildu þau búa .
Anna leitaði í módelbransann og varð fljótlega frægasta fyrirsæta Bandaríkjanna , en Jakob hélt af stað með sólóskífuna Horft í roðann undir hendinni " og var kominn með plötudíl áður en ég vissi af .
Dottið inn í himnaríki " Þetta var eins og að detta inn í himnaríki , ég var kominn í paradís , umkringdur snillingum .
Ég var blúsrokkpíanisti eftir að hafa spilað með Baldry , orðinn andskoti góður í að spila á flygil svo að heyrðist í gegnum trommusettið , en var nú kominn í nýjan heim og fór í það að læra eins mikið og eins hratt og ég gat , fór í skóla og á námskeið og í einkatíma .
Það voru í raun tvö instrumental lög af Horft í roðann sem opnuðu þessar leiðir og allt í einu var ég með þann pálma í höndunum að ég fékk 250.000 dollara til að gera tvær djassskotnar plötur eftir eigin höfði .
" Jakob segir að þau Anna hafi kunnað einkar vel við sig í stjörnufansinum í Los Angeles og hann hafi notið þess að umgangast alla þá framúrskarandi tónlistarmenn sem þar dvöldu , snillinga eins og Freddie Hubbard , Stanley Clarke og Jaco Pastorius sem urðu margir góðvinir hans og samstarfsmenn .
" Það væsti ekki um okkur og við lofuðum almættið á hverjum einasta morgni , vakin af fuglasöng við opinn glugga .
" Jack Magnet verður til Útgáfusamningurinn sem Jakob nefnir var við risafyrirtækið Warner Brothers og fyrsti afrakstur þess samnings var platan Special Treatment sem hann tók upp 1978 og gefin var út 1979 .
Með honum á skífunni voru meðal annars Tom Scott , Victor Feldman , Manolo Badrena , Mikael Urbaniak , Larry Williams og Paul Brown , en tríóið sem hann setti saman til tónleikahalds víða um Bandaríkin var skipað honum og bassaleikaranum Steve Anderson og trommuleikaranum David Logeman , en síðar tók Vinnie Colaiuta við kjuðunum .
Þegar búið var að gefa Special Treatment þann tíma sem þótti rétt hélt Jakob aftur inn í hljóðverið að taka upp næstu plötu , fékk hann í lið með sér meðal annars Jeff Porcaro , Vinnie Coaliuta , Freddie Hubbard , Stanley Clarke , Jerry Hey og Bill Champlin .
Sú skífa fékk heitið Jack Magnet og þaðan er komið nafnið á kvintettinn sem getið er í upphafi greinarinnar .
Maður frá Arnarstapa Jack Magnet varð til sem aukasjálf Jakobs í tónleikaferð hans um Norður-Ameríku með hljómsveit Long Johns Baldrys , eins og Jakob rekur söguna .
" Í þeirri sveit voru tveir húmoristar sem höfðu mjög gaman af orðaleikjum með nafn mitt , eins og " I ' ll meet you in the lobby , Kobbi " , og í þeim leikjum varð til nafnið Jack Magnet .
Ég velti því fyrir mér að nota það sem listamannsnafn , en ég skrifaði svo handrit að sögu um mann frá Arnarstapa sem hefur þá eiginleika að geta sogað til sín málmhluti og beitt hugaraflinu með ýmsum hætti .
Hann fer að gera út á þetta í Las Vegas undir nafninu Jack Magnet , en verður ýmiskonar vammi að bráð , missir tökin og takið á geislanum , krafturinn þverr og dvínar og hann þarf að drífa sig heim á Arnarstapa að hlaða batteríin aftur .
Þetta var ekki ólíkt því sem ég hafði gert með Horft í roðann , þar sem þriðjungur af plötunni var instrúmental og hitt í einhverju samhengi , annars heims sagnfræði byggð á sönnum sögum frá Breiðafirði um mann sem drukknaði og gekk aftur , en hún móðir mín sáluga brýndi mig til þess að vera alltaf með konsept , setja upp ramma og eins og hún sem einatt var með trönur og olíuliti að mála á striga .
" Jack Magnet-kvintett Þegar platan var tilbúin varð til frægt umslag hennar með mynd af berum baksvip Jakobs .
Hann segir svo frá að Warner Brothers hafi sent á hann ljósmyndarann og hönnuðinn Storm Thorgerson , sem gerði meðal annars öll albúm fyrir Pink Floyd , og hann tók að sér umslagshönnun og þar sem Jack Magnet var myndaður nakinn aftan frá , sú mynd blásin upp og stungið í hana göfflum .
Í stað þess að Jack Magnet laðaði að sér gafflana var þeim bara stungið í hann eins og í pylsu .
" Jack Magnet-nafnið hefur loðað við Jakob eftir þetta , þó að hann hafi ekki notað það aftur við gerð á plötu , og margir hafa haldið að hann hafi notað það sem listamannsnafn .
" Karakterinn er þó til staðar og tekur á sig nýjar og nýjar myndir og núna er Jack Magnet-kvintett orðinn að alvöru tónleikabandi , " segir Jakob , en kvintettinn var kallaður saman að frumkvæði þeirra sem stóðu að minningartónleikum um Kristján Eldjárn í vor .
" Jóel Pálsson og Einar Scheving brýndu mig í þetta sem varð svo óskaplega skemmtilegt ævintýri .
Í framhaldinu hvöttu þeir mig óspart til að fara inn í stúdíó og við gerðum það og erum búnir að vinna núna slatta af efni .
Svo kom þetta til með Jazzhátíð Reykjavíkur og hinn nýi Jack Magnet Quintet er ótrúlega skemmtilegur og rafurmagnaður hópur sem ég elska að spila með , " segir Jakob , en auk hans , Einars og Jóels skipa kvintettinn þeir Róbert Þórhallsson og Guðmundur Pétursson auk óvæntra gesta .
" Síðan fagna ég því að fá með mér á svið á Jazzhátíð Reykjavíkur velgjörðarmann minn og vin frá árum mínum í Los Angeles , gítarleikarann Paul Brown , sem jafnframt er einn þekktasti upptökustjóri jazztónlistar í Bandaríkjunum .
" Hætti ekki að spila djass Eins og getið er kom Special Treatment út 1979 og Jack Magnet 1981 og þá var samningi Jakobs við Warner lokið .
Næsta sólóplata , Tvær systur , sem kom út 1982 , var því gefin út af öðru fyrirtæki , en þá segir Jakob að sér hafi þótt vera nóg komið .
" Mér fannst ég vera búinn að segja mitt síðasta orð í þessari gerð tónlistar og líka vegna þess að þetta var gríðarlega tímafrekt og gríðarlega kostnaðarsamt , þó að þetta hafi auðvitað fullnægt öllum mínum löngunum og þrám í tónlist .
" Þegar Jakob hættir að fást við rafdjassinn voru líka tímamót framundan á því sviði þar sem hann vék fyrir nýrri gerð tónlistar .
" Djassinn hefur gengið í gegnum ýmsar breytingar frá því að hann varð til í New Orleans á síðustu öld og þegar rafdjassinn tók við af proggrokkinu fékk djassinn auka fimmtán ár af krafti .
Maður vissi það ekki þá , sá það bara eftir á , hvernig þvarr móður og innblástur og ég er svo þakklátur fyrir það að hafa látið gott heita með þessa gerð tónlistar á þeim tíma .
Ég hætti þó ekki að spila djass , en önnur músík yfirgnæfði hann um tíma .
Þegar ég bjó í Bretlandi frá 1991 fór ég aftur að músísera á þessum nótum , tók upp slatta og spilaði reglubundið .
Lógíska framhaldið var svo Made In Reykjavík með nokkuð stórborgarlegum elecktrónískum töktum sem kom út 2001 .
Inn í þessar pælingar mínar fellur verkefni eins og Human Body Orchestra sem við Ragnhildur Gísladóttir gerðum þar sem hljóðheimurinn er ísóleraður við mannslíkamann .
Í beinu framhaldi af því var hljóðheimurinn takmarkaður við ramma slaghörpunnar á Piano sem kom út 2005 .
Síðan er ný músík í fæðingu þar sem slagharpan og önnur instrúment koma við sögu og þéttriðnar harmóníur í fjölrödduðum söng eru dálítið einkennismerki .
" Paradísarheimt , en ekki -missir Alls var Jakob sjö vetur úti í Los Angeles , því sumrunum eyddi hann alltaf á Íslandi .
Snar þáttur í því að hann sneri aftur til Íslands var að kvikmyndin Með allt á hreinu varð til þess að Stuðmenn náðu áður óþekktri velgengni í íslenska hljómsveitabransanum sem Jakob segir að hafi verið erfitt að fúlsa við .
Eins og Jakob lýsir árunum ytra voru þau paradísarheimt , en hann er ekki á því að það hafi verið paradísarmissir að halda heim til Íslands .
" Ég hefði örugglega verið miklu lengur í Ameríku og væri þar kannski enn ef bíóbakterían hefði ekki orðið til þess að með Allt á hreinu varð til og Stuðmenn urðu svo dómínerandi í mínu lífi og Ragnhildur þar með .
Ég hef aldrei horft til baka til Los Angeles því innst inni leiddist mér þar .
Víst var dásamlegt að búa þarna , yndislegt líf og tækifæri til að gera allt en þessi undiralda sem er í íslenskum mannssálum , húmorinn og dirfskan , ferskleiki andans og kúltúrinn yfir höfuð var svo skammt á veg kominn þarna í borg sem var nýbyggð í eyðimörkinni .
Hún er allt öðruvísi í dag og ég elska að koma til Los Angeles .
Ég hugsa til þessara sjö vetra eingöngu með hlýju og gleði og glaður yfir að hafa átt þennan tíma .
Það sem ég lærði þar og kynntist og það sem ég gerði er nesti sem ég er enn að nærast á og rækta .
Mér mun alltaf finnast óskaplega skemmtilegt að semja og fást við sönglög og lög sem fólk elskar að hlusta á og læra að syngja með , en mesta svölunin músíklega er í þessari tónlist , þessum , getum við sagt , kraumandi heimi rafdjassins sem er mér núna innblásinn að nýju .
" 