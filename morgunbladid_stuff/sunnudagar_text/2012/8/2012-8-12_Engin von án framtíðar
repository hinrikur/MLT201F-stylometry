Sigrún Kjartansdóttir var aðeins fjögurra mánaða gömul þegar hún greindist með sjaldgæfa tegund beinkrabbameins .
Við tók ágeng lyfjameðferð og náði Sigrún fullum bata þótt ekki sé vitað hvort meðferðin muni draga dilk á eftir sér .
Phoebe Jenkins , móðir Sigrúnar , safnar nú áheitum til að hægt verði að auka rannsóknir á krabbameininu .
María Ólafsdóttir maria@mbl.is Árlega greinast tvö börn á Englandi með sjaldgæfa tegund beinkrabbameins er kallast á íslensku Ewing-sarkmein .
Slíkt mein er bandvefjaræxli sem upprunnið er frá beinum .
Í mars í fyrra greindist hin fjögurra mánaða Sigrún Kjartansdóttir með slíkt krabbamein og varð strax mikið veik .
Sigrún , sem býr í London ásamt foreldrum sínum Phoebe og Kjartani , hefur nú lokið við lyfjameðferð og braggast vel .
Læknar segja meðferðina hafa heppnast vel og fjölskyldan býr sig undir framtíðina .
Þó í skugga ótta við afleiðingar af ágengri krabbameinsmeðferð .
Foreldrar Sigrúnar eru hin hálfíslenska Phoebe Jenkins og Kjartan Sveinsson og hún á einn bróður , Jóhann Kára fjögurra ára .
Sjálf verður Sigrún tveggja ára í október .
Phoebe starfar sem grafískur hönnuður en Kjartan er í doktorsnámi í félagsfræði í London .
Phoebe lærði grafíska hönnun í Listaháskólanum og bjó hér á landi á árunum 2000-2005 .
Hún er fædd og uppalin í London en nýtti þennan tíma til að læra íslensku og ganga um landið í frístundum .
Á þessum tíma kynntist hún líka Kjartani og fluttist með honum aftur til London árið 2005 þegar hann hóf mastersnám í London School of Economics ( LSE ) .
Í október árið 2010 fæddist þeim Phoebe og Kjartani dóttirin Sigrún og var ekki annað að sjá fyrstu mánuðina en dóttirin væri hin heilbrigðasta .
Aðdragandi veikindanna var skammur og á örskömmum tíma fór veröld fjölskyldunnar á hvolf .
Ólík hinum börnunum " Þetta gerðist allt svo hratt , aðra stundina vorum við með lítið frískt barn og þá næstu mjög veikt barn á spítala .
Oftast greinist meinið áður en börn verða sýnilega veik en í hennar tilfelli gerði krabbameinið hana fljótt mjög veika .
Daginn sem greiningarferlið hófst hafði ég verið með Sigrúnu á Barbican-safninu í London .
Ég var í fæðingarorlofi og hafði mælt mér þar mót við vinkonu mína .
Mér hafði fundist Sigrún vera dálítið skrýtin í nokkrar vikur en þér dettur ekki í hug að barnið þitt sé með krabbamein .
Börn gráta jú oftast mikið á þessum fyrstu mánuðum og lítið hægt að áætla út frá því annað en kannski magaverki eða annað álíka .
En þarna á safninu fór ég að fylgjast með mömmum sem sátu ekki langt frá mér og bar börnin þeirra saman við mitt .
Börnin voru á aldur við Sigrúnu og voru skríkjandi , baðandi út fótunum og veltandi sér um .
Ekkert af þessu gerði Sigrún og þá fékk ég á tilfinninguna að eitthvað væri ekki eins og það ætti að vera .
Þetta var á mánudegi og ég hafði strax samband við lækni og fékk tíma sama dag .
Hann sá að eitthvað var að en gat ekki greint hvað og vísaði mér því á neyðarmóttöku þar sem við komumst að daginn eftir til að láta skoða hana , " segir Phoebe .
Á neyðarmóttökunni töldu læknarnir líklegast að Sigrún hefði fengið einhvers konar vírussýkingu sem á þessum aldri getur valdið bólgum í liðum .
En Phoebe hafði tekið eftir því að Sigrún var með óþægindi í fótunum .
Læknirinn beið eftir staðfestingu þess frá kollega sínum að útskrifa mætti Sigrúnu litlu .
Í millitíðinni sást hins vegar á röntgenmynd af fótum Sigrúnar að eitthvað var athugavert við hægri fótinn .
Hún var því send í röntgenmyndatöku af öllum líkamanum og kom þá í ljós að Sigrún var með skemmdir í beinum í fótunum og víðar .
Yfirþyrmandi breytingar Við tóku ótal rannsóknir og leiddu læknarnir meðal annars líkur að því að Sigrún væri með erfðasjúkdóm sem lýsir sér þannig að beinin eru stökk og brotna við minnsta hnjask ( brittle bone desease ) .
Meira að segja var kannað hvort um líkamlega misnotkun gæti verið að ræða þar sem sprungur virtust vera í beinum Sigrúnar .
Um kvöldið var hins vegar orðið ljóst að Sigrún glímdi við krabbamein og þá líklegast taugakímsæxli – Neuroblastoma .
Einnig kom í ljós æxli í brjóstkassa Sigrúnar sem var óvenjustórt miðað við ungan aldur hennar og svo stórt að annað lungað virkaði ekki .
" Sigrún fór á einum degi úr því að vera slöpp og pirruð yfir í að þurfa aðstoð við að anda og eins gat hún ekki hreyft fæturna .
Það var yfirþyrmandi hversu hratt þetta gerðist og ég man svo vel eftir því þegar ég fór heim til að sækja dótið hennar .
Mér fannst óraunverulegt að ganga inn á heimilið okkar .
Mér fannst eins og það væri orðið að sviðsmynd lífs sem ég tilheyrði ekki lengur , " segir Phoebe .
Sigrún var flutt yfir á Great Ormond Street-spítalann í London til meðferðar og var í það mikilli hættu við komuna á spítalann að krabbameinsmeðferð var hafin þá þegar .
Einnig voru Sigrúnu gefnir sterar til að þrýstingurinn af æxlinu ylli ekki lömun .
" Læknarnir sem þustu um í kringum okkur þurftu að taka margar mikilvægar ákvarðanir og björguðu lífi Sigrúnar oftar en einu sinni , " segir Phoebe .
Börnin gáfu styrk Krabbameinið hafði náð að dreifa sér í fætur , brjósthol og höfuðkúpu Sigrúnar .
Phoebe segir meðhöndlunina enn meiri hjá svo ungum börnum en fullorðnum þar sem þau höndli hana betur og séu jafnvel sterkari en fullorðnir .
Phoebe segir það hafa verið ótrúlegt að fylgjast með því sem dóttir þeirra gekk í gegnum .
Á köflum hafi henni liðið mjög vel , verið hress og brosandi og virst ekkert skilja í áhyggjufullum foreldrum sínum .
" Hún gaf okkur styrk og Jóhann Kári líka , með lítil börn verður maður að halda áfram skipta á bleium og gera allt sem þarf .
Það er ekki hægt að leggjast í þunglyndi , " segir Phoebe .
Meðferðinni lauk í desember síðastliðnum en þá tóku við tveir mánuðir heima við þar sem lyfjum var dælt í líkama Sigrúnar með lyfjabrunni og hún höfð undir eftirliti og í rannsóknum .
Meðferðin fól í sér sex umferðir af lyfjameðferð þar sem Sigrún dvaldi í nokkra daga á spítalanum en fékk að fara heim á milli .
Þá þurfti hún að gangast undir skurðaðgerð þar sem rifbein sem æxlið hafði átt upptök sín í var tekið í burtu .
Í lokin tók við átta vikna háskammtameðferð sem Phoebe segir að hafi reynst þeim einna þungbærust .
Meðferðin hafi öll verið mjög ágeng fyrir líkama Sigrúnar og gengið nærri henni en hún þurfti að leggjast nokkrum sinnum inn á spítala vegna aukaverkana .
Í gegnum alla meðferðina gaf Phoebe dóttur sinni brjóst og segist vonast til að það hafi skilað einhverju .
Í það minnsta hafi það verið fastur póll í tilverunni og aukið á nánd þeirra meðan á meðferðinni stóð .
Mannfólkið sér eina heild " Sigrún svaraði meðferðinni vel og læknarnir voru ánægðir .
Hún er kröftug og ákveðin í dag og líður vel .
En sem mamma þá er gott og vont spurning um líf eða dauða .
Ef einhver segir : " Þetta er slæmt en ...
" þá dugar það ekki .
Bilið milli lífs og dauða er svo stutt að fréttirnar verða að vera bara góðar .
Það er erfitt núna að vita ekki hvort meðferðin leiðir af sér afleiðingar í framtíðinni .
Það gæti verið að tennurnar yxu ekki eðlilega , hjartavandamál kæmu upp eða hún yxi ekki beint út af rifbeinunum .
Síðan er það hættan á öðru krabbameini eða að krabbameinið komi aftur .
Því finnst mér ekki raunhæft að taka einn dag í einu .
Lífið okkar er fortíð , nútíð og framtíð og sem mannfólk sjáum við þetta sem heild .
Hvernig getum við líka átt von ef við hugsum ekki um framtíðina ? Því ergir mig dálítið þegar fólk segir að maður verði að taka einn dag í einu .
Ég segi frekar að maður þurfi að sætta sig við að þetta gerðist og lifa með því .
Reyna að vera góð mamma og njóta lífsins til að Sigrún verði ánægð og styðja hana vel tilfinningalega svo hún geti tekist á við lífið , " segir Phoebe .
Til góðs fyrir marga Þar sem Ewing-sarkmein í börnum undir eins árs er afar sjaldgæft hefur það lítt verið rannsakað .
En markmiðið með rannsókn , sem Phoebe vill nú leggja sitt af mörkum við að styrkja , er að auka batatíðni beinkrabbameins .
Sú tegund krabbameins sem Sigrún fékk hefur almennt aðeins 27% batatíðni en hjá ungbörnum veit í raun enginn hver batatíðnin er .
Það eina sem læknarnir gátu sagt þeim Phoebe og Kjartani var að börnin brygðust ýmist mjög vel eða mjög illa við meðferðinni .
Phoebe leggur nú sitt af mörkum til að hægt verði að auka rannsóknir og safnar áheitum .
Þau Kjartan gengu fyrr í sumar á Lónsöræfum og í framhaldinu ætlar Phoebe að ganga í Kína og klífa Kilimanjaro , hæsta tind Afríku .
" Ég vildi gera eitthvað sem gæfi mér andlega næringu en hjálpaði um leið við að rannsaka þetta krabbamein .
Þetta er mín leið til að byggja mig upp og gefa til baka , líta framtíðina björtum augum og aðstoða við rannsóknir .
Á Lónsöræfum gengum við um 40 km á fjórum dögum en leiðin var valin af handahófi og fengum við góð ráð frá fólkinu í kringum okkur .
Aðstæður voru þannig að við þurftum að einbeita okkur mikið , sem var gott .
Mér fannst þetta töluvert erfitt og hugsa að þessi ferð verði jafnvel erfiðari en sú í Kína í haust .
Ég hef gengið á Indlandi , í Marokkó og víðar en hér eru aðstæður alveg sérstakar þar sem veður getur breytt svo miklu .
Í Kína geng ég í sex daga í skipulagðri ferð við Kínamúrinn og álíka í Tansaníu .
Ferðirnar eru skipulagðar af JustGiving , rannsóknarsjóði til styrktar beinkrabbameinsrannsóknum , sem ég er að safna peningum fyrir .
Innan þeirra samtaka eru ferðir einstaklinga sem vilja safna áheitum fyrir góð málefni á þennan hátt skipulagðar .
Fólk hér á landi hugsar ef til vill að slík rannsókn hafi lítið með Íslendinga að gera en þegar sjúkdómar eru jafnsjaldgæfir og þessi er öllum rannsóknum deilt á milli og mikilvægt að vera í samstarfi .
Ég skuldbind mig til að safna ákveðinni upphæð og þarf að safna nógu miklu til að standa straum af kostnaði við ferðina og styrkja málefnið um leið .
Öll áheit af Íslandsferðinni renna þó beint til samtakanna .
Nú þarf ég að fara að ganga og hjóla í Bretlandi til að æfa mig fyrir framhaldið .
Ég vil með þessu reyna að gera gott fyrir alla og það skili sér til Sigrúnar , fjölskyldunnar okkar , barna í sömu sporum og framtíðarrannsókna , " segir Phoebe .
Hægt er að heita á Phoebe á vefsíðunni www.justgiving.com / Phoebe-Jenkins .
Þá er söfnunarreikningur á nafni Sigrúnar Láru Kjartansdóttur 0301-13-110380 kt. 0910102830 Lyfjameðferð mikilvæg fyrir börn sem greinast með Ewing-sarkmein Tvö algengustu krabbamein í beinum eru Ewing sarcoma og Osteogent sarcoma .
Þau geta myndað meinvörp í formi mjög smárra eða ósýnilegra æxla .
Þess vegna er lyfjameðferð mjög mikilvæg þó að hægt sé að taka æxlið með skurðaðgerð .
Ewing sarcoma er óvenjulegur sjúkdómur .
Sjúkdómurinn getur komið hvar sem er í beinagrindina og einstaka sinnum byrjar hann annars staðar en í beini .
Börnin eru oftast á skólaaldri .
Rannsóknir : Til að greina sjúkdóminn verður að taka sýni úr æxlinu annaðhvort í aðgerð eða með nálarstungu .
Tölvusneiðmyndir , segulómun , ísótóparannsókn og beinmergsrannsókn eru gerðar til að leita að meinvörpum .
Meðferð : Lyfjameðferð er alltaf gefin og síðan er árangur hennar metinn .
Eftir það tekur við aðgerð og / eða geislameðferð .
Árangur meðferðarinnar er oft góður og sífellt fleiri börn læknast .
Upplýsingar fengnar af vefsíðu Landspítala – háskólasjúkrahúss .
