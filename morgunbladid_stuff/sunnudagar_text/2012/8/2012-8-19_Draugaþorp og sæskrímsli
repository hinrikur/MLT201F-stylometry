Fyrir rúmum hundrað árum var blómlegt líf í Flatey á Breiðafirði en þá bjuggu rúmlega tvö hundruð manns í eyjunni .
Í dag standa tvö bú eftir , þar á meðal bú Hafsteins og Línu í Læknishúsi .
Í viðtali segja þau Sunnudagsmogganum frá draugaþorpinu á veturna , barnæskunni í Breiðafirðinum og heimsóknum furðuvera .
Ingibjörg Friðriksdóttir if@mbl.is Milli Vestfjarðakjálkans og Snæfellsness liggur stór og grunnur fjörður , Breiðafjörður .
Fjörðurinn er umkringdur voldugum fjöllum en í honum er aragrúi eyja .
Lífríkið er fjölskrúðugt , kannski það líflegasta á landinu , en þar má finna háhyrninga , hnísur og seli í sjó en lunda , erni og toppskarfa í lofti , svo eitthvað sé nefnt .
Skipið Baldur flytur fólk og farangur milli Stykkishólms og Brjánslækjar með viðkomu í eyjunni Flatey .
Eyjarnar í Breiðafirði hafa verið í byggð frá landnámi en þar nam land Þrándur mjóbein .
Í byrjun 20. aldarinnar var fólksfjöldinn mestur en þá var búið í sjö eyjum .
Þegar leið á öldina fóru bændur að bregða búi og flytja til meginlandsins .
Af þeim eyjum sem áður voru í byggð er í dag einungis búið allt árið í Flatey .
Þar er bú á bæjunum Krákuvör , bú Magnúsar Arnar Jónssonar og Svanhildar Jónsdóttur , og í Læknishúsi , bú Hafsteins Guðmundssonar og Ólínu Jónsdóttur .
Hið fullkomna sveitaheimili Skipið Baldur skilar hópi ferðalanga í höfnina í Flatey .
Eftir gömlum malarvegi tölta ferðalangarnir af stað í átt að þorpinu .
Eitt af fyrstu húsunum er hvítt og girt af með rauðri trégirðingu .
Við veginn situr fjórtán ára drengur við sölubás .
Á borðinu eru miklar gersemar ; hálsfestar úr hvalahrygg , hnappar úr kindahornum og selaskinn ásamt öðru góssi sem orðið hefur á vegi hans .
Það ískrar í rauða hliðinu þegar gengið er inn á lóðina .
Á fallegu útskornu skilti stendur Læknishús .
Hjónin Hafsteinn og Lína koma út á hlað og taka hlýlega á móti blaðamanni .
Þau kynna unga sölumanninn , Hilmar , en hann er dóttursonur þeirra hjóna og býr hjá þeim í Flatey á sumrin .
Hjónin bjóða blaðamanni inn og leiða veginn að hjarta heimilisins , eldhúsinu .
Á borðið raðar húsfreyjan alls konar kræsingum .
Læknishús er hið dæmigerða íslenska sveitaheimili , ómögulegt verður að sleppa héðan svöng .
Gutti í selalögnum Hafsteinn sem er fæddur árið 1935 , var á tíunda ári þegar hann fluttist til Skáleyja í Breiðafirði .
Lína , konan hans , er tveimur árum eldri en hún ólst upp í eyjunni Hvallátrum .
Á þeim tíma bjuggu tvær fjölskyldur í báðum eyjunum .
Hjónin hafa fróðlega sögu að segja eftir rúmlega hálfrar aldar búsetu í firðinum .
" Það var ágætt að alast hér upp .
Það var hópur af krökkum í Skáleyjum .
Við vorum sex systkinin en á hinu heimilinu voru sjö börn .
Krakkar fundu sér alltaf eitthvað að gera , " segir Hafsteinn .
" Við vorum alltaf eitthvað að prakkarast , " bætir Lína við .
" Strákarnir að slást eins og gengur og svo var spilað og lesið á kvöldin .
Oft lásu margir sömu bókina og svo var rætt um hana .
" Hjónin segja að eyjabúar hafi reynt að koma saman eins oft og mögulegt var .
" Mig minnir að um jólaleytið hafi alltaf verið farið einu sinni til Skáleyja og þau komu einu sinni yfir til okkar í Hvallátrum .
Þá var dansað í kringum jólatréð , mikið sungið og auðvitað borðað , " segir húsfreyjan .
Hjónin gengu bæði í barnaskóla .
Kennari ferðaðist milli eyjanna og kenndi börnunum .
Krakkarnir hófu nám níu ára gamlir og lærðu í þrjá mánuði á ári .
Þegar nemendurnir luku fullnaðarprófi um fermingaraldur tóku þeir afstöðu til þess hvort þeir hygðu á framhaldsnám en þá urðu þeir að flytjast annað .
" Krakkarnir fóru svo að hjálpa til strax og þeir gátu .
Ég hef sennilega verið svolítið bráðþroska en tíu ára var ég farinn að hjálpa til við selalagnir .
Við sigldum á árabát fjórir saman .
Ég fór þó ekki ef það var verra veður því ég var ekki nógu sterkur á árinni , " segir Hafsteinn .
Selalagnir er þegar net er lagt fyrir seli , en skinnið var mikil markaðsvara og kjötið gott til matar .
Jafnframt hjálpuðu krakkarnir til við búskapinn .
" Það þurfti að safna fénu saman á vorin og flytja það til meginlandsins í sumarbeit .
Síðan voru eyjarnar heyjaðar .
Í lok september voru kindurnar fluttar til baka , " segir húsbóndinn .
Í dag eru kindur í eyjunum en hestar og kýr heyra sögunni til .
Eftir sauðburð á vorin tóku leitir við .
Leitir er þegar æðardúnn er tíndur .
Lína segir æðarvarpið hafa verið grunnstoð í lifibrauði eyjaskeggja .
" Kollunum líkar að láta dútla við sig .
Þær finna til öryggis í nærveru mannsins .
" Húsfreyjan útskýrir verklag í leitum og hvernig gengið er í röðum til þess að finna örugglega öll hreiðrin .
" Það verður að passa upp á að hreiðrin séu ekki blaut og að eggin séu á lífi .
Egg eru skyggnd móti sólu til þess að sjá hvort það sé lifandi , dautt eða fúlegg .
Ef kollan liggur lengi á dauðu eggi getur það sprungið og þá yfirgefur hún hreiðrið .
" Eftir leitir skiptu bændur dúninum á milli sín , verkuðu hann og seldu til útlanda .
Síðasti barnaskólinn Hafsteinn og Lína fluttust frá Breiðafirðinum árið 1955 til Grundafjarðar en þar gerðist Hafsteinn sjómaður .
Eftir tíu ára fjarveru var leitað til þeirra og þau beðin að snúa aftur í Breiðafjörðinn .
Þá fluttust þau í Læknishús í Flatey .
" Það vantaði mann á flutningabát .
Það var áður en vegagerðin var komin með vegi , stór svæði á meginlandinu voru ekki í neinu sambandi á veturna .
Við fluttum því til bændanna vörur sjóleiðis , " segir Hafsteinn .
Börnin sín þrjú ólu þau upp í Flatey .
Þá hafði íbúum fækkað mikið og enginn barnaskóli var starfandi .
" Það var mikið mál að fá kennara en það gekk upp að lokum , " segir Lína .
Fyrstu tvö árin var kennt á heimili þeirra hjóna .
Þegar mest var voru átta nemendur í bekknum .
" Kennararnir voru ungar , voða indælar stúlkur sem voru nýútskrifaðar úr kennaranámi .
Þær létu sig hafa það að vera hér , aumingja stelpurnar , " segir Lína .
" Ein mætti með lítinn son sinn sem var ekki nema um þriggja mánaða þegar hún kom .
Ég leit eftir honum á daginn á meðan hún var að vinna .
Hann var alveg eins og ljós þessi drengur .
" Hanna Júlía , yngsta dóttir þeirra , og tvær aðrar stúlkur voru síðustu nemendurnir í skólanum í Flatey .
Þrátt fyrir að barnabörnin hafi einnig alist upp í eyjunni var ekki komið til móts við þau .
Því urðu foreldrarnir að flytjast til meginlandsins þegar börnin komust á skólaaldur .
Óþekktar furðuverur Hvalir eru ekki sjaldséðir í Flatey .
Fyrir nokkrum vikum urðu hjónin og barnabarn þeirra , sölumaðurinn Hilmar , vör við háhyrningavöðu .
Hafsteinn segist hafa talið sjö hvali en þeir voru aðeins þrjá metra frá ströndinni .
Þeir komu að eyjunni við bryggjuna þar sem hugaðir ferðamenn eiga það til að dýfa sér í sjóinn .
Þar fundu þeir makríl til að gæða sér á .
Þegar selur synti að hlaðborðinu gerðu hvalirnir sér lítið fyrir og fleygðu flykkinu í burtu .
Í slíku lífríki hljóta að kvikna sögusagnir .
Hafsteinn rifjar upp : " Eitt sinn höfðu menn trú á því að stökkull , sem er hvalategund , væri að reyna að sökkva bátunum .
Þessu trúðu margir en það var aldrei sannað .
" Hann segir að fólk hafi jafnan haldið sig í fjarlægð ef það þekkti ekki dýrin .
" Amma mín bjó í Svefneyjum .
Eitt kvöldið , í björtu tunglsljósi , horfði hún og öll fjölskyldan á tvö dýr við sjóinn sem þau ekki þekktu .
Ekkert þeirra þorði að koma nálægt þeim .
Dýrin voru þarna um nokkurn tíma en svo hurfu þau og sáust aldrei meir .
" Hafsteinn segir að ómögulegt sé að vita hvaða dýr hafi verið þarna á ferð en segir þetta svipað og sögusagnir um sæskjaldbökur .
" Það var talið að þær kæmu ekki hingað til lands þangað til ein fannst dauð í Húnaflóa fyrir um fjörutíu árum .
Draugasögur benda til að þær hafi komið og skriðið upp í fjöru .
Sjálfsagt hafa þær gert það eitthvað alla tíð þó fæstar hafi sést .
" Sæskjaldbökur eru ekki einu furðuverurnar því Hafsteinn fann rostungstönn í eyjunni fyrir sautján árum .
" Það var mikill sjógangur þetta ár .
Ég fann þessa einu tönn sem ég tel víst að sé einhverra þúsund ára gömul , " segir Hafsteinn og bendir á fleiri heimildir máli sínu til stuðnings .
" Í máldaga Skálholtskirkju segir í leigumála með jörðum að rostungakjötið megi landeigandi nýta en hann verði að skila tönnunum .
" Bóndinn telur þó ólíklegt að ísbirnir hafi heimsótt fjörðinn þrátt fyrir að eyjarnar Hvítabjarnareyjar séu við Stykkishólm .
Lifnar við á sumrin Á sumrin lifnar þorpið í Flatey við .
Húsin í þorpinu eru að miklu leyti í eigu afkomenda eyjaskeggjanna .
" Þetta eru orðnar stórar fjölskyldur sem skipta húsunum á milli sín , " segir Hafsteinn .
Á veturna má líkja þorpinu við draugaþorp því þá standa húsin auð að mestu leyti .
Fólksfækkunin truflar ekki hjónin en þau segjast aldrei finna fyrir einmanaleika .
Þau benda á að bættar samgöngur geri lífið mun auðveldara en Baldur siglir sex sinnum í viku yfir fjörðinn með viðkomu í eyjunni ef þess er óskað .
Í barnæsku þeirra var ekki sjónvarp , útvarp né klósett .
Hafsteinn hlær við þegar hann hugsar til baka og segir svo : " Öll breyting sem orðið hefur á Íslandi frá landnámi hefur gerst á síðustu níutíu árum .
" 