Óhætt er að segja að einn stærsti viðburðurinn á menningarnótt sé Latabæjarhlaup Íslandsbanka .
Ég þori að fullyrða að krakkarnir mæta til leiks ekki síður ákveðnir en þeir sem hlaupa fyrr um daginn í maraþoninu .
Samkvæmt upplýsingum frá skipuleggjendum voru 3.500 börn skráð til leiks en hverju barni fylgir að minnsta kosti eitt foreldri og jafnvel systkini þannig að á skemmtuninni sem fylgdi á eftir í Hljómskálagarðinum er talið að hafi verið um 15.000 manns .
Strákarnir mínir tóku þátt í þessu hlaupi í fyrsta sinn um síðustu helgi og voru reyndar búnir að bíða eftir því alveg frá síðustu menningarnótt þegar herlegheitin spurðust út á leikskólanum .
Það var þá ekki hægt að fresta þessu lengur og var það með örlitlum kvíða í brjósti sem ég skráði þá til leiks .
Var bara hreinlega ekki sannfærð um að þessi mannmergð væri uppskrift að góðum degi og í og með leyndust efasemdir um sölumennsku og útsmogna markaðsstarfsemi , sem væri hvorki holl börnum né fullorðnum .
Dagurinn rann upp bjartur og fallegur og við fjögurra manna fjölskyldan röltum heiman frá að rásmarkinu í Bjarkargötu þar sem her af foreldrum og börnum mætti okkur .
Þessi mikla þátttaka sýnir að eftirspurnin er mikil eftir viðburðum við hæfi barna og fjölskyldna .
Íþróttaálfurinn og Solla stirða skemmtu síðan börnunum áður en haldið var af stað í hollum en því miður ekki á réttum tíma .
Þetta var ekki aðeins fyrsta almenningshlaup barnanna heldur líka mitt fyrsta en undirrituð hefur ekki tekið þátt í því hlaupæði sem runnið hefur á þjóðina eftir kreppu .
Þó að ég væri nokkuð viss um að komast þessa 550 metra lét ég nú föðurnum eftir að hlaupa með eldri drengnum .
Sá var ákveðinn í því að vinna hlaupið og tók ekki mikið mark á útskýringum á borð við " það vinna vinna allir sem taka þátt " .
Þetta val var ekki rétt því síðar kom í ljós að yngri drengnum leist hreint ekkert á að hlaupa í þessu mannhafi , þrátt fyrir að vera mikill íþróttaálfur .
Ég endaði því á þurfa að halda á tæplega sextán kílóum alla leiðina .
550 metrarnir urðu ansi drjúgir og léttirinn sem ég fann þegar við komum í mark var sannur og var ég næstum því búin að taka einn verðlaunapening fyrir mig .
Ég átti hann að minnsta kosti skilið .
Inga Rún Sigurðardóttir ingarun@mbl.is 