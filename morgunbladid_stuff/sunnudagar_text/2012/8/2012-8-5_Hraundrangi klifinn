Erfiðasti fjalltoppur hér á landi , Drangurinn í Öxnadal , sem fram að þessu hefur verið talinn ófær með öllu , var klifinn um verzlunarmannahelgina , er tveir ungir menn héðan úr Reykjavík og bandarískur fjallgöngugarpur , gengu á þennan snarbratta tind , sem er 80 metra hár þar sem hann rís upp úr Öxnadalsfjallagarði .
Hafa þessir fjallgöngugarpar unnið afrek , sem lengi mun minnst verða .
" Þannig var greint frá því í Morgunblaðinu þegar Hraundrangi í Öxnadal var klifinn í fyrsta sinn á þessum degi fyrir 56 árum .
Þar voru að verki þeir Sigurður Waage , Finnur Eyjólfsson og Nikulas Clinch .
Þeim til aðstoðar voru tveir Akureyringar , Ingólfur Ástmarsson og Haukur Viktorsson .
Fóru þeir með þremenningunum allt upp undir rætur Drangsins en urðu þar eftir til taks og viðbúnaðar ef eitthvað færi úrskeiðis .
Þremenningarnir voru engir viðvaningar en bæði Finnur og Sigurður höfðu verið í Flugbjörgunarsveitinni frá stofnun og höfðu farið á hennar vegum til Svíþjóðar árið áður til að nema fjallgöngu .
Þá höfðu þeir leiðbeint flugbjörgunarsveitarmönnum og annast þjálfun fjallgöngumanna í sveitinni .
Clinch var margreyndur fjallgöngumaður og kom kunnátta hans margoft í góðar þarfir í Öxnadalnum , að sögn Finns og Sigurðar .
Í samtali við Morgunblaðið létu Finnur og Sigurður vel af þessari merku för sinni og þökkuðu Akureyringunum ómetanlega aðstoð .
" Þegar við nálguðumst Akureyri , en þangað fórum við í flugvél , sáum við til Drangs og var hann ekki sérlega árennilegur , " sögðu þeir .
Eftir skamma viðdvöl á Akureyri var svo lagt af stað að Hrauni í Öxnadal .
Eftir um þriggja klukkustunda göngu var komið upp undir rætur Drangsins og hafði gönguferðin gengið að óskum .
Þá var klukkan um tólf á hádegi .
Nú reis Drangurinn þverhníptur 80 metra hár og hófst þá hin erfiða ganga .
Margvíslegur útbúnaður var tekinn upp , nælonlínur , fleygar , snæri og fleira , en án slíkra hluta er tindurinn með öllu ókleifur .
" Urðu þeir að leita fót og handfestu með mestu gætni og færa sig til einn og einn í senn , meðan hinir veittu aðstoð og tryggðu eftir föngum , að ekki hlytist slys , þó steinnybba sem staðið var á eða haldið var í myndi skyndilega losna .
Á stöku stað þurfti að gera tröppur , með fleygum og snærum , " segir í frétt Morgunblaðsins .
Þeir félagar sögðu tindinn hafa verið erfiðari uppgöngu en þeir hefðu ætlað í fyrstu en þrátt fyrir það hvarflaði aldrei að þeim að hætta við , jafnvel þótt stundum væri aðstaðan allt annað en hagstæð þarna utan í Dranginum .
Það sem einkum gerði klífendum erfitt fyrir var hversu grjótið í Dranginum er laust og urðu þeir því að gæta stökustu varfærni .
Það gerðu þeir og tókst svo vel til að þeir félagar hlutu varla skrámu .
Um það bil sex klukkustundum eftir að fjallagarparnir hófu lokasóknina við að sigra Dranginn komst fyrsti maðurinn upp á tindinn en sá síðasti klukkustund síðar .
Þar uppi mun hafa verið hið besta veður og útsýnið dásamlegt .
Þremenningarnir hvíldu sig stutta stund á tindinum en héldu svo aftur niður .
Sagnir höfðu verið um að kista full af gulli væri geymd uppi á tindinum en sú saga reyndist ekki á rökum reist , að sögn klifurmannanna .
Ferðin niður var líka seinfarin og voru þremenningarnir um þrjár klukkustundir til félaga sinna við rætur fjallsins .
Komu þeir niður að Hrauni um klukkan hálfeitt um nóttina , það er fimmtán og hálfri klukkustund eftir að þeir lögðu af stað .
Þá voru þeir orðnir nokkuð þungir í spori – en lundin léttari en nokkru sinni .
orri@mbl.is Leiðrétting 10. ágúst - Ingólfur Ármannsson Í grein í dálkinum " Á þessum degi " í síðasta Sunnudagsmogga var rangt farið með föðurnafn annars aðstoðarmanna fjallagarpanna sem klifu Hraundranga sumarið 1956 .
Hann heitir Ingólfur Ármannsson .
Beðist er velvirðingar á þessu .
Árétting 14. ágúst - Þráinn aðstoðaði fjallagarpa Föðurnafn annars aðstoðarmanns fjallgöngugarpanna sem klifu Hraundranga í Öxnadal sumarið 1956 var leiðrétt hér í blaðinu fyrir helgi .
Af því tilefni kom í ljós að þriðji aðstoðarmaðurinn var með í för þennan ævintýradag , Þráinn Karlsson , sem síðar varð einn ástsælasti leikari þessarar þjóðar .
