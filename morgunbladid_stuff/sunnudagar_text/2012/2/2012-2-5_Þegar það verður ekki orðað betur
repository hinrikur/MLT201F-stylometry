Þ egar skáldskapurinn í ljóðaþýðingum Hallbergs Hallmundssonar rís hæst er ljóðið eins og hljómfögur tónlist .
Hvert orð er valið af stakri kostgæfni og ljóðið hljómar svo vel að maður fær það á tilfinninguna að hugsunin verði ekki orðuð betur .
Hver tónn , hver stafur , er á réttum stað og engu ofaukið .
Hallberg lést fyrir rúmu ári og á meðal þess sem hann lét eftir sig voru ljóðaþýðingar sem nú hafa verið gefnar út í bókinni Fjögur bandarísk ljóðskáld .
Ljóðin eru eftir Carl Sandburg , William Carlos Williams , Anne Sexton og Alan Dugan .
Hæfni Hallbergs sem þýðanda kemur skýrt fram í þýðingum hans á ljóðum Carls Sandburgs ( 1878-1967 ) sem er á meðal merkustu skálda Bandaríkjanna .
Í bókinni er meðal annars þýðing Hallbergs á ljóðinu Gras sem Steinn Steinarr útfærði skemmtilega í ljóði sem hefst á orðunum : " Ég er gras .
Og ég græ yfir spor ykkar .
" Síðan kemur sjálfur William Carlos Williams ( 1883-1963 ) í öllu sínu veldi .
Sum ljóða hans eru brilljant en höfundurinn á það stundum til að vera of gáfulegur og upptekinn af því að vera skáld .
Fyrir fólk með greindarvísitölu , sem er minna en 40% yfir meðalgreind , er ráðlegra að lesa ljóðin eftir Anne Sexton ( 1928-1974 ) og Alan Dugan ( 1923-2003 ) .
Dugan yrkir meðal annars um tilbreytingarleysi hversdagsins , nautnirnar og vinnuna sem hann verður að sætta sig við vegna þess að hún er skárri en fátæktin og sulturinn .
Konan í skáldahópnum sker sig úr með skarpri og einlægri lýsingu á sálarstríði sínu .
Anne Sexton yrkir um mánudagana í lífi okkar , kroppinn sinn , leitina að dauðanum og steytir görn við gamla slæma drauma .
Öll eru skáldin fjögur áhugaverð og mikill fengur er í þessari bók .
Hallberg var afburða íslenskumaður og bókin sýnir að hann kunni að þræða vandratað meðalhóf í þýðingum sínum .
Orðaval hans er hvorki of hátíðlegt né hversdagslegt og ólíkt sumum þýðendum forðast hann sérviskulegar hundakúnstir sem trufla lesturinn .
Hallberg fer sparlega með rím og stuðlun í þýðingum sínum en nýtir þessi þörfu tæki þegar það á vel við .
Sum ljóðanna bera merki þess að hann gerði sér grein fyrir því að tónlistin í ljóðlist er fyrst og fremst fólgin í sérhljóðunum .
Þeir eru fiðla ljóðskáldsins .
Bogi Þór Arason 