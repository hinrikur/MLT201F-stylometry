Erna Gísladóttir hefur keypt B & L og Ingvar Helgason og sameinað bílaumboðin undir nafninu BL , þar sem hún er stjórnarformaður .
Afi hennar stofnaði B & L árið 1954 og hún var forstjóri þess er það var selt árið 2007 .
Hún er einn hluthafa og stjórnarformaður Sjóvár og á einnig sæti í stjórn Haga .
En hver er þessi áhrifamikla kona í íslensku viðskiptalífi ? Texti : Pétur Blöndal pebl@mbl.is Myndir : Kristinn Ingvarsson kring@mbl.is Ég vil að verkin tali frekar en hitt , " segir Erna Gísladóttir er hún kemur sér fyrir í fundarherbergi BL , fyrirtækis sem varð til með samruna B & L og Ingvars Helgasonar .
Með því gefur hún til kynna að hún verði ekki í áskrift að uppsláttarviðtölum í fjölmiðlum , en kaup hennar og Jóns Þórs Gunnarssonar eiginmanns hennar á félaginu gengu í gegn um áramótin .
Aftur til þorskastríðsins Ekki leynir sér að Erna er lítt gefin fyrir að fara í kringum hlutina , hún er skorinorð og kemur sér beint að efninu .
" Hver er minn bakgrunnur ? " segir hún og hlær .
" Minn bakgrunnur er náttúrlega bílar ! " Það er hverju orði sannara .
Erna byrjaði í fullu starfi hjá B & L árið 1991 og tók þá við sem einn af framkvæmdastjórum fyrirtækisins , sem stofnað var af afa hennar .
" Eitt af mínum fyrstu verkum var að byggja upp vörumerkið Hyundai , en núna í maí eru einmitt tuttugu ár síðan byrjað var að flytja þá bíla til landsins , " segir hún .
" Fram að því hafði ég spreytt mig á flestöllum störfum í bílageiranum , ég vann á símanum , aðstoðaði við varahlutasölu , afhenti bíla og margt fleira .
Ég varð síðan forstjóri B & L árið 2003 .
" B & L var stofnað árið 1954 af Guðmundi Gíslasyni , afa Ernu eins og fyrr segir .
" Það var vegna aukinna viðskipta Íslands við Sovétríkin , " segir Erna .
" Þegar við áttum í þorskastríði við Breta var leitað á önnur mið að losa fiskinn og Sovétmenn gengu inn í viðskiptin með því skilyrði að við keyptum fleira af þeim en bara olíu .
Upp úr því hófust bílaviðskiptin .
Fyrstu árin fluttum við inn Pobeda , síðan tóku Volgurnar við , svo Moskvitch , þá Rússajepparnir og loks Ladan , sem margir muna eflaust eftir ennþá .
" – Voru þeir ekki söluhæstir eitt árið ? " Jú , við náðum að vera söluhæst árið 1987 , en Toyota hefur verið söluhæst nánast óslitið síðan .
" Ladan kveður Nú er Erna sú eina úr fjölskyldunni sem enn er í bílabransanum , en margir úr fjölskyldunni hafa komið nálægt starfsemi B & L í gegnum tíðina , ýmist í lengri eða skemmri tíma .
Gísli Guðmundsson , faðir Ernu , tók við af Guðmundi sem forstjóri og hún tók svo við af honum árið 2003 .
Og nú eru það ekki lengur bílar frá Sovétríkjunum sem berast til landsins .
" Upp úr 1990 gerðum við okkur grein fyrir að það þyrfti eitthvað annað en bara rússnesku bílana , " segir Erna .
" Þróun bíla var það hröð að Sovétmenn höfðu ekki undan , þeir áttu ekki nóg fjármagn til þess .
Við byrjuðum því að flytja inn Hyundai árið 1992 og um jólin 1994 keyptum við BMW og Renault .
Land Rover kom ári seinna og þar með voru umboðin allt í einu orðin fjögur .
Lada hætti ári seinna , uppfyllti ekki mengunarskilyrði og öryggiskröfur – allir bílarnir voru eiginlega endurunnir .
" – Sem þykir voða fínt í dag ! " Já , það fer nú eftir því hvernig þeir eru endurunnir , " segir Erna og brosir .
" En margar Lödur voru keyptar aftur af rússneskum togarasjómönnum á tímabili og rifnar í spað á leið til Rússlands .
Ég hugsa að þeir hafi greitt jafnmikið fyrir þá og þeir voru keyptir fyrir á sínum tíma .
" B & L stóð fyrir Bifreiðar & landbúnaðarvélar , en lítið fór fyrir landbúnaðarvélunum .
" Við höfum aldrei flutt inn neinar landbúnaðarvélar , " segir Erna .
" Þegar fyrirtækið var stofnað var ætlunin að flytja þær líka inn frá Sovétríkjunum , en aldrei varð neitt úr því .
Við vorum hinsvegar með Arctic Cat-vélsleða á tímabili , sem stundum eru notaðir við smalamennsku og komast nærri því að heyra til landbúnaði .
" – Og Land Rover ! " Já , kannski – að minnsta kosti Defenderinn myndu sumir segja .
" Góður tími að selja Erna segir að á miðju ári 2007 hafi fjölskyldan og aðrir eigendur fengið mjög gott tilboð í fyrirtækið .
" Á þeim tímapunkti var ákveðið að selja og að hver og einn færi sína leið og gerði það sem hann vildi , án þess að allir þyrftu að sammælast um það , " segir hún .
" Þetta hafði verið mjög þéttur hópur , svo breytingin var mikil frá því að hittast á hverjum degi , en á móti kemur að fjölskylduboðin eru orðin meiri fjölskylduboð en viðskiptakvöldverðir ! " – Sáuð þið fyrir hrunið ? " Nei , nei , nei , alls ekki , " segir Erna og hristir höfuðið .
" Á þeim tíma sem pabbi og Gummi bróðir hættu bjuggust allir við að árið 2008 yrði betra en 2007 .
Ég hætti ekki fyrr en í ársbyrjun 2008 .
" – Þá var farið að halla undan fæti ? " Vikuna sem ég hætti var gengið byrjað að falla , en salan hafði verið fín , enda var mikið af pöntunum .
Það tekur langan tíma á bílamarkaðnum að snúa við skipinu , við erum núna að panta bíla sem fara í mars í framleiðslu og koma til landsins í maí ! " Hún tekur undir að þetta hafi verið góður tími að selja fyrirtækið .
" En fyrirtækið var ekkert til sölu , " bætir hún við .
" Það voru þeir sem komu til okkar og spurðu hvort við vildum selja .
Jú , við vorum heppin , það er engin spurning .
Maður dregur ekkert úr því , að þetta var góð tímasetning .
" Ábyrgð og stjórnarseta Eftir að fyrirtækið hafði verið selt fór Erna sér að engu óðslega í langan tíma .
" Það tók sinn tíma að ná áttum og fylgjast með atburðarásinni næstu mánuði á eftir , frá hausti 2008 og alveg fram á vor , " segir hún .
" Þetta var bara biðtími eins og hjá mörgum .
Síðan tók ég sæti í stjórn Sjóvár þegar fyrirtækið var byggt upp aftur .
" Og Erna er orðin hluthafi þar .
" Ég fór inn í stjórnina fyrir hönd Íslandsbanka og var síðan inni í þeim hópi sem keypti meirihlutann í sumar .
Það er skemmtilegt að fylgjast með og taka þátt í uppbyggingunni þar .
" – Hvernig er fjárhagsstaðan ? " Sjóvá er mjög sterkt félag í dag , stendur vel undir sér , byggir hratt upp eigið fé og hefur öflugan viðskipta- og starfsmannahóp sem trúir á félagið .
" – Ertu sátt við það , hvernig Seðlabankinn stóð að sölu Sjóvár ? " Ég hef litla skoðun á því , enda komum við í stjórninni ekkert að samskiptum Seðlabankans vegna sölunnar , við sáum um að reka félagið og hluthafarnir fóru með eignarhlutinn .
Þegar ég kom að kaupunum með Stefni , þá var allt annað löngu búið .
Ég held það sé auðvelt að gagnrýna eftir á , en ég held að menn hafi bara gert sitt besta við þessar aðstæður .
" Þó að Erna sitji einnig í stjórn Haga er hún ekki hluthafi í félaginu .
" Hagar eru náttúrlega gott félag , eitt það flottasta sem ég hef kynnst , og það var gaman að fylgjast með því hvernig skráningin gekk á hlutabréfamarkað .
Mér finnst stefnan með arðgreiðslur hafa virkað vel og tel að Hagar eigi bjarta framtíð , en það er ekki hægt að fjárfesta alls staðar .
" – Sumir segja að staða Haga sé það sterk að það þurfi að brjóta upp fyrirtækið ? " Nei , það tel ég ekki .
Eins og skýrsla Samkeppnisstofnunar sýnir , þá hafa neytendur notið stærðarinnar ; afslættirnir fljóta áfram til neytenda og þeir fá að njóta þeirra kjara sem Hagar hafa hjá birgjum .
" Aðspurð hvort hún hafi á tilfinningunni að hugsunarháttur hafi breyst eftir hrun í stjórnum fyrirtækja , þá svarar hún að sér finnist fólk taka stjórnarsetu af meiri ábyrgð og festu en fyrir bankahrun .
" Áður voru sumar stjórnir hálfgerðar afgreiðslunefndir , en mér finnst þær hafa öðlast meira vægi , sem betur fer .
Fólk hefur lært að stjórnarfundir eru ekki bara kaffispjall .
Auðvitað var það ekki almennt þannig , en eflaust á einhverjum stöðum .
" – Hvað er mikilvægast í aðhaldi stjórna ? " Að fylgjast með því að reksturinn sé að skila sínu , spyrja spurninga og gera sér grein fyrir hvernig tekjurnar verða til – og kostnaðurinn .
Fólk þarf að vera tilbúið að velta við hverjum steini , en líka að vera opið fyrir nýjum hugmyndum .
" – Ætlar þú í pólitík eins og móðir þín , Bessí Jóhannsdóttir ? " Nei , ég ætla ekki í pólitík .
Mér finnst skemmtilegra að hjálpa til bak við tjöldin .
Það er reynslan eftir að hafa horft á mömmu í póitík , auk þess sem það er ekki fjölskylduvænt starf .
" Nánast bara karlar " Ja-á , " segir Erna , spurð um hvernig það hafi komið til að hún keypti B & L og Ingvar Helgason .
" Ég var ein ef þeim sem fóru langt í tilboðum í söluferli Heklu á sínum tíma .
Þegar síðan þetta félag var auglýst til sölu , þá hafði ég að sjálfsögðu áhuga , því ég þekki bransann meira og minna og veit að það er mikið af góðu fólki sem hér vinnur .
Ég ákvað því að taka þátt í söluferlinu , sem var gríðarlega umfangsmikið , setja inn tilboð og nokkrum mánuðum síðar stóð ég uppi sem kaupandi að félaginu .
" Erna fór með starfsfólki frá B & L og Ingvari Helgasyni utan í lok nóvember að heimsækja flesta birgjana .
" Það gekk vel og þess vegna var reynt að ganga frá öllum samningum um áramótin .
Þá hefst nýr kapítuli , við erum með mörg merki og fjölbreytt , þetta er eiginlega tvöföldun á því sem áður var hjá B & L .
" Ingvar Helgason var stofnað árið 1964 og flutti þá inn Trabant .
Á veggnum hjá BL hangir einmitt uppi kvittun frá 28. júlí árið 1964 fyrir " 1 stk. Trabant limosine á 67.900 krónur .
" Datsun bættist við árið 1971 , en það var ekki fyrr en árið 1977 sem Ingvar Helgason hóf að flytja inn Subaru , sem seldur er enn í dag .
Þegar skoðaðar eru myndir frá þessum tíma eru nánast undantekningalaust karlar á þeim – er bílabransinn ekki svolítið karllægur ? " Jú , það eru nánast bara karlar .
En það er ekkert nýtt .
Maður er vanur því , " segir Erna og lætur sér fátt um finnast .
– Af hverju er það ? " Ég veit það ekki .
Kannski af því að körlum finnst meira spennandi að tala um bíla .
Erlendis er þetta að þróast hægt og rólega , mér finnst ég alltaf hitta fleiri og fleiri konur hjá framleiðendunum , þannig að það ýtir undir jákvæð tengsl .
Hér heima er þetta lítill og þröngur heimur og kannski er það þess vegna sem konum finnst meira spennandi að fást til dæmis við tísku .
" – Þetta er ákveðin tíska ! " Jú , jú , það er engin spurning .
Það er alltaf gaman að skoða flotta bíla .
" – Ertu með bíladellu ? " Já , í þeim skilningi að mér finnst gaman að tækninni og þróuninni og að keyra góðan bíl , en ef þú skilgreinir bíladellu út frá týpum , þá fell ég kannski ekki undir það , " segir hún og hlær .
" Ég hef gaman af því að fara út og prófa flotta bíla .
Skemmtilegasti reynsluakstur sem ég hef farið í var þegar ég prófaði Renault Kangoo , sendibíl sem leit út eins og sá sem pósturinn Páll notar .
Ætli ég sé ekki með notendavæna bíladellu ! " Á fleiri stöðum Bílategundirnar sem seldar verða í BL eru átta , þar af koma fjórar frá B & L , BMW , Hyundai , Renault og Land Rover .
Hinar fjórar voru áður hjá Ingvari Helgasyni , Nissan , Subaru , Isuzu og Opel .
" Fyrirtækin voru rekin sem sitthvort dótturfélagið undir einu móðurfélagi , en hugmyndin núna er að móðurfélagið sjái um rekstur á báðum félögum , " segir Erna .
" Það auðveldar reksturinn og ýtir undir samlegðaráhrif að reka þetta allt í einum pakka .
" – Af hverju BL ? " Það er erfitt að hugsa um þessi nafnamál , það er mikill hausverkur en skemmtilegur , " svarar hún .
" Það eru svo margir fletir á þessu .
Auðvitað er þetta ákveðin arfleifð af B & L , en svo getum við líka sagt að við eigum dótturfélag sem nefnist Bílaland og selur notaða bíla – það er líka tenging þar .
" Það stendur ekki til að breyta miklu fyrsta kastið , að sögn Ernu .
" En við gerum þó ráð fyrir að taka út að minnsta kosti eitt merki og setja það upp annars staðar , það verður líklega Hyundai .
Og við erum að yfirfara hvar við seljum Opelinn .
Við erum með mörg merki á einu gólfi , sem er alltaf erfitt .
Framleiðendur hafa sýnt þolinmæði , en ýta á okkur að byggja upp hvert merki fyrir sig um leið og markaðurinn stækkar .
" Salan hefur gegnumgangandi verið góð á þessum tegundum og markaðshlutdeildin samtals verið um 20-25% .
" Rúmlega fimmti hver bíll sem kemur á götuna er frá okkur , " segir hún .
" Þannig að við eigum góðan viðskiptamannagrunn og getum uppfyllt margar ólíkar þarfir viðskiptavina .
" Eins og rússibani Erna segir íslenskan bílamarkað líkjast rússibana ef horft sé á söluna síðustu áratugi .
" Hún fer alltaf upp og niður , en sveiflan hefur að vísu verið óvenju djúp undanfarin ár .
Ég vona að uppsveiflan verði hægari , það getur verið erfitt að stækka hratt .
" Endurnýjunarþörfin er orðin mikil .
" Íslendingar þurfa bíla , " segir Erna .
" Við höfum ekki lestir og flugið er oft erfitt .
Eins og tíðin hefur verið í vetur , þá hjóla fáir í vinnuna .
Þannig að annaðhvort tekur fólk strætó , sem við seljum líka , eða ferðast á bíl .
Svo má deila um hvernig samsetningin á flotanum eigi að vera , sumir vilja meina að við eigum að vera með einn lítinn bíl og annan stærri undir ferðalögin .
" – Svo eru það rafbílarnir ? " Já , þeir munu koma inn hægt og rólega , minni bíllinn á heimili gæti til dæmis verið rafbíll .
Helsta vandamálið í hönnun þeirra hefur verið batteríið og endingartími þess .
Síðan spilar ýmislegt annað inn í .
Það gengur til dæmis á rafmagnið við að hita upp bílinn í kulda og hlusta á útvarp .
Þá stytta hraðhleðslur líftímann .
Á móti kemur að við höfum gott rafmagnsdreifikerfi á Íslandi og bílskúrarnir eru flestir hannaðir þannig , að lítið mál ætti að vera að stinga bílum í samband .
" Blönduðu bílarnir verða því ofan á , að minnsta kosti til að byrja með , að sögn Ernu .
" Auk þess eru nýjustu vélarnar í bensíni og dísel að skila frábærum árangri .
Renault sem við erum með hérna á gólfinu eyðir 3,7 lítrum á hundraði .
Og framleiðendurnir vilja meina að næstu skref verði tekin í bensínvélum , þær verði mun sparneytnari og eyði jafnvel minna en díselvélarnar .
Markaðurinn kallar á þetta , almenningur er ekki tilbúinn að kaupa bíla nema þeir séu sparneytnir og það ýtir á framleiðendurna að hraða þróuninni .
" Hún segir sparnað fólginn í því fyrir Íslendinga að skipta yfir í minni og sparneytnari bíla .
" Þá yrði rekstrarkostnaður lægri en á þeim sem sumir keyra í dag og viðhaldskostnaður myndi lækka , því eldri sem bílar verða , því meira viðhald þurfa þeir .
" Óháðir aðilar í stjórn Erna á BL sem fyrr segir með eiginmanni sínum Jóni Þór Gunnarssyni .
" Við fengum með okkur í stjórn óháða aðila , kannski er það reynsla sem skapast af því að vera í stjórnum annars staðar , að okkur þykir ágætt að fá góð viðhorf og skoðanir utan frá .
" Í stjórn með þeim sitja Einar Þór Sverrisson hæstaréttarlögmaður , Guðbrandur Sigurðsson framkvæmdastjóri Plastprents ehf. og Margrét Kristmannsdóttir frá Pfaff .
" Einar sat í stjórn með okkur hjá B & L á sínum tíma og svo eru hin tvö til að halda okkur við efnið , eins og maður segir .
" 