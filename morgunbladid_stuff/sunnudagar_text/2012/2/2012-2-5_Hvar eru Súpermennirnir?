Þarna stóð ég lafmóð og skjálfandi á beinunum í dimmu húsasundi með skerandi vindgnauð og ámátlegt útburðarvæl smjúgandi inn í skelfingu lostin eyrun mínu blíðu og ég fálmaði í myrkrinu með kríthvítum höndunum eftir mögulegri útgönguleið .
Vondi karlinn , skrímsli líkastur , sem ég hafði runnið undan á flótta nálgaðist ógnandi og engrar undankomu varð auðið .
Yfir mig þyrmdi fullkomið varnarleysi og óskaplega sem ég var í hjartanu smá og gott ef vottaði ekki fyrir tári á hvarmi .
Allur kraftur þvarr úr hverri titrandi taug og ég hélt að nú væri komin mín hinsta stund .
En þá brá fyrir rauðu leiftri í lofti sem fylgdi hvinur hins fljúgandi manns og áður en ég gat svo mikið sem blikkað auga þá fann ég sterkan handlegg grípa um mig og skikkjuflaksandi ofurmenni svipti mér á loft eins og hverju öðru fisi og barg mér frá grimmum örlögum .
Á fluginu hallaði ég mér upp að íturvöxnum brjóstkassanum og naut þess að vera algerlega á hans björgunarvaldi .
Karlmennska hans var í slíku ofurmagni að óneitanlega fór nú að renna hraðar í æðum mínum blóðið og vart gat ég beðið eftir að fá að smeygja honum úr þessari þröngu rauðu sundskýlu .
Ég vissi nákvæmlega hvernig ég ætlaði að flysja utan af honum bláu sokkabuxurnar .
Ég ætlaði að hafa hann í hnéháu stígvélunum og blóðlitum möttlinum á meðan ég gæddi mér á honum .
En hungraður hugurinn tók skyndilega vinkilbeygju til Leðurblökumannsins af því mig langaði svo til að hafa minn ofurmann grímuklæddan .
Hef alltaf verið svo fjandi veik fyrir hverslags grímum og búningum .
Súperman vék og við tók maðurinn sem kennir sig við blökurnar leðruðu og hann var nú frekar flinkur að kveikja elda með sínum hálfsvarta haus sem var á góðri siglingu upp eftir lærleggnum .
Áður en ég vissi af hafði ég líkamnast í kvenhetjunni Láru Croft og fiðringurinn flaug niður eftir mænunni þegar ég fann fléttuna strjúkast við lendarnar .
Leðurblökumaðurinn var ekkert ósáttur við umbreytinguna og ég leyfði byssunum að vera í ólunum sem strengdust yfir lærin , af því ég hafði aldrei áður notið ásta með slíkar græjur í þar til gerðum búnaði .
Allt getur gerst í heimi dagdrauma og víst getur hann verið óásættanlegur þessi skortur á ofurhetjum í raunheimum .
