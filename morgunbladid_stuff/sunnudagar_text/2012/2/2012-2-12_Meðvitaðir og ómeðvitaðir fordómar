Fjöruverðlaunin , bókmenntaverðlaun kvenna , verða afhent á Góugleði sem haldin verður í Iðnó á morgun , sunnudag , frá kl. 11.00 til 13.00 .
Fyrir afhendinguna mun ensk-danski rithöfundurinn , grínistinn og þáttastjórnandinn Sandi Toksvig halda ræðu og svara spurningum úr sal .
Sandi hyggst meðal annars spjalla um bækur og bókmenntaverðlaun , en fyrir nokkrum árum var hún formaður dómnefndar The Orange Prize , sem eru helstu bókmenntaverðlaun kvenna .
Af hverju bókmenntaverðlaun kvenna ? Sandi , sem átti danskan föður og enska móður , er alin upp víða um heim , en menntuð í Cambridge .
Eftir hana liggja skáldsögur , ferðabækur og barnabækur , en hún er einnig þekktur þáttastjórnandi hjá BBC og hefur einnig skemmt á sviði .
Þegar sérstök bókmenntaverðlaun kvenna ber á góma kviknar jafnan sú spurning hvort þeirra sé þörf og þá hvers vegna .
Sandi segir að sú spurning sé alltaf á vörum þeirra sem hún ræði við um Orange-verðlaunin , en svarið sé því miður nánast augljóst þegar litið er til þess hversu lítið sé fjallað um bókmenntir kvenna .
" Þetta hefur verið rannsakað og í ljós kom að 75% þeirra bóka sem fjallað var um í breskum fjölmiðlum voru eftir karla .
Liður í því er náttúrlega það að fólk tekur frekar eftir bókum sem vinna verðlaun og bækur kvenna vinna sjaldnar verðlaun en bækur karla .
Það á þó ekki bara við um bækur , það má til dæmis líta til þess að þó framúrskarandi konur hafi verið á meðal kvikmyndaleikstjóra frá fyrstu tíð varð Karen Bigelow fyrsta konan til að hljóta verðlaun fyrir leikstjórn árið 2009 en 87 karlar í röð fengu verðlaunin á undan henni .
Það er almennt svo að þegar konur og karlar keppa fara konurnar halloka .
Víst er það frábært hvað konum hefur fjölgað meðal Booker-verðlaunahafa eftir að Orange-verðlaunin voru fyrst veitt , en það væri enn frábærara ef það væri ekki aðalfréttin að kona hafi fengið verðlaunin , " segir Sandi og bendir á að skammt sé síðan birtur var listi í Bretlandi yfir efnilegustu leikara og þar var engin kona og ekki heldur þegar nefndir voru íþróttamenn ársins – nokkuð sem við þekkjum vel til hér á landi .
Karlar lesa ekki bækur kvenna Tilgangur bókmenntaverðlauna er fyrst og fremst að vekja athygli á bókum ; á þeim bókum sem tilnefndar eru og svo þeim bókum sem hljóta verðlaunin .
Sandi Toksvig segir og að það sé tilgangur verðlauna eins og Orange-verðlaunanna , " en þau verða líka vonandi til þess að karl taki upp bók með verðlaunamiða á og hugsi með sér að fyrst hún hafi hlotið verðlaun þá sé óhætt að lesa hana " , segir hún og vísar þá til þess að konur lesi bækur jafnt eftir karla og konur en karlar nánast eingöngu bækur eftir karla .
" Í háskólum kenna menn líka bókmenntir á karllægan hátt , kenna Arthur Conan Doyle , en ekki Agöthu Christe – af hverju ætli það sé ? Þegar ég stundaði nám við Cambrigde og lærði listasögu var þar fjallað um impressjónistana , um Van Gogh og Renoir , en aldei Berthe Morisot eða aðrar konur sem voru áhrifamiklar í hreyfingu impressjónismans .
Það er ekki gott þegar helmingnum af merkustu listamönnunum eða helmingnum af helstu rithöfundum er sleppt .
" Eins og getið er taka karlar helst ekki upp bækur eftir konur .
Stærstan þátt í því eiga líklega ómeðvitaðir fordómar sem verða til í námi , en líka má nefna kynjaskekkjuna sem er í bókmenntaumfjöllun .
Svo kviknar líka sú spurning hvort konur skrifi öðruvísi bækur en karlar – hvort þær skrifi bækur sem karlar kunni ekki að meta .
" Kynferði er vonandi sjaldnast það eina sem rithöfundur hefur fram að færa , en það er rétt að karlar og konur hafa ólík sjónarhorn , eins og ég sé til að mynda á því að sonur minn sér heiminn öðrum augum en dætur mínar .
Mér finnst það frábært og mér finnst að við ættum að fagna því að kynin sjái heiminn ólíkum augum .
Ég er því sammála því að konur skrifi öðruvísi bækur en karlar en ég er ekki sammála þeirri skoðun að konur skrifi um heimilið en karlar um heiminn , það eru fordómar sem taka ekki mið af því hvernig bækur konur skrifa .
Það má líka geta þess að konur eru ekki eins duglegar við að kynna verk sín og karlar .
Ég hef ótal sinnum séð karlmenn fjalla um bækur sínar sem meistaraverk þó þær séu ekki nema miðlungsgóðar , en kona í sömu stöðu er mun varfærnari í mati sínu og gagnrýnni á eigin verðleika .
" Eitt skref fram , tvö skref aftur Því er gjarna haldið fram að kvennabaráttu miði fram veginn , að ástandið fari batnandi og sumir segja meira að segja að það fari ört batnandi .
Þegar ég ber það undir Sandi að eitthvað hafi áunnist tekur hún undir það , víst sé ástandið betra á mörgum sviðum , en á öðrum sviðum finnst henni þó eins og misrétti aukist frekar en hitt .
" Ég starfa talsvert við gamanþætti og uppistand og hef því góða yfirsýn yfir það sem þar er að gerast .
Það eru til að mynda enn sjaldséðir kvenkyns grínistar og um þessar mundir er talsvert um unga karlgrínista sem segja mikið af nauðgunarbröndurum .
Það gefur augaleið að konum finnst óþægilegt að sitja undir slíku og þetta sýnir líka vel að því fer fjarri að okkur miði framávið í eðlilegum samskiptum kynjanna .
Það er svo margt sem styður það að rétt sé að halda baráttunni áfram , svo margt sem krefst þess að við séum iðin við að benda á að það sé ekki allt í himnalagi .
" Fjöruverðlaun Bókmenntaverðlaun kvenna , Fjöruverðlaunin , voru fyrst veitt 2007 á fyrstu Góugleðinni , árlegri bókmenntahátíð kvenna .
verðlaunin eru veitt fyrir barna- og unglingabækur , fagurbókmenntir og fræðibækur , en bækurnar eru jafnan tilnefndar fyrir jól og verðlaunin síðan veitt á nýju ári , þegar jólabókaflóð hefur rénað .
Verðlaunahafar síðustu ára : 2007 Anna Cynthia Leplar og Margrét Tryggvadóttir : Skoðum myndlist Kristín Steinsdóttir : Á eigin vegum Þorgerður Jörundardóttir : Mitt er betra en þitt Sigríður Dúna Kristmundsdóttir : Ólafía Hélene Magnússon : Rósaleppaprjón í nýju ljósi 2008 Kristín Helga Gunnarsdóttir .
Draugaslóð Auður A. Ólafsdóttir : Afleggjarinn Elísabet Jökulsdóttir .
Heilræði lásasmiðsins Sigurbjörg Þrastardóttir : Blysfarir Kristín Marja Baldursdóttir : Karítas á striga og Óreiða á striga Ingunn Ásdísardóttir : Frigg og Freyja , kvenleg goðmögn í heiðnum sið 2009 Hallfríður Ólafsdóttir og Þórarinn Már Baldursson : Maxímús Músíkús Álfrún Gunnlaugsdóttir : Rán Kristín Ómarsdóttir : Sjáðu fegurð mína Æsa Sigurjónsdóttir : Til gagns og fegurðar 2009 hlaut Jenna Jensdóttir sérstaka viðurkenningu fyrir barnabækur sínar .
2010 Kristín Arngrímsdóttir : Arngrímur apaskott og fiðlan Margrét Örnólfsdóttir : Aþena ( ekki höfuðborgin í Grikklandi ) Ingunn Snædal : Komin til að vera , nótttin Þórdís Elva Þorvaldsdóttir : Á mannamáli 2011 Agniezka Nowak og Vala Þórsdóttir : Þankaganga Kristín Steinsdóttir : Ljósa Kristín Loftsdóttir : Konan sem fékk spjót í höfuðið 2012 Verðlaunin verða afhent á morgun , en tilnefndar eru : Fagurbókmenntir Oddný Eir Ævarsdóttir : Jarðnæði Sigríður Jónsdóttir : Kanill : Ævintýri og örfá ljóð um kynlíf Steinunn Sigurðardóttir : Jójó Barna- og unglingabækur Bryndís Björgvinsdóttir : Flugan sem stöðvaði stríðið Margrét Örnólfsdóttir : Með heiminn í vasanum Ragnheiður Gestsdóttir : Gegnum glervegginn Fræðibækur Birna Lárusdóttir : Mannvist - Sýnisbók íslenskra fornleifa Erla Hulda Halldórsdóttir : Nútímans konur - Menntun kvenna og mótun kyngervis á Íslandi 1850-1903 Sigríður Víðis Jónsdóttir : Ríkisfang ekkert - Flóttinn frá Írak á Akranes Orangeverðlaunin Orange-verðlaunin voru fyrst veitt 1994 , en upphaf þeirra má rekja til þess að 1991 var birtur svonefndur stuttlisti vegna Booker-verðlaunanna bresku og ýmsum hnykkti við að sjá að engin kona var á listanum .
Ekki var þó bara að engin koma komst á stuttlistann það árið , heldur áttu konur ekki nema 11% þeirra bóka sem komust á stuttlistann yfirleitt .
Hvað verðlaunin varðaði þá höfðu níu konur hreppt verðlaunin í þau 25 skipti sem þau höfðu verið veitt fram að því .
Þetta varð til þess að konur sem störfuðu að bókaútgáfu og kvenrithöfundar settu saman starfshóp til að kanna hvað ylli þessu og sá komst að því að ein helsta ástæðan var að útgefendur lögðu ekki fram bækur kvenna vegna þess að þær myndu hvort eð er ekki vinna .
Í framhaldinu ákvað starfshópurinn að koma á fót sérstökum verðlaunum til að vekja athygli á bókmenntum kvenna .
Fyrstu verðlaunin voru svo veitt 1996 og þau hlaut Helen Dunmore fyrir bókina A Spell of Winter .
Síðustu Orange-verðlaun hlaut Téa Obreht fyrir The Tiger ' s Wife .
Segja má að það hafi þegar borið talsverðan árangur , enda hafa sex konur hlotið Booker-verðlaunin frá 1991 og sextán karlar .
Talsvert er þó óunnið og þá ekki bara í Bretlandi , sem sannast vel á því að þegar bók Jennifer Egan , A Visit from the Goon Squad , fékk bókmenntaverðlaun bandarískra gagnrýnenda 2010 snerust nánast allar fréttir af verðlaununum um það að bók Jonathans Franzens , Freedom , hefði ekki fengið þau ; að Franzen hefði " tapað " , en ekki að Egan hefði " unnið " .
