06.30 Fótaferð .
Vissi af roki og rigningar-hagléljum gegnum svefninn .
Ég er til vara í dag , fimmtudag ; þarf að vera tilbúinn í vinnu frá 10.30 til 22.30 .
Veit af einu aukaflugi í kvöld ; þarf að koma strákunum í handboltaliði Akureyri norður eftir leik .
06.45 Morgunsund í Vesturbæjarlauginni .
Syndi einn kílómetra , bringusund og skriðsund .
Nokkrar teygjur , blaut gufa og pottur .
Fasti morgunsundhópurinn mættur eins og ávallt .
Müllersæfingar og svo hin vikulega vigtun á hópnum og allt fært til bókar .
08.00 Kominn heim .
Heilagur morgunverður og hlusta á KK. Glas af Goji-berjasafa , rautt grape , musli , Benecol og AB-mjólk , banani og Cranberry-safi .
Skelli í þvottamál og kíki svo á mbl á netinu , athuga fyrst hvernig staðan er á fluginu og hleyp svo yfir fréttir .
Fyrsta verk á Facebook er að bjóða Guðrúnu Jónsdóttur , óperusöngkonu í Hnífsdal , góðan dag ; hún er ávallt jákvæð .
Skrái sundið inn í Lífshlaupið .
Þvottavélin búin , hengi upp og fer svo út .
10.00 Ansi er hann svalur .
Það gengur á með éljum en það er sannarlega hressandi að fara í góðan morgungöngutúr .
Notalegt að ganga með ströndinni , út í Gróttu , hringinn um Seltjarnarnesið og alla leið á flugvöllinn í morgunkaffi .
Dagurinn lítur vel út , allar freyjur hressar svo líklega þarf ég ekki að fara í aukaflug .
12.00 Hádegiskaffi og fréttir hjá kunningja .
Spjallað um leikhús og undirbúning stuttmyndar sem hann er að vinna að .
12.45 Stefnan sett heim á leið , maður er aldrei öruggur , getur verið kallaður út þó að allt hafi virst mannað fyrir daginn .
Kem við í Heilsuhúsinu og gríp upp pakka af þessum ofurfæðufræjum , Chia seeds .
Hressandi að ganga þó að blási .
14.00 Kominn heim eftir þennan góðan morgungöngutúr .
Skrái hann inn á Lífshlaupið ; þetta er ekkert meiri hreyfing en vant er , en skorar hinsvegar hátt í mínu liði hjá Flugfélaginu .
14.15 Flugumsjón hringir : " Nærðu út á völl fljótt , það er orðið fært til Ísafjarðar og brottför klukkan þrjú .
Strætó fer eftir 15 mínútur , snör handtök að koma sér í einkennisbúninginn , ganga í veg fyrir strætó og úti á velli er ég kl. 14.40 .
15.00 Komumst í loftið á réttum tíma .
Það hefur verið ansi mikill vindur í lofti undanfarna daga og við eigum von á hressilegum hristingi í Djúpinu .
Ísafjarðarfarþegar eru ýmsu vanir .
En hvað gerist ? Vélin varla hreyfist ; notalegt flug og við lendum eftir 35 mínútur .
Nánast full vél suður aftur og góð vinkona um borð .
" Þú sækir mig alltaf þegar ég er veðurteppt , " segir hún .
Smánudd í aðfluginu til Reykjavíkur , gengur á með éljum og hefur bætt í meðan við vorum fyrir vestan .
Næsta brottför er ekki fyrr en 20.30 svo ég hef nægan tíma í kvöldmat .
Við erum vanari því að hafa ekki nema 10-15 mínútur til að gleypa í okkur matinn á milli ferða .
20.40 Vélin til Akureyrar farin í loftið .
Allir voru komnir út í vél tímanlega nema handboltastrákarnir , við urðum að bíða eftir þeim í smá stund því þeir urðu að klára leikinn ! Vindur hefur blásið þvert á fjörðinn undanfarna daga og dálítið hreyfing verið á vélinni þegar við komum niður í fjallahæðina , en aðflugið er rólegt í þetta skipti .
Við erum 35 mínútur á leiðinni .
Notalegt veður á Akureyri .
Við snúum vélinni við á 15 mínútum .
" Ooooo , var einmitt að vona að þú værir um borð , " segir góð vinkona sem er að fara suður .
Erum lengur í borgina enda enn ansi hvasst í lofti svo það tekur okkur 50 mínútur að komast suður .
Vetur konungur tekur á móti okkur , allt hvítt í borginni og gengur á með éljum .
23.05 Vinnudegi er lokið .
Heim í háttinn , fríhelgi framundan og ég ætla heim til Akureyrar með fyrstu vél að morgni .
Spáð er snjókomu sem veit á gott , enda allur snjór vel þeginn í Hlíðarfjall .
Vonandi gefur vel á skíði í fjallinu um helgina ; kannski maður bregði sér til Siglufjarðar ef verður sól og bjart .
Skríð undir sæng rétt fyrir miðnætti , notalegt að heyra haglið bylja úti .
Þetta var góður og skemmtilegur dagur , bæði mikil útivera og góður dagur í loftinu .
