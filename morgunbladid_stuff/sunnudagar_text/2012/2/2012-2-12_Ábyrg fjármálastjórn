Óhætt er að taka undir margt sem Eyþór Arnalds , formaður bæjarráðs Árborgar , segir í viðtali sem Pétur Blöndal tekur við hann fyrir Sunnudagsmoggann .
Árborg stendur á tímamótum í fleiri en einum skilningi og spurningarnar eru áhugaverðar sem bæjarbúar standa frammi fyrir .
Í bættum vegasamgöngum felast bæði ógnanir og tækifæri .
En það verður að byrja á réttum enda .
Óviðunandi er með öllu að slík áhætta sé tekin í rekstri sveitarfélaga , eða bruðlað svo með fjármuni , að tvísýnt sé hvort bæjarfélagið geti staðið undir skuldum .
Lítil fyrirhyggja felst í því að ausa fjármunum í steinsteypu , þar sem allt er lagt upp úr arkitektúrnum og enginn vekur máls á kostnaðinum .
Ekki þarf að fara út fyrir borgarmörkin til að finna dæmi um það , glæsihýsi utan um starfsemi Orkuveitu Reykjavíkur er háreistur minnisvarði um þennan glórulausa tíðaranda .
Því miður er það ekki að ástæðulausu að eftirlitsnefnd um fjármál sveitarfélaga hefur gefið út skuldareglu , sem leiðir til þess að sveitarfélög sem skulda meira en sem nemur 150% af reglulegum tekjum þurfa að lúta meiri aga í fjármálum en til þessa hefur tíðkast .
Ágætt er að komið sé á slíku eftirliti , en auðvitað ættu bæjarfulltrúar sjálfir að sjá þetta í hendi sér og axla ábyrgð eftir því .
Það eru góð tíðindi að tekist hefur að lækka skuldahlutfallið í Árborg og ef það næst niður í rétt rúm 150% eins og stefnt er að í lok árs hlýtur þungu fargi að vera létt af íbúum .
Ábyrg fjármálastjórn berst sjaldnast í tal þegar gengið er að kjörborðinu , enda fylgjast fáir með því hvað verður um peningana sem streyma úr vösum skattgreiðenda .
Það er ekki fyrr en hítin verður botnlaus að fólk rankar við sér .
Svo er það hin hliðin á peningnum sem má ekki gleymast , en hún er sú að skapa jarðveg fyrir blómlegt atvinnulífi , þannig að tekjurnar verði nógu háar til að standa undir velferðinni .
Til þess þarf fjárfestingar .
Til þess þarf einkaframtak .
Til þess þarf dugandi og kjarkmikið fólk sem situr ekki við orðin tóm .
Ein hugmynd er orðin að stóriðju í Eyjafirði , sem færir 140 manns störf .
Draumur rætist " Lærðu að lesa , skrifa , telja , tala ; lærðu að hugsa , Nawal .
Lærðu .
" Þannig er ræða ömmunnar Naziru í leikritinu Eldhafi er hún kveður barnabarnið í hinsta sinn .
Gamla konan veit að það er eina leiðin til að slíta af sér fjötrana – að það er samasemmerki á milli þess að læra að lesa og læra að hugsa .
Orð eru til alls fyrst , sagði skáldið .
Þess vegna er stórkostlegt áhyggjuefni að lesskilningur sér hverfandi hjá stórum hluta íslenskra barna , einkum strákum .
Á því verður að vinna bug .
Og það er mikið lán fyrir þjóðina að nærri 40 ára gamall draumur Sigrúnar Klöru Hannesdóttur , fyrrverandi landsbókavarðar , hafi ræst með Barnabókasetri á Akureyri .
Eins og fram kemur í grein Skapta Hallgrímssonar í Sunnudagsmogganum verður þar fengist við ýmiss konar rannsóknir á lestri og bókmenntum .
Ekki er vanþörf á ! 