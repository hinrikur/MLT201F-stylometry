Fáeinum mínútum eftir að skipverjarnir af Elliða voru komnir frá borði og í björgunarbát hvarf Elliði í hafið .
Þetta var út af Öndverðarnesi á Snæfellsnesi .
Það sem sköpum skipti þegar þarna var komið sögu , eftir sex klukkustunda baráttu við náttúruöflin , var að skipstjórinn , Kristján Rögnvaldsson , skaut neyðarlínu yfir í Júpíter þannig að hægt var að draga björgunarbát á milli .
Það þótti einstakt afrek hjá skipstjóranum að skotið úr línubyssunni tókst í fyrstu tilraun , í snarvitlausu veðri .
Tveir gúmmíbátar höfðu slitnað frá Elliða , annar mannlaus en í hinum voru mennirnir tveir sem létust .
Þriðji báturinn reyndist ónýtur þegar til átti að taka þannig að draga varð björgunarbát frá Júpiter yfir í Elliða og sjómennirnir 26 voru fluttir á milli skipanna í honum ; báti sem ætlaður var fyrir 20 manns .
Elliði hélt frá Siglufirði að kvöldi miðvikudags 7. febrúar en að morgni laugardagsins 10. febrúar hafði nánast ekkert veiðst enda verið leiðindaveður .
Ákveðið var að bíða þess að veðrið lagaðist og þannig hafði Elliði lónað í liðlega tvo sólarhringa .
Sigurður Ægisson sóknarprestur á Siglufirði skrifaði kafla um Elliðaslysið í bókina Upp á líf og dauða , sem bókaútgáfan Völuspá á Akureyri gaf út undir lok síðasta árs .
Þar vitnar Sigurður m.a. í bréf sem Trausti Jónsson veðurfræðingur sendi honum fyrir nokkrum árum .
Þar segir Trausti um veðrið 10. febrúar 1962 : " Þennan umrædda dag var dæmigert útsynningsillviðri .
Mjög hvasst var á sjó , sérstaklega undan suðvestanverðu landinu , en heldur skárra við Vestfirði .
Í svona veðrum er oft mun hvassara til sjávarins en inni í landi .
Gengur þá á með éljahryðjum til sjós og lands og oftast er mjög vont sjólag [ ...
] Trúlega hafa verið 9 til 11 vindstig [ ...
] , haugasjór með brotum og skyggni takmarkað .
" Það var um kl. 10 að morgni sem togaranum var snúið upp í veðrið og lónaði hann þar til kl. 16.20 þegar snúa átti undan , en þegar Elliði var hálfnaður í snúningnum reið yfir mikill sjór bakborðsmegin og lagði hann djúpt á stjórnborðssíðuna .
Kristján skipstjóri var í brúnni og fannst togarinn ekki haga sér eðlilega .
Bað hann því menn að fara niður og athuga hvort sjór hefði komist í lestar og í ljós kom að svo var .
Talið er að gat hafi komið á hlið skipsins , ekki mjög stórt en lestarnar fyllt sig smám saman án þess að neinn yrði þess var .
Við sjópróf fljótlega eftir að komið var í land í Reykjavík sagði Kristján skipstjóri að sjórinn hefði streymt inn um " ganneringu " í afturlest uppi undir dekki stjórnborðsmegin , skv. frásögn Morgunblaðsins .
Hafði hann eftir Halldóri Ólafssyni bátsmanni að útilokað væri að komast að honum , enda hækkaði sjórinn óðum í lestinni .
" Sagði ég þá öllum skipverjum , sem bjuggu frammi í lúkar , að koma aftur fyrir og taka með sér hver sitt björgunarbelti og einnig gúmmíbjörgunarbát , sem geymdur var frammi undir hvalbak , " sagði Kristján .
" Eftir að skipið hafði rétt sig af bakborðsslagsíðunni , lagðist það lítils háttar á stjórnborðssíðu , og bað ég þá um , að olíu yrði dælt yfir í bakborðstanka , til þess að það hefði frekar slagsíðu á það borðið , vegna þess að ég taldi að lekinn myndi vera stjórnborðsmegin um hádekkið .
Skipti það engum togum að skipið rétti sig fljótlega , en leggst svo að segja samstundis á bakborðssíðu – það var um kl 18.15 – og það svo mikið , að ég gerði mér litlar vonir um , að það myndi rétta sig aftur , enda gerði skipið það ekki .
" Strax og Kristjáni varð ljóst að leki væri kominn að togaranum hafði hann beðið Birgi Óskarsson loftskeytamann að senda út hjálparbeiðni .
Birgir var aðeins 22 ára að aldri , en í frásögnum af slysinu er honum hrósað fyrir mikla yfirvegun .
" Ég er ekki viss um að ég hafi verið rólegur fram yfir aðra .
Ég var auðvitað skíthræddur eins og flestir , en ég reyndi að standa mig ; reyndi að hafa góð áhrif á aðra svo þeir yrðu ekki hræddari en þörf var á , " sagði Birgir í samtali við Sunnudagsmoggann í vikunni , þegar hann rifjaði upp þennan erfiða dag .
" Það stóð tæpt – mjög tæpt , " segir Birgir um aðstæður á slysstað .
Nefnir sérstaklega hve mikilvægt var að skot skipstjórans úr línubyssunni skyldi heppnast í fyrstu tilraun .
Neituðu að rjúfa dagskrána Töluverð óþarfa töf varð á því að hjálparbeiðni Birgis kæmist til skila .
Loftskeytamaðurinn vissi að togarinn Júpíter væri næstur Elliða á miðunum og reyndi að ná sambandi við hann .
Vegna éljagangs komu mjög gjarnan truflanir og mikið suð í viðtækin og vegna þess hafði starfsbróðir Birgis á Júpiter lækkað í tækjunum og heyrði því ekki neitt .
" Ég hafði strax samband við Reykjavík radíó og bað um að kallað yrði í Júpiter en þeir náðu ekki heldur sambandi .
Ég bað þess vegna um að tilkynningu yrði komið í útvarpið .
Verið var að senda út þátt af segulbandi , þar sem dagskrá næstu viku var kynnt , en útvarpið harðneitaði að rjúfa dagskrána ! " segir Birgir .
Það var ekki fyrr en um það bil 20 mínútum seinna að tilkynningin var lesin upp og hafði orðalagi þá verið breytt ; skip og bátar á Breiðafirði voru beðin um að hafa samband við Reykjavík radio .
" Þá heyrðu þeir um borð í Júpiter tilkynninguna og loftskeytamaðurinn hafði samband við mig , " segir Birgir .
" Við vorum þá enn með ljósavélarnar í gangi og ég gat sent þeim merki á langbylgju sem þeir notuðu til að miða okkur út .
" Júpiter átti framundan nokkurra klukkustunda stím að Elliða .
Kristján skipstjóri sagði í sjóprófunum , skv. frásögn Morgunblaðsins : " Þegar svona var orðið útlitið sló ekki að ástæðulausu óhug að mönnum , sem lýsti sér m.a. í því , að tveir af þremur gúmmíbjörgunarbátum voru settir út án minnar vitundar og í algjöru leyfisleysi .
Báðir bátarnir slitnuðu strax frá skipinu og fór annar mannlaus , en í hinum fóru þeir hásetarnir Egill Steingrímsson og Hólmar Frímannsson .
Og ekki skánaði við það að missa þarna tvo bátana , því að þá var aðeins einn 20 manna gúmmíbátur , sem við töldum að væri nothæfur , eftir .
Útilokað var að koma trébátunum í sjóinn .
Að auki höfðum við korkfleka um borð og tóku tveir hásetar , þeir Guðmundur Ragnarsson og Páll Jónsson , hann og hugðust bjarga sér á honum , en um það vissi ég ekki , fyrr en töluvert seinna , er ég spurði eftir þeim .
Það ótrúlega skeði , að þeir gátu haft sig að skipinu aftur við illan leik .
" Snarræði Halls bátsmanns Kristján segist hafa brýnt fyrir mönnum að skipið myndi geta legið svona á hliðinni tímunum saman : " svo að það væri engin hætta á öðru en það yrði búið að finna okkur , áður en það sykki , því að ég var búinn að fá fréttir um að togarinn Júpiter sem var ekki svo langt í burtu , væri á leið til okkar .
Færðist þá ró og stilling yfir mannskapinn smátt og smátt .
" Neyðarblysum var skotið á loft , alls um 20 , til leiðbeiningar fyrir Júpiter , að sögn skipstjórans .
Júpiter var kominn fast að Elliða um það bil stundarfjórðungi fyrir klukkan tíu .
Þá kom í ljós að þriðja gúmmíbátinn blés ekki upp nema til hálfs .
" Var þá haft samband við Júpiter og sagt , hvernig væri ástatt hjá okkur , " sagði Kristján .
" Var þá skotið línu frá okkur , sem heppnaðist í fyrstu tilraun , og drógum við gúmmíbjörgunarbát yfir til okkar , og höfðu skipverjar á Júpiter sett línu í bátinn , sem þeir ætluðu að draga okkur á yfir til sín á eftir .
" Kristján virðist ekki hafa nefnt við sjóprófin að það var hann sjálfur sem vann hið mikla afrek að skjóta línunni á milli skipanna .
" Þegar allir mennirnir voru komnir um borð í bátinn , gáfum við merki um að þeir mættu draga okkur yfir , en þá hafði taugin festst í skrúfu Elliða , sem kom af og til upp úr sjónum , og gátum við ekki losað hana og urðum við því að skera hana frá okkur , " segir skipstjórinn .
Birgir segir að snarræði Halls bátsmanns hafi komið í veg fyrir að illa færi því hann hafi náð að ýta gúmmíbátnum með handafli frá togaranum .
Hallur , sem nú er látinn , sagði svo frá í viðtali við Fiskifréttir árið 2007 : " Ég stóð í opi björgunarbátsins , sem við fengum frá Júpiter , og hélt í línuna sem bundin var við Elliða .
Ég átti að passa að bátinn ræki ekki frá .
Kristján [ skipstjóri ] var þá einn eftir um borð .
Ég var svo loppinn á höndunum að línan rann úr greipum mér .
Kristján kom að í þessu og hann halaði inn línuna og henti henni til mín .
Ég dró bátinn að Elliða og Kristján stökk í hann .
Síðan sleppti ég línunni .
Taugin sem Júpitersmenn höfðu bundið í gúmbátinn til að draga hann til baka var föst í skrúfu Elliða og við drógumst aftur með skipinu og undir það því skrúfan stóð upp úr sjó .
Ég var mest hræddur að við fengjum skrúfuna og skipið í hausinn þegar það sykki .
Ég opnaði vasahnífinn minn með krókloppnum höndum , skar á taugina til að losa bátinn og ýtti honum frá .
Þegar Elliði sökk sneri op bátsins frá Júpiter en ég horfði beint út í svart myrkrið .
Ég fékk skyndilega þá sérkennilegu tilfinningu að ég væri einn í veröldinni .
" Allir voru komnir í björgunarbátinn um það bil 20 mínútum fyrir klukkan tíu og fáeinum mínútum síðar var Elliði sokkinn ; fimm til tíu mínútur liðu , sagði Kristján skipstjóri við sjóprófin .
Klukkan ellefu , eftir hátt í klukkustund í björgunarbátnum , voru allir skipverjarnir af Elliða komnir um borð í Júpiter .
Fjöldi skipa og báta tók þátt í björgunarstarfinu .
Þegar ljóst var að næðist að bjarga áhöfn Elliða yfir í Júpiter fóru öll önnur skip að leita að gúmmíbátnum sem vitað var að Egill og Hólmar voru í .
Það var ekki fyrr en um hádegi á sunnudag að flugvél Varnarliðsins á Keflavíkurflugvelli sá björgunarbátinn og voru þá mennirnir báðir látnir .
Varðskipið Óðinn kom á staðinn og voru líkin færð um borð í það .
Til stóð að Óðinn sigldi með áhöfn Ell-iða til Reykjavíkur , en vegna veðurs var ekki hægt að flytja menn á milli skipa og varð því úr að Júpiter sigldi með skipbrotsmennina til höfuðborgarinnar og var komið að landi að kvöldi sunnudags .
Vert er að geta þess að félagsskapurinn Hafliði SI2 , sem nefndur var eftir samnefndum síðutogara , var stofnaður fyrir fáeinum árum af gömlum jöxlum sem voru á honum .
Helsti tilgangurinn var að safna fé til smíði líkans af Hafliða og það tókst .
Var líkanið afhent FÁUM - Félagi áhugamanna um minjasöfn á Siglufirði – á Síldarævintýrinu þar í bæ árið 2008 .
Í framhaldinu var ákveðið að ráðast í smíði líkans af Elliða líka og nú hillir undir að því verki ljúki .
" Enginn af nýsköpunartogurunum siglir nú um höfin blá og teljum við Hafliðamenn minningu þeirra og kallanna sem mönnuðu þá alls ekki haldið á lofti sem skyldi , " segir á heimasíðu Hafliðafélagsins , þar sem allar nánari upplýsingar má sjá .
www.si2.is / sofnun 