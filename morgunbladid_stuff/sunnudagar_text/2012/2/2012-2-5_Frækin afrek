Ótal frækin afrek hafa verið unnin á ögurstundu í glímunni við óvægin náttúruöflin úti á reginhafi .
Í grein Skapta Hallgrímssonar í Sunnudagsmogganum segir frá einu af mörgum slíkum augnablikum Íslandssögunnar .
Þar skipti sköpum eftir langa baráttu við veðurofsann að skipstjóranum tókst að skjóta neyðarlínu yfir í Júpiter þannig að hægt var að draga björgunarbát á milli .
Það tókst í fyrstu tilraun .
" Það stóð tæpt – mjög tæpt , " segir Birgir Óskarsson loftskeytamaður , sem var aðeins 22 ára þegar þetta gerðist og sýndi þó mikla yfirvegun er hann kallaði eftir aðstoð .
Aldrei verður lífslöngunin sterkari en við slíkar aðstæður .
En stundum verður ekki við neitt ráðið .
Og aldrei munum við heyra um öll þrekvirkin sem unnin voru við slíkar aðstæður , því grátlega oft var enginn til frásagnar .
Það var átakanlegt og áhrifamikið að hlusta á frásögn Eiríks Inga Jóhannssonar af því í Kastljósi , er hann bjargaðist úr sjónum eftir hörmulegt sjóslys , þar sem þrír skipsfélagar hans létu lífið .
Þar lýsti hann þeirri miklu mannraun sem hann gekk í gegnum og mátti glöggt merkja hvar sem komið var í þjóðfélaginu eftir viðtalið að þjóðin hlustaði , fann til með Eiríki og dáðist að hugrekki hans .
Reynslusögurnar verða öðrum lærdómur .
Hilmar Snorrason , skólastjóri Slysavarnaskóla sjómanna , sagði í gær að draga mætti mikinn lærdóm af slysinu um hvernig menn bera sig að í björgunarbúningi og þann mikla vilja til að lifa af og hið jákvæða hugarfar sem Eiríkur Ingi lýsti í viðtalinu .
" Við munum sannarlegan nota þann lærdóm til þess að fræða aðra sjómenn .
Við erum alltaf að læra eitthvað nýtt þegar slys verða og þá gerum við breytingar í kennslu okkar í ljósi nýrrar þekkingar .
" Reynslan safnast saman , þó að hún sé tregablandin , og það getur orðið öðrum lífsbjörg .
Kaffispjallið á stjórnarfundum Það er merkilegt að heyra viðhorf Ernu Gísladóttur í Sunnudagsmogganum , sem brotist hefur til áhrifa í viðskiptalífinu á nýjaleik , eftir að fjölskylda hennar seldi hlut sinn í B & L árið 2007 .
Hún segist hafa á tilfinningunni að hugsunarháttur í stjórnum fyrirtækja hafi breyst eftir bankahrunið , nú taki fólk stjórnarsetu af meiri ábyrgð og festu .
Auðvitað er það einkenni á þeirri firringu sem skapaðist í íslensku samfélagi ef stjórnarmenn litu á fundina sem " bara kaffispjall " .
Það skipti engu máli hvaða ákvarðanir voru teknar , alltaf hækkuðu hlutabréfin .
En sú staðreynd verður ekki umflúin að verð á hlutabréfum endurspeglar til langs tíma litið innra virði fyrirtækja .
Þess vegna er enn mikilvægara að stjórnarmenn haldi vöku sinni þegar allt hækkar og verð á hlutabréfum rofnar úr tengslum við þá verðmætasköpun sem á sér stað innan fyrirtækjanna .
Erna lýsir ágætlega hlutverki stjórnarmanna : " Að fylgjast með því að reksturinn sé að skila sínu , spyrja spurninga og gera sér grein fyrir hvernig tekjurnar verða til – og kostnaðurinn .
Fólk þarf að vera tilbúið að velta við hverjum steini , en líka að vera opið fyrir nýjum hugmyndum .
" 