Nú voru góð ráð dýr .
Fjölskyldan hafði beðið alla vikuna eftir að komast til Akureyrar .
Það var búið að taka til skíðin .
Töskurnar lágu tilbúnar á ganginum .
Húsið beið fyrir norðan .
Skíðabrekkurnar .
Leikhús með sjóræningjum .
En loks þegar foreldrarnir bjuggust til að leggja í hann í lok vinnudags , þá var orðið nánast ófært , hvasst og hálka , sums staðar skafrenningur , og alls ekki mælt með að ferðast norður í land .
Vonbrigðin voru eðli málsins samkvæmt mikil , einkum hjá yngstu kynslóðinni .
Eitthvað varð til bragðs að taka ! Eftir nokkrar bollaleggingar kviknaði sú snilldarhugmynd hjá dótturinni að snúa bara ferðalaginu við .
Úr því við kæmumst ekki til Akureyrar , þá yrðum við bara Akureyringar í höfuðborginni ! Hugmyndin var gripin á lofti og ásamt annarri fjölskyldu , sem hafði ætlað með okkur norður , fórum við í sannkallaða borgarferð .
Fyrst voru skrifaðir miðar , sem á stóð " Halló " , hvað við hétum og að við værum frá Akureyri .
Þá skrifuðum við á borða : " Velkomin frá Akureyri í óvissuferð til Reykjavíkur ! " Hvílíkur dýrðardagur ! Fyrst var farið í diskókeilu í Öskjuhlíðinni og síðan fengum við okkur ís í Perlunni og dáðumst að útsýninu yfir framandi borg .
Því næst skoðuðum við virkilega áhrifaríka ljósmyndasýningu í Norræna húsinu af grindhvaladrápi Færeyinga .
Og svo fórum við í Kolaportið , þar sem fengust fjórar hljómplötur á 800 kall .
Loks var farið í sund í innilauginni á Völlunum í Hafnarfirði , þar sem heitu pottarnir eru utandyra og tilvalið að fara í kollhnís í snjósköflunum .
Að endingu var förinni heitið í skemmtigarðinn í Smáralind .
Óhætt er að segja að krakkarnir hafi skemmt sér ærlega þar , að vísu svolítið á kostnað foreldranna .
Og já , auðvitað fórum við á Kaffi tár , en það tekur því varla að nefna það .
Þannig er það um hverja helgi .
Þegar allt er samantalið er óhætt að mæla með borgarferð , líka fyrir þá sem búa á höfuðborgarsvæðinu .
Pétur Blöndal pebl@mbl.is 