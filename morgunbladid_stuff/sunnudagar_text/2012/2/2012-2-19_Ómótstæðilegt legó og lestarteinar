Þegar fjölskyldan mætti í Ráðhús Reykjavíkur síðastliðinn sunnudag var gjörsamlega stappað í húsinu .
Fólk var þangað komið til þess að virða fyrir sér undraheim LEGO , sem búið var að setja upp í Tjarnarsalnum en dagskráin var hluti af Vetrarhátíð í Reykjavík .
Legóinu var búið að skipta upp á nokkur borð , stærstur hluti var aðeins til sýnis en einnig mátti prófa sig áfram á einu borðinu .
Langmestu athyglina hjá mínum drengjum ( tveggja og fjögurra ára ) fékk borðið með lestunum .
Þar var búið að stilla upp tilkomumikilli lestarbraut sem þrjár lestir gengu um , annaðhvort allar í einu eða til skiptis .
Í kringum teinana var síðan að finna blokkir , slökkvistöð , lögreglustöð og fleira .
Þó að það mætti ekki snerta sást til nokkurra drengja laumast til að skipta um spor á teinunum og þannig láta lestina fara nýja leið .
Hver getur líka staðist slíka freistingu ? Sjónin var tilkomumikil en ein kunningjakona mín , tveggja barna strákamamma með eitt á leiðinni , sagði .
" Þetta myndi ekki standa lengi svona heima hjá mér ! " og vísaði til þess að börnum virðist þykja ekki síður gaman að taka í sundur en setja saman .
Það versta í því er ábyggilega að næst þegar á að setja herlegheitin saman vantar alltaf eitthvert mikilvægt stykki .
Legó er reyndar skemmtilegra en margt annað að því leyti til að það virkjar ímyndunaraflið og það er hægt að búa til allt það sem manni dettur í hug , ekki bara setja saman eftir leiðbeiningabæklingnum .
Þessi legósýning gladdi svo sannarlega reykvísk börn og barnafjölskyldur .
Aðsóknin sem sýningin fékk virðist benda til þess að það vanti viðburði sem þessa ( Laundromat tekur nú bara aðeins við svo og svo mörgum í einu ! ) og gaman að því að dagskrá fyrir yngstu börnin hafi verið hluti af Vetrarhátíð .
Inga Rún Sigurðardóttir ingarun@mbl.is 