Jú , þeir koma alltaf annað kastið þessir dagar þar sem mig dreymir um mann sem vindur sér að mér vafningalaust og ræðst til atlögu með blíðmælgi og hyldjúpri ást í augum .
Tekur svo fumlaust til við að spenna upp á mér rifjahylkið , veður með lúkurnar inn fyrir og rífur út hnefastóra dýrmætið sem þar slær fyrir innan .
Beina leið ratar það upp í hvoftinn á herramanninum .
Hann graðgar í sig hárautt góðgætið .
Ég horfi undrunaraugum á hann kjamsa á kjötinu sem kippist til í sínum taktföstu slögum undir tönnum hans og tungu .
Velti því hissa fyrir mér hvort það geti virkilega verið að hann sé að kyngja hjartanu mínu .
Ég fálma með fingrunum um blóðugt brjóstið og bregður við holrúmið .
Sakna strax lífsins sem ég sé fljóta frá mér þar sem bunar dreyri úr æðum .
Svona getur ástin verið grimm .
Og hvaða rugl er það að sífellt skuli látið í veðri vaka að það sé eftirsóknarvert að verða fyrir þessu ofbeldi ? Það er jú gjarnan sagt að fólk sé svo óskaplega lukkulegt þegar einhver hefur gjörsamlega rænt hjarta þess .
Ég hef ákveðnar efasemdir um að það geri nokkrum manni gott að láta stela úr sér líffærum .
En fólk lætur sér ekki segjast , þessi stuldur er stundaður grimmt í mannheimum .
Og þarf ekki til þess neina sérfróða skurðlækna .
Hömlulaust fólk og ástsjúkt veður hvað í annars brjóstkassa með berum lúkum .
Sumir vilja reyndar helst leggjast á alvöru skurðarborð og láta lækni fara um sig fagmannlegum , hanskaklæddum höndum við verkið , með tilheyrandi stáltólum .
Hann hefur jú löngum verið kunnur þessi veikleiki kvenna fyrir sloppklæddum doktorum .
Þau slefuðu ófá fljóðin yfir grásprengdum Clooney þar sem hann skautaði með hlustunarpípuna um hálsinn um ganga Bráðavaktarinnar .
Barkaþræðandi eins og enginn væri morgundagurinn .
Kannski er hún svona örvandi tilhugsunin um að láta bjarga sér .
Læknar koma jú stundum í veg fyrir að líftóran hrökkvi úr fólki .
Konur eru almennt veikar fyrir gæsku þeirra sem nenna að hlúa að sjúkum og sárum .
En ég held að þessi meinti læknaþokki sé einhver tegund af blæti , þetta með klæðin og græjurnar .
Reyndar hitti ég lækni um daginn sem sagði mér í óspurðum fréttum að læknar væru náttúrulausir .
Þar fór það .
Ætli ég kjósi þá ekki frekar að verðtryggingargeimsjávarlíffræðingur gleypi mig í einum bita .
