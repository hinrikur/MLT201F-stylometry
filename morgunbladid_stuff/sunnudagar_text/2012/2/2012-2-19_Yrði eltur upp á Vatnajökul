Gunnar Jósefsson í Laugarásvídeói er fyrir löngu orðinn holdgervingur vídeómenningarinnar á Íslandi .
Í aldarfjórðung hefur þessi hægláti og virðulegi maður staðið sína plikt við afgreiðsluborðið og hrist af sér allar mögulegar tækninýjungar , löglegar og ólöglegar , og risið upp eftir íkveikju .
Skýringin liggur í þremur orðum : Verði , fjölbreytni og þjónustu .
Texti : Orri Páll Ormarsson orri@mbl.is Myndir : Kjartan Þorbjörnsson golli@mbl.is Svartur Benz rennir í hlaðið .
Eigandinn drepur í sígarettunni , stígur út .
Hann er fínn í tauinu , í svörtum jakkafötum , svartri skyrtu og svörtum frakka .
Gengur í hægðum sínum að innganginum , heilsar kumpánlega .
Hann er á leið í vinnu .
Vinnustaðurinn er þó hvorki virðuleg lögmannsstofa né Kauphöll Íslands , heldur vídeóleiga .
Hafa ber þó í huga að Laugarásvídeó er engin venjuleg vídeóleiga .
" Ég hef alltaf verið svona til fara , á tíu svört jakkaföt , " segir Gunnar Jósefsson , eigandi Laugarásvídeós , og glottir .
" Ég ber virðingu fyrir starfi mínu og kúnnanum og þykir sjálfsagt að vera vel til hafður í vinnunni .
Fátt fer meira í taugarnar á mér en áhugalausir afgreiðslumenn , þannig fólk á að finna sér annað að gera .
" Stíll Gunnars hefur víða vakið athygli og honum er kunnugt um að einhverju sinni hafi heil kennslustund í Fjölbrautaskólanum í Breiðholti farið í að ræða klæðaburðinn á honum .
" Ég veit ekki hvernig þetta kom til , sennilega hefur einhver nemandi tekið málið upp .
Ég hef örugglega fengið marga kúnna út á þetta , flestir nemendurnir sem voru í tímanum hafa örugglega þurft að koma og kíkja á karlinn , " segir hann og hlær .
Margra grasa kennir í Laugarásvídeói , um 24.000 titlar í boði .
Mest voru þeir ríflega 39.000 en hluti safnsins brann þegar kveikt var í leigunni fyrir hálfu þriðja ári , þar á meðal öll VHS-myndbönd sem Gunnar hafði komið sér upp gegnum árin .
" Það stefndi í 40.000 titla fyrir bruna .
Kannski nær maður því takmarki síðar , " segir Gunnar sem keypt hefur gríðarlega inn eftir brunann .
Allt er vandlega flokkað .
Harðhausahorn fyrir strákana , dramahorn fyrir stelpurnar , myndir flokkaðar eftir leikurum , leikstjórum , löndum og guð má vita hvað .
Allir kvikmyndaunnendur ættu að finna eitthvað við sitt hæfi .
" Hér inn hafa komið fínar frúr í pelsum og dáðst að skipulaginu .
Það gleður mig , " segir eigandinn .
Skipulagið er þó hvergi betra en í höfðinu á Gunnari sjálfum .
Inn kemur ungmenni og spyr um gamla ræmu , Great Balls of Fire ! , þar sem Dennis Quaid leikur Jerry Lee Lewis .
" Ég á hana , " svarar Gunnar um hæl án þess að líta á tölvuna .
" Hún er hérna .
" Ungmennið fylgir honum agndofa að einum rekkanum .
" Er það ? Geðveikt ! " Grænt hulstur , ef ég man rétt " Fólk verður stundum hissa þegar ég geng beint að myndunum án þess að fletta þeim upp í tölvunni , " segir hann þegar ungmennið hefur verið afgreitt , " en ég þekki safnið býsna vel eftir allan þennan tíma .
" Nú hringir síminn .
" Laugarásvídeó , " svarar Gunnar .
" Já , einmitt , ég man eftir henni , grænt hulstur , ef ég man rétt .
Nei , hún fór í brunanum eins og allt vídeóspólusafnið mitt .
Því miður .
" Fæstir koma þó bónleiðir til búðar .
Á dögunum mætti hjá Gunnari kona sem hafði farið á sjö aðrar vídeóleigur að leita að Forrest nokkrum Gump .
Hún var hvergi til – sumir vissu ekki einu sinni hvernig skrifa á nafnið .
En auðvitað átti Gunnar Gumparann .
" Konan stökk upp eins og hún hefði fengið lottóvinning .
Fólk hefur oft sagt við mig að ég hafi bjargað lífi þess .
Auðvitað eru það ýkt viðbrögð en gaman að heyra eigi að síður .
" Laugarásvídeó er með gott úrval af sjónvarpsþáttum og segir Gunnar það efni njóta vinsælda .
" Sjáðu til dæmis þessa þætti hér , The Wire .
Eftir að Jón Gnarr talaði um að enginn gæti starfað inna borgarkerfisins án þess að kunna skil á þeim voru þeir rifnir út , stoppuðu varla inni mánuðum saman .
Fyrir það er ég Jóni þakklátur .
" Gunnar leggur mikið upp úr heimildarmyndum af ýmsu tagi .
Adolf gamla Hitler verður starsýnt á mann úr hillunum .
" Ég hef verið spurður að því hvort Hitler sé í sérstöku uppáhaldi hjá mér .
Svo er ekki en Hitler er samt partur af mannkynssögunni , hvort sem okkur líkar betur eða verr , og um hann hafa verið gerðar margar áhugaverðar myndir , bæði heimildarmyndir og leiknar myndir .
" Gunnar er líka með mikið af gömlu og góðu efni , Errol Flynn og sú kynslóð , og svo leggur hann mikla áherslu á tónlistarmyndir enda gamall trymbill sjálfur .
Það er engin tilviljun að gamla rokkið hljómar í bakgrunni á leigunni , Boston , George Harrison , Bruce Springsteen .
Það eru hans menn .
Hvar varst þú á sunnudaginn , Gunnar ? Í einu horninu eru eingöngu Blu-rey-myndir sem eru í sexfaldri skjáupplausn miðað við DVD-diska .
Gunnar ber lof á þá tækni .
" Hún dregur fram hverja einustu hrukku , " segir hann sposkur á svip .
Gunnar segir fjölbreytt úrval algjört lykilatriði eigi vídeóleiga að ganga .
" Ég nenni heldur ekki bara að selja kúlur og karamellur .
" Líkurnar á því að hitta á einhvern annan en Gunnar bak við borðið í Laugarásvídeói eru hverfandi en eigandinn vinnur alla daga vikunnar sjálfur á leigunni , svo að segja allt árið um kring .
" Ég stel svona degi og degi , " svarar hann spurður um frí .
Þegar spurt er hvort hann nái kannski viku á ári hrekkur Gunnar í kút .
" Ertu frá þér , svo mikið frí tek ég aldrei .
" Komið hefur fyrir að Gunnar hafi fengið skömm í hattinn frá viðskiptavinum fyrir að bregða sér frá .
" Hvar varst þú á sunnudaginn , Gunnar , þegar ég kom hérna ? " Róbert Ísleifsson , sem gengur vaktir á leigunni , rekur Gunnar þó stundum út .
" Það er fínt að hafa Robba hérna til að leysa mig af enda er hann gangandi alfræðirit um kvikmyndir , " segir Gunnar .
Viðskiptavinir leigunnar þekkja margir hverjir Gunnar býsna vel og staldra fyrir vikið gjarnan við til að spjalla um daginn og veginn .
" Það er oft eins og félagsmiðstöð hérna .
Menn standa við afgreiðsluborðið og spjalla um allt milli himins og jarðar , ekkert síður landsmálin en kvikmyndir .
Oft er glatt á hjalla .
" Byrjaði ungur að sýna bíómyndir Gunnar Jósefsson fæddist í Reykjavík árið 1953 , sonur hjónanna Jósefs Halldórssonar byggingameistara og Dýrfinnu Helgadóttur húsmóður .
Kvikmyndir og tónlist hafa löngum verið hans ær og kýr en tólf ára gamall eignaðist Gunnar sína fyrstu 8 mm sýningarvél og hélt reglulega kvikmyndasýningar fyrir börnin í hverfinu gegn vægu gjaldi .
Myndirnar leigði hann hjá Filmum og vélum .
Síðan var vitaskuld farið í bíó oft í viku , eins og tíðkaðist í þá daga .
Gunnar var frá unga aldri söngvari og trymbill í hljómsveitinni Systur Söru og fékk meira að segja undanþágu til að spila í Glaumbæ sáluga aðeins fimmtán ára .
Hljómsveitin tróð líka reglulega upp í Officera-klúbbnum á Keflavíkurflugvelli og víðar .
Síðan hætti Flowers sem húshljómsveit í Silfurtunglinu og Systir Söru tók við .
Þar spilaði Gunnar ásamt félögum sínum næstu fjögur árin á hverju einasta föstudags- og laugardagskvöldi og stundum á sunnudögum líka .
Að þeim tíma loknum var Silfurtunglinu lokað og Gunnar stóð á krossgötum .
Eftir nokkrar vangaveltur ákvað hann að hætta í tónlistinni og snúa sér að öðru .
" Ég kom ekki nálægt trommum aftur fyrr en nýlega að ég keypti mér sett .
Ég er búinn að ná tvöfalda bítinu aftur , " segir hann hróðugur .
Gunnar stofnaði umboðssölu með hljóðfæri og hljómtæki ásamt eiginkonu sinni á þeim tíma , Brynhildi Áslaugu Egilson .
" Konan mín var vinkona Rúna Júl og mikill aðdáandi Hljóma , þannig að við blasti að kalla búðina Hljómbæ .
Við fundum lítið húsnæði efst á Hverfisgötunni og létum slag standa .
Við renndum alveg blint í sjóinn , byrjuðum með einn bassahátalara , gítar og bassa sem ég átti , bara svo búðin væri ekki galtóm , " segir Gunnar hlæjandi .
Næsta skref var að auglýsa í blöðunum og urðu viðbrögð langt framar vonum .
" Það fylltist allt hjá okkur og oft var biðröð út á götu .
Við vissum ekki hvaðan á okkur stóð veðrið .
Það var greinilega þörf fyrir þjónustu af þessu tagi .
Þetta spurðist hratt út og fljótlega voru stór nöfn í bransanum farin að versla við okkur .
Búðin gekk mjög vel og ég er ákaflega stoltur af þessu framtaki .
" Opnaði kvikmyndahús í Kópavogi Hljómbæ óx hratt fiskur um hrygg og að tveimur árum liðnum færði Gunnar út kvíarnar , festi kaup á sýningarvél í Lundúnum , með það fyrir augum að opna kvikmyndahús í Reykjavík .
Ekki fannst hentugt húsnæði í höfuðborginni og á endanum tók Gunnar , ásamt viðskiptafélaga sínum , á leigu fokhelt húsnæði á Smiðjuvegi 1 í Kópavogi .
Borgarbíó varð að veruleika .
" Við þurftum að innrétta allt frá grunni , kaupa inn sæti frá útlöndum og svo framvegis og þetta varð mun dýrara en við höfðum gert ráð fyrir .
Samt náðum við að opna .
" Risarnir United Artists og Warner réðu lögum og lofum á markaðnum hér heima og Borgarbíó varð að veðja á smærri myndir .
Samt fór reksturinn bærilega af stað , að sögn Gunnars .
Vatnaskil urðu þegar Gunnar og félagi hans fengu óvenjulega hugmynd .
" Við vorum með unglingamynd sem við kölluðum " Rúntinn " , alls ekki merkilega mynd , og datt í hug að auglýsa hana í sjónvarpinu .
Við höfðum aldrei komið inn í stúdíó en lásum sjálfir inn á auglýsinguna og fífluðumst eitthvað .
Það skipti engum togum að allt varð vitlaust , tugir þúsunda sáu myndina .
" Upp frá þessu gekk Borgarbíó ágætlega og tryggði sér meðal annars réttinn á einhverjum Warner-myndum .
Það var ekki vel séð af öllum hér heima , að sögn Gunnars .
Annars var mest lagt upp úr " öðruvísi " myndum .
" Við vildum ekki vera eins og allir hinir , ætli sá taktur hafi ekki alltaf átt ágætlega við mig , " segir hann kíminn .
Þrívíddar- og lyktarmyndir Að fjórum árum liðnum slitnaði upp úr samstarfi Gunnars og viðskiptafélaga hans með þeim afleiðingum að Borgarbíói var lokað .
Bæjaryfirvöld í Kópavogi lögðu þó að Gunnari að halda rekstri áfram og úr varð að hann stofnaði Bæjarbíó á rústum Borgarbíós .
Þegar þarna er komið sögu hafði hann lokað Hljómbæ til að einbeita sér að bíórekstrinum .
Eitt af því sem Bæjarbíó gerði var að dusta rykið af gamalli tækni , þrívíddinni .
" Þrívídd hafði ekki sést hér á landi síðan 13 draugar var sýnd í Stjörnubíói forðum daga og mér fannst upplagt að panta slíka mynd , vestrann Coming At Ya .
Fyrstu dagana gerðist lítið .
Ég hafði lagt út í mikinn kostnað , þrívíddargleraugun voru mun veglegri þá en nú , og brá því á það ráð að tala við blöðin .
Úr varð að blaðamaður kom og fjallaði um framtakið á síðum blaðs síns .
Ekki þurfti meira til , á bilinu 30 til 40 þúsund manns sáu myndina eftir það .
Mikill er máttur fjölmiðlanna .
Sumir halda að þrívíddin sé glæný tækni , það er öðru nær .
" Önnur nýbreytni sem Bæjarbíó bryddaði upp á var að sýna " lyktarmyndina " Polyester .
Virkaði galdurinn þannig að á uppgefnum stöðum í myndinni lögðu áhorfendur nefið við þar til gert lyktarspjald og þefuðu af ákveðnum númerum á spjaldinu til að auka við upplifunina af glápinu .
" Ég veit ekki til þess að þetta hafi verið gert aftur , " segir Gunnar .
Vonandi hafa leikararnir ekki leyst vind ? Af öðru sem mæltist vel fyrir hjá Bæjarbíói voru myndir listamannsins Andys Warhols og svo létterótískar myndir á síðkvöldum .
" Þá fylltist allt , " segir Gunnar sem var vakinn og sofinn yfir bíóinu .
" Þegar ég var búinn að rífa af miðunum hjá fólki hljóp ég upp í sýningarherbergi og setti vélina af stað .
" Að sögn Gunnars var alltaf á brattann að sækja fyrir Bæjarbíó og eftir þrjú eða fjögur ár brustu forsendur fyrir rekstrinum .
Gunnar segir það að vonum hafa verið vonbrigði en hann iðrist einskis .
" Ég gerði þetta á mínum forsendum og stóð og féll með því eins og öðru sem ég hef tekið mér fyrir hendur í lífinu .
Þetta var gríðarleg vinna en umfram allt mikil og góð lífsreynsla .
" Grunnurinn lagður í Vogum Eftir bíóævintýrið í Kópavogi flutti Gunnar búferlum í Voga á Vatnsleysuströnd .
Hann réð sig til starfa hjá öryggisfyrirtækinu Vara en kvikmyndirnar toguðu áfram í hann .
" Þarna var vídeóæðið runnið á þjóðina og þar sem ég átti þokkalegt einkasafn , um hundrað myndir , ákvað ég að prófa að opna vídeóleigu á heimili mínu í Vogunum .
Viðtökur voru strax mjög góðar og segja má að þarna hafi grunnur að Laugarásvídeói verið lagður .
" Árið var 1986 og Gunnar kannaði möguleika á því að flytja leiguna til Reykjavíkur .
Fann húsnæði á Laugarásvegi 1 , þar sem ÁTVR hafði verið til húsa , sem honum fannst raunar of stórt en samdi við eigandann , Ragnar Aðalsteinsson kaupmann , um að leigja helming þess gegn því að hann hólfaði rýmið af sjálfur .
Um sömu mundir var verið að loka vídeóleigu í Álfheimunum og Gunnar keypti safnið , um 300 myndir .
Hann átti því alls 571 mynd þegar hann opnaði Laugarársvídeó en auk þess lítinn kókkæli og tvo kassa af Prins Póló .
" Mér var ekki spáð langlífi , " rifjar hann upp , " þeir bjartsýnustu gáfu mér hálft ár , í mesta lagi ár .
Rökin voru þau að aðallega byggi eldra fólk í hverfinu auk þess sem Stöð 2 var komin til sögunnar .
Vídeóleigur voru að leggja upp laupana út um allan bæ .
" Viðskiptin fóru rólega af stað og Gunnar þorði ekki að segja starfi sínu hjá Vara lausu .
Hann vann því tuttugu tíma á sólarhring fyrsta kastið og þurfti að selja bílinn sinn til að eiga fyrir húsaleigunni .
Ekki bætti úr skák að Gunnar skildi við eiginkonu sína árið 1987 og flutti þá inn í litla íbúð í sama húsi og leigan .
Þar bjó hann í tvö ár .
Að því kom að Gunnar tók djarfa ákvörðun sem varð til þess að gæfan snerist á sveif með honum .
" Á þessum tíma gekk allt út á nýjustu myndirnar , allir vildu leigja þær .
Í stað þess að kaupa 6-7 einstök af þeim keypti ég 12-15 eintök sem þýddi að myndin var eiginlega alltaf inni þegar kúnninn kom til að leigja hana .
Fyrir vikið fór hann ánægður út .
Þetta skipti sköpum í rekstrinum .
" Hver kannast ekki við að hafa komið á vídeóleigu en farið tómhentur heim vegna þess að myndin sem átti að leigja var ekki inni ? Ömurlegt ! Fastakúnnar fóru að spyrja um " költara " Vinsældir Laugarásvídeós jukust hratt og Gunnar réð annan starfsmann sem vann hjá honum í fjöldamörg ár .
Viðskiptin gengu vel enda þótt Laugarásvídeó væri eingöngu vídeóleiga fyrstu árin , það kom til af því að sælgætissjoppa var beint á móti leigunni á Laugarásveginum og Gunnar kunni ekki við að hefja samkeppni við hana .
Einn góðan veðurdag var sjoppan hins vegar fjarlægð af sökkli sínum og ekið á brott .
Gunnar lét ekki segja sér það tvisvar , heldur fyllti leiguna af sælgæti , snakki , gosdrykkjum og sígarettum .
" Það er sjálfsögð þjónusta að bjóða upp á eitthvað með myndunum svo fólk þurfi ekki að fara á fleiri staði .
" Þess má geta að Laugarásvídeó hefur aldrei auglýst starfsemi sína , hún hefur bara spurst út .
Lengi vel hverfðist allt um nýjar myndir .
Smám saman breyttist það .
Fastakúnnar og aðrir fóru að spyrja um gamalt efni af ýmsu tagi , " költara " eins og Gunnar kallar það .
Hægt og bítandi fór hann því að kaupa gamalt efni inn og í dag snúast viðskiptin að verulegu leyti um það .
" Sjónvarpsstöðvum hefur fjölgað , VOD-ið komið til sögunnar , að ekki sé talað um netið .
Fólk er í auknum mæli farið að hala niður nýjum myndum á netinu , jafnvel áður en þær koma í bíó .
Við þessu hef ég þurft að bregðast og það hef ég gert með því að sanka að mér fjölbreyttu eldra efni sem ekki er hægt að nálgast annars staðar .
Nýjar myndir eru í mesta lagi 15-20% af útleigunni í dag .
" Rétturinn er enginn réttur Gunnar fylgist að vonum vel með fréttum af niðurhali og mögulegum viðurlögum við því .
" Nýjustu fregnir herma að menn hafi raunverulegan vilja til að koma böndum á þetta vandamál .
Því ber að fagna .
Mér er seldur réttur til að leigja kvikmyndir sem er svo enginn réttur þegar á hólminn er komið vegna þess að hver sem er getur farið heim og halað myndunum niður .
Þetta snýst ekki bara um okkur sem rekum vídeóleigur , heldur kvikmyndageirann í heild .
Hætti allir að borga fyrir afnot af kvikmyndum er framleiðslu þeirra sjálfhætt .
Það liggur í augum uppi .
Frá einhverjum þarf peningurinn að koma , bíómyndir framleiða sig ekki sjálfar .
" Þrátt fyrir harða samkeppni frá ýmsum miðlum segir Gunnar reksturinn ganga vel , veltutölur séu þær sömu og fyrir bruna , heldur hærri ef eitthvað er .
Þakkar hann það umfram annað tvennu : Besta úrvalinu í bænum og besta verðinu .
Gunnar kveðst ekki finna mikið fyrir VOD-inu enda séu myndirnar bæði dýrari þar en hjá honum , auk þess sem fólk fær ekki snakk og kók úr sjónvarpinu sínu .
Alltént ekki enn ! Laugarásvídeó hefur alla tíð lagt áherslu á lágt verð .
Á tímabili þegar flestar leigur voru með nýjar myndir á 400 krónur bauð Gunnar þær á 250 krónur .
" Þetta var ekki vel séð og dag einn fékk ég mann í brúnum frakka í heimsókn , eiganda annarrar leigu , sem spurði beint út hvort ég vildi ekki bara hækka verðið .
Ég sagði það ekki koma til greina , ég ákvæði mitt verð sjálfur .
Síðan þakkaði ég honum fyrir komuna og hef ekki séð hann síðan .
Ég hef alltaf litið á þessa heimsókn sem staðfestingu á því að ég sé á réttri braut í mínum rekstri .
" Í dag kosta allar myndir 500 krónur í Laugarásvídeói , nýjar sem gamlar .
Þá er Gunnar duglegur að vera með alls konar tilboð .
Gunnar kynntist seinni eiginkonu sinni , Thonglek Utsa , í Taílandi árið 1991 og eiga þau eina dóttur , Anný Maríu .
Fyrir átti Thonglek dótturina Benný Utsa .
Gunnar á þrjá syni af fyrra hjónabandi , Gunnar Finn , Sigurð Snorra og Jósef Smára .
Fjölskyldan býr á Brúnavegi 1 , steinsnar frá leigunni , í húsi sem Gunnar keypti af fyrrverandi tengdamóður sinni .
Þegar blaðamaður hleypir brúnum viðurkennir Gunnar að það sé eflaust ekki algengt að menn eigi fasteignaviðskipti við fyrrverandi tengdamæður sínar .
En við skulum muna að Gunnar í Laugarásvídeói bindur ekki bagga sína sömu hnútum og aðrir .
Spurður hvort fjölskyldunni þyki hann ekki vinna mikið brosir Gunnar út í annað .
" Jú , " svarar hann svo .
" Eftir brunann er hins vegar skilningur á því , ég hef verið að byggja leiguna upp aftur og það tekur tíma .
Á meðan er ekki við hæfi að ég fari frá .
Fyrir brunann var ég með áform um að fara í gott frí og vonandi verður af því á endanum .
Ég á stórafmæli á næsta ári , kannski tek ég mér frí í tilefni af því .
" Myndi fara upp á Vatnajökul Um aldamótin flutti Laugarásvídeó frá Laugarásvegi 1 yfir á Dalbraut 1 .
Það kom þannig til að eigandi húsnæðisins á Laugarásveginum vildi selja og vídeóleigan var á sama tíma að sprengja allt utan af sér .
Gunnar fór því að svipast um eftir öðru húsnæði .
Á sama tíma var Íslandsbanki að loka útibúi sínu á Dalbraut og það húsnæði féll vel að þörfum Gunnars sem festi kaup á því .
Við það stækkaði Laugarásvídeó um helming .
Gunnari fannst óþarfi að breyta nafninu enda var það orðið rótgróið , auk þess sem leigan var áfram í sama hverfinu .
Spurður hvort hann hafi haldið öllum gömlu kúnnunum brosir Gunnar .
" Já , blessaður vertu .
Einn orðaði það meira að segja svo að honum væri sama þótt ég flytti upp á Vatnajökul , hann myndi samt koma .
" Fastakúnnar Gunnars koma víða að , úr Hafnarfirði , vesturbæ Reykjavíkur , Mosfellsbæ , Kjalarnesi og meira að segja alla leið úr Keflavík .
" Sumir hafa verið kúnnar allt frá upphafi , byrjuðu kannski að koma hingað sem börn og nú eru börnin þeirra farin að koma , næsta kynslóð .
Það gleður mig mjög .
" Þegar Gunnar Jósefsson lítur yfir farinn veg er hann stoltur af því hvernig Laugarásvídeó hefur byggst upp með þrautseigju og dugnaði – og án þess að nokkur hafi sagt honum fyrir verkum .
Hann er líka bjartsýnn á framtíðina .
" Ég er endalaust að skrá nýja kúnna og sé engin merki þess að viðskiptin séu að dragast saman .
Vídeóleigan mun lifa á Íslandi – alla vega meðan ég stend í fæturna ! " Bruni í miðju hruni " Hér var opið til klukkan eitt .
Ég var hins vegar að vinna til klukkan þrjú í ýmsum frágangi .
Þá hélt ég til míns heima sem er hér í næstu götu .
Var varla kominn inn úr dyrunum þar þegar einn íbúanna á Dalbraut hringdi í mig og sagði að vídeóleigan væri að brenna , " sagði Gunnar Jósefsson í samtali við Morgunblaðið 31. ágúst 2009 .
Þegar slökkvilið kom að skíðlogaði í húsinu .
Fimm eftirlitsmyndavélar eru í Laugarásvídeói og var upptökubúnaður og annar tölvubúnaður í eldtraustu herbergi , þar sem áður voru peningageymslur í útibúi Íslandsbanka sem lengi var í húsinu .
Á upptökum úr myndavélunum sést hvar maður kemur akandi að leigunni , gengur að útihurð og kastar einhverju inn um skilalúguna .
" Þetta er að líkindum karlmaður en hann hendir tusku eða einhverju slíku inn og beygir sig síðan niður og hellir einhverju inn um lúguna .
Í kjölfarið blossar upp mikill eldur .
Það sést glöggt á upptökunum hvernig allt fuðrar upp .
Það er svakalegt að skoða þetta , " sagði Gunnar eftir brunann .
Hálft þriðja ár er nú liðið en ekki hefur tekist að upplýsa brunann .
" Þetta var hryðjuverk , ekkert annað .
Hér átti að skemma , " segir Gunnar , þegar hann rifjar þessa örlagaríku nótt upp .
" Ýmsir hafa legið og liggja jafnvel ennþá undir grun en ekkert hefur sannast .
Ég hef samt á tilfinningunni að þetta mál komi til með að upplýsast .
Forlögin munu sjá til þess .
" Tjónið nam tugum milljóna króna , bæði var húsnæðið illa farið og stór hluti myndasafnsins ónýtur .
Húsnæðið var tryggt en ekki innbúið og myndirnar , þannig að Gunnar fékk ekki nema 11 milljónir króna út úr tryggingunum .
Þrátt fyrir þetta mikla tjón tók Gunnar strax ákvörðun um að opna Laugarásvídeó aftur .
" Ég var auðvitað í miklu sjokki eftir brunann enda ekki kunnugt um að ég ætti mér óvildarmenn en ég var strax ákveðinn í að láta ekki einhverja jólasveina eyðileggja ævistarf mitt .
" Ekki bætti úr skák að bruninn varð í miðju hruni .
" Það var ekki hlaupið að því að ráðast í svona mikla framkvæmd eins og aðstæður voru í þjóðfélaginu á þessum tíma en ég lét mig hafa það , dyggilega hvattur áfram af velunnurum mínum , ekki síst konunni minni .
Hún keyrði gamla í gang aftur .
" Í miðjum framkvæmdum var Gunnar lagður inn á spítala með alltof háan blóðþrýsting .
Hefði að sögn læknis ekki mátt koma miklu síðar en svæsinn höfuðverkur varð til þess að hann leitaði sér hjálpar .
" Minnstu munaði að brennuvargnum tækist að ganga endanlega frá mér en ég hef með hjálp lyfja náð býsna góðri heilsu aftur .
" Laugarásvídeó var opnað aftur með pomp og prakt 12. desember 2009 .
Deildarbungubræður léku fyrir viðstadda og Gunnar sjálfur með þeim á trommur .
Fullt var út út dyrum .
" Ég trúði þessum viðtökum varla , stemningin var svakaleg .
Þetta var eiginlega bara kraftaverk .
Mér rann kalt vatn milli skinns og hörunds og hugsaði : I ' m back ! " Laugarásvídeó mælir með : Paradise Lost 1 & 2 Heimildamyndir um þrjá saklausa unglinga sem voru sakfelldir fyrir morðið á þremur ungum börnum og sátu inni árum saman .
Þeim var nýlega sleppt raunverulega vegna þess hve mikla reiði yfir réttarmorðinu þessar heimildamyndir vöktu meðal almennings .
Uncle Boonme Who Can Recall His Past Lives Sigurvegari á Cannes-kvikmyndahátíðinni .
Myndin er taílensk og fjallar um Boonme frænda sem liggur á dánarbeði sínum og upplifir þá hluta af mörgum af sínum fyrri lífum .
Hér er um að ræða listrænt verk sem hefur vakið mikla athygli á kvikmyndahátíðum víða um heim .
Behind the Mask : The Rise of Leslie Vernon Lítill gimsteinn sem fór framhjá flestum þegar hún kom út 2006 .
Ekki aðeins brýtur hún niður " slasher " -geirann og afhjúpar allar klisjur hans á mjög athyglisverðan hátt , heldur er hún bráðskemmtileg .
Þessi er fyrir þá sem hafa gaman af að stúdera kvikmyndir og kryfja þær til mergjar .
Sin Nombre Mexíkósk verðlaunamynd um ungt par sem flýr frá Hondúras til Bandaríkjanna undan glæpaklíkum og freistar þess að hefja nýtt líf .
Mögnuð mynd sem skilur eftir sig áleitnar spurningar .
The Room Hugsanlega VERSTA kvikmynd allra tíma og er upplifun sem á engan sinn líka .
Myndin hefur öðlast mikið líf á miðnætursýningum víða um heim þar sem fólk fer jafnvel trekk í trekk til þess að hlæja og skemmta sér yfir hallærinu .
Encounters at the end of the World Snillingurinn , heimsborgarinn og kvikmyndagerðarmaðurinn Werner Herzog vekur okkur til umhugsunar um lífið á plánetunni í þessari mögnuðu heimildamynd þar sem hann ferðast með kvikmyndaliði sínu á Suðurskautslandið til að heimsækja þær einkennilegu sálir sem þar kjósa að vinna og búa .
I Saw The Devil Suðurkóreska kvikmyndabylgjan heldur áfram með þessari áleitnu og á stundum hrottafengnu fjöldamorðingjamynd .
Lögreglumaður ákveður að ganga alla leið til þess að refsa fjöldamorðingja fyrir gjörðir sínar á hátt sem ekki áður hefur sést í kvikmynd .
Ekki fyrir alla , en mögnuð upplifun fyrir þá sem þora .
Fido Gráglettinn og skemmtilegur lítill moli um dreng sem kemur heim með uppvakning sem hann kallar Fido ...
og biður foreldrana um að fá að eiga hann sem gæludýr .
Inside Eftir að japönsku hryllingsnýbylgjunni lauk að mestu tóku Frakkar við .
Undanfarin ár hafa þeir keppst við að koma með óhugnanlegar en áleitnar hryllingsmyndir sem virkilega taka á sálina .
Þessi er aðeins fyrir þá sem þora , og ALLS EKKI fyrir verðandi foreldra .
The Lives of Others Með betri myndum undanfarinna ára .
The Lives of Others vann Óskarsverðlaunin sem besta erlenda myndin , en þetta þýska meistaraverk gerist á kaldastríðsárunum og fjallar um Stasi-útsendara sem er settur í það verkefni að vakta par sem er áberandi í listalífinu .
Þau eru grunuð um óhollustu við ríkið en þegar útsendarinn fer að njósna um þau fer hann að lifa sig inn í líf þeirra og tilveru .
Mögnuð og áleitin mynd sem lætur fáa ósnortna .
Gray Gardens Frábær og meinfyndin heimildamynd um mæðgur sem búa í ógnarstóru en niðurníddu húsi .
Þær höfðu áður fyrr verið áberandi í félagslífi heldri borgara New York ( voru skyldar Jackie Kennedy Onassis ) en þegar heimildamyndin er tekin höfðu þær verið í felum fyrir heiminum áratugum saman .
Það hafa sjaldan verið til jafnskemmtilegar týpur og Edith og Edie .
The Quiet Earth Þessi lítið þekkti gimsteinn er nýsjálenskur vísindaskáldskapur frá 1985 .
Maður einn vaknar einn daginn við það að allir í heiminum eru horfnir nema hann ...
hvað gerðist og hvernig tekst hann á við einsemdina ? Frábær mynd og einn besti endir á kvikmynd sem til er .
