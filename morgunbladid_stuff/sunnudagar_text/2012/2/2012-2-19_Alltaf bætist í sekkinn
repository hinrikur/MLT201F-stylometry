Það er ekki öll vitleysan eins , " er haft á orði , þegar gengur fram af fólki , en í upphrópuninni er líka þakklætisvottur .
Það er einhvern veginn bærilegra þegar nokkurrar fjölbreytni gætir , líka þótt vitleysan eigi í hlut .
En hún ætlar engan enda að taka En hver vitleysan af annarri , sem rekja má til núverandi ríkisstjórnar er oftast eins og eineggja margburar séu að birtast .
Þótt þær snúist um hin ýmsu efni eru þær þrátt fyrir allt svo keimlíkar , að varla má þekkja þær í sundur .
Hæstiréttur ógilti almennar kosningar í fyrsta sinn í sögunni , þegar kjósa átti til " stjórnlagaþings " .
Það þarf ekkert smáræði til að 6 dómurum réttarins af 6 þyki slík úrlausn vera óhjákvæmileg .
Svo einstæð sem úrlausn réttarins vissulega var má hiklaust halda því fram að viðbrögð núverandi ríkisstjórnar hafi náð því að vera einstæðari .
Engin ríkisstjórn í vestrænu lýðræðisríki hefði brugðist þannig við ótvíræðri ákvörðun æðsta réttar lands eins og hún leyfði sér að gera .
Íslenska ríkisstjórnin ákvað sem sagt að hafa dómin í raun að engu .
Hún náði þó ekki meirihluta þingmanna kringum þá ósvinnu , sem var örlítil lýðræðisleg huggun .
Því miður kom á daginn að hópurinn , sem kosinn hafði verið með eindæma dræmri þátttöku í almennri kosningu , sem Hæstiréttur að auki ógilti , var þannig innréttaður þegar á reyndi að hann ákvað að leika leikinn með ríkisstjórninni í hinni stjórnskipulegu tragedíu .
Þar með úrskurðaði sá hópur í raun að hann væri eina sannaða úrtak íslensku þjóðarinnar , ( nokkrir tugir af 300 þúsundum ) , sem örugglega var óhæft til að undirbúa breytingar á stjórnarskránni , sem að auki var engin brýn nauðsyn á að ráðast í .
Það kom því ekki mjög á óvart að hinn ruglingslegi og óbrúklegi texti með hugmynd að stjórnarskrá fyrir Ísland , sem var hrærður saman á slíkum forendum , skyldi að lokum verða samþykktur samhljóða af hópnum .
Það kom heldur ekki á óvart að forsætisráðherrann , sem las ekki fyrsta Icesave-samkomulagið yfir og heimtaði að þingheimur samþykkti það líka ólesið , skyldi ekki hafa tekið afstöðu til eins einasta atriðis í þessum samsetningi , en krefðist þess þó að hann yrði afgreiddur .
Þessi vitleysa er því frábrugðin öðrum að hún er alltaf eins .
Og þetta heldur áfram .
Hið svokallaða " stjórnlagaráð " lauk störfum og afhenti frá sér plaggið .
Það er ekki lengur til sem slíkt .
Umboð þess var á starfstímanum lítið sem ekkert , en því litla var að fullu lokið .
Frá þessu var skýrt á heimasíðu " ráðsins " .
Hvergi er á vef Alþingis að finna stafkrók um að þetta stjórnlagaráð sé enn þá til .
Það fólk , sem áður lét hafa sig í að sitja í " stjórnlagaráði " , þrátt fyrir úrskurð Hæstaréttar , hefur ekki ríkari rétt til þess nú að láta þetta mál til sín taka en nálægur karlakór eða fimleikafélag .
Og raunar lakari forsendur og minni rétt , eins og áður var rakið .
En ríkisstjórn landsins og sumum þingmanna hennar þykir bersýnilega sem botni vitleysunnar sé enn þá ekki náð .
Aukin sundrung uppskrift að sátt Og svo segist ríkisstjórnin vilja leita eftir afstöðu þjóðarinnar í atkvæðagreiðslu , sem á að snúast um allt annað og taka mun alla athygli .
Sama ríkisstjórnin og hamaðist gegn því að þjóðin fengi að hafa sitt að segja um Icesave í tvígang , ríkisstjórnin sem neitar þjóðinni um að segja álit sitt á aðlögunargöngunni inn í ESB ætlar að hafa þjóðaratkvæði um stjórnarskrá sem er fullkomlega samhengislaust plagg , eins og nánast hver einasti fræðimaður sem tjáð sig hefur um það hefur bent á , og ekki er nokkur vegur að kynna þjóðinni á þeim tíma sem er til stefnu .
Þessi sama ríkisstjórn hefur frá fyrsta starfsdegi staðið fyrir uppnámi í einni höfuðgrein þjóðarinnar , sjávarútveginum .
Og hvaða forsendu gefur hún sér fyrir því skaðræðisverki ? Jú , hún segist vera að skapa sátt um sjávarútveginn með því að setja þar allt á annan endann og láta hann búa við algjöra óvissu ár eftir ár um framtíð sína .
Látið var að því liggja að Jón Bjarnason , fyrrverandi sjávarútvegsráðherra , hefði borið sig eitthvað vitlaust að í " sáttaverkinu " og því hefði verið nauðsynlegt að gera atlögu að honum , þegar bak hans vissi að forkólfum ríkisstjórnarinnar .
En Jón upplýsti í yfirgripsmiklu viðtali í Morgunblaðinu hvernig allt var í pottinn búið .
Málið var fyrir löngu tekið af réttskipuðum ráðherranum .
Það gerðu Jóhanna og Steingrímur , sem skipuðu ráðherranefndir og síðan þingmannanefndir ríkisstjórnarflokkanna hverja eftir aðra sem þvældust auðvitað fyrir öllum eðlilegum vinnubrögðum .
Ekkert var því við Jón að sakast .
Og sannleikurinn var opinberaður úr óvæntri átt .
Það voru til menn sem Steingrímur hafði ekki uppburði til að segja að þegja , né að leggja á hendur , en hvort tveggja gerir hann í íslenskum þingsal .
Það voru búrókratarnir í Brussel .
Þeir sömu sem hann lét verða sitt fyrsta verk að bugta sig svo rækilega fyrir að dapurlegt var að sjá vitnisburðinn um .
Þessir stórlaxar töldu sig þess umkomna að fagna sérstaklega og skriflega brottrekstri Jóns Bjarnasonar úr sínum stól og þá þar með að fagna þeim sem settist í staðinn .
Þær yfirlýsingar voru niðurlægjandi fyrir sjálfstæða þjóð en eru þó aðeins forsmekkurinn ef illa fer .
Það er vísast ekki nokkur maður lengur í vafa um að Steingrímur J. Sigfússon er á hraðferð gegn hagsmunum þjóðarinnar í ESB-málinu .
Hann hefur svo rækilega svikið sitt fólk og sína kjósendur í stóru og smáu í þeim efnum að næsta skrefið í svikaferlinum er í rauninni stutt , þótt það sé alvarlegt .
Tal hans um að finna " sáttaleið " um sjávarútveginn eftir að hafa haldið honum í heljargreipum allt kjörtímabilið , er eingöngu miðað við það að laga íslenska umgjörð að vilja og veruleika ESB .
Og það er gert í þeirri veiku von að næst þegar hann býst til að bugta sig í Brussel , jafnvel enn dýpra en síðast , fái hann klapp á kollinn sinn í kaupbæti .
Enn ein og ekki smá í sniðum En ríkisstjórnin var ekki búin að bíta úr nálinni með Hæstarétt .
Sjö dómarar af sjö gáfu út það álit sitt að þegar að ríkisstjórnarmeirihlutinn reyndi að laga löggjöf að stóra dómi réttarins um gengistengingar skuldbindinga , þá hefðu stjórnarliðar í leiðinni tekið á sig krók til að brjóta stjórnarskrána .
Þá hina sömu stjórnarskrá sem þeir fengu ótækasta úrtak þjóðarinnar til að hræra í fyrir sig .
Nú var það ekki neitt óviljaverk .
Ráðherranum og stjórnarliðum var oft bent á við meðferð málsins , bæði af fræðimönnum og stjórnarandstöðu , að lagafrumvarpið færi í tilteknu efni beinlínis gegn stjórnarskrá landsins .
En brotaviljinn var einbeittur og ekki var hlustað á neinar aðvaranir .
Árni Páll Árnason , sem fauk úr ríkisstjórninni Jóni Bjarnasyni til samlætis , gaf þá skýringu á því að svona var farið að , að ríkisstjórnin hefði óttast svo mjög bréf Ragnars Aðalsteinssonar lögmanns , fyrir hönd ónefndra kröfuhafa .
Varð ráðherrann fyrrverandi ekki skilinn öðru vísi en svo að það hefði verið dulin snilld að brjóta gegn stjórnarskránni af ráðnum hug .
Bréf lögmannsins hefði bent til þess að ef ríkisstjórnarmeirihlutinn hefði haft lögin í lagi þá hefði ríkið getað orðið skaðabótaskylt , sagði Árni efnislega .
En þar sem Hæstarétti hefði verið látið eftir að komast að niðurstöðu væri slík hætta ekki fyrir hendi .
Já ríkisstjórnarvitleysan er þá ekki alltaf eins , þrátt fyrir allt , en samt er handbragðið líkt og skyldleikinn leynist ekki .
