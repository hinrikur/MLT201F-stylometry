Svo bar til um þessar mundir .
Orðalagið er komið úr Biblíunni en getur víðar átt við og hæfir þegar sagt er frá miklum atburðum og sögulegum sem marka skil .
Varaforseti Bandaríkjanna , Lyndon B Johnson , lagðist í ferðalög snemma í september 1963 og heimsótti öll Norðurlönd og endaði á Íslandi .
Heimsóknin þótti meiriháttar viðburður og í fréttum Morgunblaðsins var tekið fram að Johnson hefði gert sér far um að hitta fólk að máli , tala við það og kynnast .
" Er óhætt að fullyrða , að Íslendingar hafa sjaldan fagnað erlendum gesti jafn innilega og heils hugar og í gær .
Hafði fólk orð á því hversu auðvelt Lyndon B. Johnson átti með að komast í gott samband við fólkið , sem hann hitti á förnum vegi .
Varaforseta Bandaríkjanna var ekki sízt vel fagnað í Háskólabíói , og á leiðinni þaðan að Hótel Sögu .
Kommúnistar höfðu að vísu reynt að efna til mótmæla , en sú til- raun fór út um þúfur , " sagði í frásögn Morgunblaðsins sem endurspeglar vel andrúm hins kalda stríðs .
Varaforsetinn kom hingað til lands með eiginkonu sinni og dóttur .
Þau flugu frá Keflavíkurflugvelli með þyrlu Bandaríkjahers að Bessastöðum þar sem Johnson heimsótti Ásgeir Ásgeirsson , forseta Íslands .
Þaðan fór hann með fylgdarliði sínu inn til Reykjavíkur til fundar við Ólaf Thors forsætisráðherra .
Fór svo úr Stjórnarráðinu og þá gerðist hið óvænta sem setti svip á heimsóknina ; það er þegar varaforsetinn klifraði upp á girðinguna á Lækjartorgi og hélt þar stutta ræðu yfir mannfjöldanum .
Talaði um atómvopn og afvopnun .
Þegar kom svo í Háskólabíó var mikill mannfjöldi þar saman kominn .
Þeirra á meðal voru hernámsandstæðingar og í þeirra hópi var Jónas Árnason rithöfundur sem afhenti forsetanum plagg þar sem herstöðinni á Keflavíkurflugvelli var mótmælt .
Allt eru þetta kunnugleg stef úr hinu kalda stríði en vindar þess voru aldrei naprari en á þessum árum .
Af diplómatískri kurteisi sagði Johnson að sig langaði aftur að koma til Íslands .
Svo varð ekki .
Raunar þótti í frásögur færandi hjá erlendum fréttamiðlum eftir heimsóknina að Johnson hefði farið til Noregs , Finnlands , Svíþjóðar og Danmerkur en Ísland var hvergi nefnt .
" Þessi þögn varaforsetans um Ísland er óviðkunnanleg og ókurteis í meira lagi , og hæfir varla þeim innilegum móttökum , sem hann fékk hér , " sagði Indriði G. Þorsteinsson í Tímanum .
– Af Johnson er það svo að segja að tveimur mánuðum eftir Íslandsheimsóknina höguðu örlög málum svo að hann varð forseti Bandaríkjanna þegar Kennedy féll fyrir morðingjahendi í Dallas í Texas .
Gegndi Johnson embætti forseta til 1969 .
Þótti hann sem forseti áorka ýmsu á innlendum vettvangi í Bandaríkjunum en stríðsrekstur í Víetnam bakaði honum hins vegar miklar óvinsældir .
Sigurður Bogi Sævarsson sbs@mbl.is 