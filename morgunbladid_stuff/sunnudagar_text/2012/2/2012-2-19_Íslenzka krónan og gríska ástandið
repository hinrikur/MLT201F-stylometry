Það er tekið eftir því , sem Jón Sigurðsson , forstjóri Össurar hf. , segir vegna þess , að hann hefur látið verkin tala .
Hann tók við fyrirtækinu árið 1996 með 42 starfsmenn að því er fram kom í Viðskiptablaði Morgunblaðsins í fyrradag en hjá því starfa nú 1.850 manns , þar af 360 á Íslandi .
Þetta er mikill árangur .
Þetta er afrek .
Jón Sigurðsson sagði í ræðu á Viðskiptaþingi sl. miðvikudag : " Mér finnst við vera að tala um afleiðingar þess að hafa gjaldmiðil , sem enginn treystir ...
Eina leiðin út úr þessu er að tengja krónuna við evruna , því 80% viðskiptanna eru við Evrópu .
" Nú er það að vísu svo , að ekki eru allir sammála því að 80% viðskipta okkar séu við Evrópu .
Þannig sé það að vísu fært í bókhald þjóðarbúsins vegna þess , að álið er allt flutt út til Rotterdam .
En þótt skipin sigli til Rotterdam sé álið nánast allt borgað í dollurum .
Þegar við það bætist að um og yfir helmingur útflutnings sjávarafurða sé borgaður í dollurum og jafnvel meir séu frekar rök fyrir því að tengjast dollar en evru .
Þetta segja spakir menn í íslenzka álheiminum .
Svo er hægt að horfa á gjaldmiðilsmál okkar Íslendinga út frá öðru sjónarhorni .
Það gerir Ragnar Arnalds , fyrrverandi fjármálaráðherra og fyrrverandi formaður Alþýðubandalags , í grein hér í Morgunblaðinu í fyrradag .
Hann hefur líkt og Jón Sigurðsson í Össuri látið verkin tala .
Sumir telja , að sem fjármálaráðherra á árunum 1980-1983 hafi Ragnar komið fram á sjónarsviðið sem sannur íhaldsmaður á almannafé .
Í grein sinni sagði Ragnar : " Langt er síðan farið var að reikna út hve mikið samræmi væri í sögulegu samhengi með hagsveiflum í ríkjum ESB-ríkja svo og á Íslandi og í Noregi , þ.e. hversu samhverfar ( symmetric ) sveiflurnar væru .
Útreikningarnir hafa m.a. sýnt tvo mikilvæga þætti hagsveiflunnar , þ.e. viðskiptakjör og hagvöxt .
Samræmið reyndist mest hjá kjarnaríkjum evrusvæðisins en sveiflur í efnahagslífi Svíþjóðar , Danmerkur og Bretlands reyndust áberandi ósamhverfar miðað við evruríkin .
Ísland og Noregur skáru sig þó algerlega úr .
Í báðum þessum löndum hafa hagsveiflur reynst í furðulitlu samræmi við hagþróun á evrusvæðinu .
Þetta sýnir að Íslendingar og Norðmenn eiga ekkert erindi inn á evrusvæðið og gætu orðið þar fyrir stóráföllum vegna þess hve efnahagslíf þeirra er í litlum takti við evruríkin .
Skýringin er augljós : engin þjóð í ESB er jafnháð sjávarútvegi og við Íslendingar .
Stór hluti tekna og útgjalda atvinnulífsins er auk þess í öðrum myntum en evru .
En hjá Norðmönnum er það tvennt , sjávarútvegur og olíuvinnsla , sem veldur því að hagkerfi þeirra sveiflast með allt öðrum hætti en almennt er á evrusvæðinu .
" Þeir Jón Sigurðsson í Össuri og Ragnar Arnalds horfa á þessi mál út frá ólíkum sjónarhólum .
Jón horfir á það sem gerist í sínu fyrirtæki og kannski á stöðuna í atvinnugreinum , sem eru í svipaðri stöðu , þótt þau séu ekki í sömu grein atvinnulífsins og Össur .
Ragnar horfir á málið út frá sjónarhorni manns sem vegna ráðherrastarfa og áratuga þátttöku í stjórnmálum hefur öðlast yfirsýn yfir málefni íslenzka þjóðarbúsins alls .
Svo getum við , hinir almennu borgarar á Íslandi , fylgzt með því sem er að gerast í kringum okkur .
Grikkir búa við evru , sem töluverðum hópi Íslendinga finnst eftirsóknarvert að taka upp .
Hverjar hafa afleiðingarnar orðið fyrir Grikki af að taka upp evru ? Um helgina var eldur settur að nær 50 húsum í miðborg Aþenu .
Ævareitt fólk fór ránshendi um 150 verzlanir á því svæði .
Eitt hundrað þúsund manns voru á götum Aþenu og Þessalóníku að mótmæla 22% launalækkun , uppsögnum , atvinnuleysi ( um 45% ungs fólks eru atvinnulaus ) og skerðingu á lífeyrisréttindum .
Á götum Aþenu eru 25 þúsund heimilislausir einstaklingar , sem sofa á götunni eða í tjöldum .
Þýzkur blaðamaður kom að fimm manna fjölskyldu , sem hafðist við í tjaldi .
Fjöldi þeirra , sem fremja sjálfsmorð , hefur tvöfaldazt á síðustu árum .
Þetta neyðarástand hjá grískum almenningi verður ekki afgreitt með því einu að segja að þeim sé nær , þeir hafi ekki kunnað fótum sínum forráð .
Sl. miðvikudag reis forseti Grikklands upp og beindi orðum sínum að Þjóðverjum , Hollendingum og Finnum , sem hafa verið hvað gagnrýnastir á Grikki , og spurði hvaðan þeim kæmi réttur til að tala niður til Grikkja .
Grikkir hefðu lagt sitt af mörkum til að verja frelsi Evrópu .
Það var rifjað upp af þessu tilefni , að forseti Grikklands hefði verið meðlimur andspyrnuhreyfingar Grikkja , þegar Grikkland var hernumið af Þýzkalandi Adolfs Hitlers .
Þá fengu þessi orð hins aldurhnigna gríska forseta nýja merkingu .
Sama dag sagði Mario Monti , forsætisráðherra Ítalíu , að rót vanda evrusvæðisins væri að Þjóðverjar og Frakkar hefðu brotið allar reglur þess , þegar það hentaði þeim sjálfum árið 2003 .
Það er alveg rétt hjá gagnrýnendum íslenzku krónunnar að veikleikar hennar eru margir .
En svo er að sjá , sem veikleikar evrunnar séu ekki minni og raunar margfalt meiri fyrir sumt af því fólki , sem við hana býr .
Jafnvel í Bandaríkjunum , sem búa við dollar , er " skuldavandi heimila " ekki óþekkt fyrirbrigði .
Frá ársbyrjun 2008 hafa fjórar milljónir Bandaríkjamanna misst heimili sín .
Fyrir nokkrum dögum var undirritað samkomulag milli fimm stærstu banka Bandaríkjanna , alríkisstjórnarinnar og einstakra ríkja um 26 milljarða dollara aðgerðir til þess að leysa úr skuldavanda heimila í Bandaríkjunum .
Getur verið að hinn " ónýti " gjaldmiðill , krónan , hafi bjargað okkur frá " grísku " ástandi ? 