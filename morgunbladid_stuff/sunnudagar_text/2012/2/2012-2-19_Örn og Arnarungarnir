Örn Snorrason kennari f. 31. jan. 1912 á Dalvík , d. 1. okt. 1985 í Reykjavík .
Með gleði í huga og þakklæti frá " Arnarungunum " , börnunum sem hann kenndi og fylgdi barnaskólaárin á Akureyri 1941-1947 .
Foreldrar Arnar voru Snorri Sigfússon , skólastjóri á Flateyri og síðar skólastjóri og námsstjóri Norðurlands á Akureyri , og Guðrún Jóhannesdóttir húsfreyja .
Örn var elstur sjö systkina sem öll eru látin .
Hann flutti til Flateyrar á fyrsta ári , er faðir hans varð skólastjóri þar og síðan með fjölskyldunni til Akureyrar árið 1930 , þá nemandi í MA og varð stúdent þaðan 1933 .
Örn las guðfræði við HÍ 1933-1935 , cand .
phil .
þaðan 1934 , árið sem við Arnarungarnir fæddumst .
Okkur til láns hætti hann við prestinn , fór í Kennaraskólann og lauk kennaraprófi 1936 .
Lengst af kenndi Örn á Akureyri , við Barnaskólann 1937-1960 en einnig við Gagnfræðaskólann og Menntaskólann .
Kennsluferli sínum lauk hann 1970 , við Álftamýrarskólann í Reykjavík .
Eftir það vann hann við prófarkalestur , ritstörf og þýðingar .
Skrá yfir ritverk Arnar má sjá í Æviskrám MA-stúdenta I. Örn kvæntist árið 1945 Ragnheiði Hjaltadóttur frá Húsavík f. 1. janúar 1920 , sem hann missti 1963 frá tveimur börnum þeirra , Hjalta þá 17 ára og Guðrúnu 10 ára .
Meðal afkomenda Arnar er Örn Snorrason yngri , dóttursonur .
Skólinn og kennarinn Sjö ára hófum við námið í Barnaskólanum á syðri brekkunni , byggðum 1930 .
Örn var aðalkennarinn okkar öll árin í 5. stofu að undanskildu 1942-1943 þegar hann kenndi á Laugum og við í góðum höndum systra hans , Önnu og Gunnhildar .
Örn var frábær kennari og ástsæll af nemendum sínum .
Hann hafði einstaka hæfileika til að gera námið að leik og lék með okkur til náms og þroska .
Reglur og upplýsingar rímaði hann gjarna saman svo að léttara varð að muna og melta , hvort sem var málfræði , stafsetning , reikningur , landafræði eða saga .
Sjálfur lýsti Örn þessu sem " rímuðum upplýsingum og ábendingum , ætluðum til aðstoðar við kennslu og nám – án skáldskapargildis " .
Margt af þessu hefur geymst , mörgum til gagns , fjölritað og prentað .
Af öllum kennslugreinum náði hann , að mínu mati , hæstu flugi í íslensku .
Ég minnist þess að Snorri skólastjóri kallaði okkur bekkjarsystkinin " litlu málfræðingana " .
Vissulega nutum við í MA hinna ágætustu íslenskukennara , sem byggðu upp af góðum efniviði , en grunnurinn og hornsteinninn voru frá Erni .
Strákurinn og húmoristinn Sveinbjörn Finnsson , æskuvinur að vestan og samstúdent , skrifar minningargrein í Mbl. 10. október 1985 : " Strákapör hans í æsku voru með ólíkindum margbreytileg .
Lipurðin var einstök , sama hvort hann fór jakahlaup að vetri og sást þá ekki fyrir um dýpi eða klifraði á húsþökum , settist á skorsteina og hálfsvældi út heimilisfólk , strákaskaranum sem á horfði en minna þorði , til óblandinnar ánægju .
Allt var honum fyrirgefið , enda hvers manns hugljúfi , hjálpsamur og góðfús .
Ennþá lifa af honum sagnir vestra .
" Fyrir hönd eftirlifandi samstúdenta Arnar þakkaði Sveinbjörn " ...
samfylgd hans , sem var konungur kátínu og gleði í okkar hópi .
" Á Akureyri var Örn nágranni og í miklu vinfengi við Sigurð Guðmundsson skólameistara og fjölskyldu .
Steingrímur , yngsti sonur Sigurðar , skrifar ( Lausnarsteinn ) : " Mörgum Reykvíkingum finnst Akureyringar grútleiðinlegir , og þeir geta ekki skilið Akureyrskan húmor .
Auðvitað er nóg um húmor á Akureyri .
Einn mesti húmoristi sem ég hef kynnst um mína daga var Örn Snorrason .
Eitt sinn var Gerd Grieg í heimsókn hjá pabba og mömmu .
Þar var Örn sem oftar .
Pabbi sagði þegar hann hafði kynnt Gerd og Örn : " Denne Össe er en af mine mest begavede elever ! " Örlygur Sigurðsson getur þess í bók sinni Bolsíur frá bernskutíð að Jón Sveinsson hafi unnið það sér til frægðar , sem ungur bæjarstjóri , að stökkva yfir Glerárgljúfur sem enginn hefði leikið eftir nema fuglinn fljúgandi og Örn Snorrason .
Sex vetur vorum við í " Arnarhreiðrinu " í 5. stofu við nám og leik , u.þ.b. 30 talsins , þar af 12-14 strákar .
Aldrei virtust stelpurnar , sem alltaf voru í meirihluta , óánægðar með að það var karl en ekki kerling sem kenndi .
Enda var Örn vafalítið skemmtilegasti " strákurinn " í bekknum .
Hann lék við okkur og með okkur innan skólans og utan .
Eitt sinn í ærslafullri skollablindu þar sem Örn var skollinn , var barið að dyrum , sem enginn heyrði .
Inn gekk skólastjórinn og fékk þá soninn Örn " skolla " fljúgandi í fangið .
Utan skólans fór Örn með okkur á skíði og skauta og stundum var dorgað gegnum ís .
Utan kennslu og ritstarfa var söngur og veiðar meðal hugðarefna Arnar .
Hann var félagi í Kantötukórnum í nokkur ár og Karlakórnum Geysi 1936-1949 .
Hann fór sjaldan til útlanda en undi sér best í íslenskri náttúru , að veiðum við á eða vatn .
Gamantregi skáldsins Í bók sinni Gamantregi kveðst Örn hafa ort talsvert og sem ungur maður gengið með þá grillu að hann væri kannski skáld .
Haft er eftir Sigurði skólameistara að hann teldi Örn , af öllum sínum nemendum , bestan efnivið í skáld .
Út á við voru gamanvísur og skemmtibragir mest áberandi , en ríkjandi í fari hans var hið græskulausa gaman og skemmtilegt skopskyn , sem alltaf lifði í stráknum Erni , þótt hann yxi – að mestu – upp úr strákapörum æskunnar á Flateyri , sem hann lýsir í bókunum , Þegar við Kalli vorum strákar og Enn um okkur Kalla .
Anna Snorradóttir skrifaði um bróður sinn látinn ( Mbl. 10. okt. 1985 ) : " Örn átti marga strengi í brjósti , stóra hörpu , sem hann lék á bæði í gleði og sorg .
Nemendum hans þótti vænt um hann og sýndu honum margvíslegan sóma og tryggð til hinstu stundar .
Það var fátt , sem honum þótti vænna um en þessi órofa elskusemi gamalla nemenda .
Hann skrifaði sig barnakennara og sagði eitt sinn , að líklega væri hann eini barnakennari landsins , hinir væru allir grunnskólakennarar .
Kannski hefir honum þótt nafnið fallegt og vænna um börnin heldur en stofnunina .
" Gamantregi er úrval skáldskapar Arnar , gamanmál og tregablandin ljóð og frásagnir , sett saman 1932-1969 .
Þar minnist hann sérstaklega einnar setningar úr ræðu Sigurðar skólameistara á Sal : " Það er illa gert og það er ljótt að gera gys að mannlegri eymd .
" Örn skrifar : " Sjálfum mér hefur ræða þessi orðið til gæfu .
Ég tel að vísu að ég hafi aldrei ótugt verið , en oft hef ég átt í erfiðleikum með hinn óstýriláta strák hið innra , sem helst hefur viljað skopast að öllu skoplegu .
Varast hef ég síðan , er mín kímnigáfa hefur ætlað með mig í ógöngur , að ekki særði ég og síst þá , sem bágt áttu .
Ég er því skólameistara eilíflega þakklátur fyrir þessa stuttu ræðu .
" Í Gamantrega hljómar líka viðkvæmi strengurinn í " hörpu Arnar " , sem hljótt var um í gleðiríkri samveru skólaáranna .
Síðasta ljóðið , " Ort við ævilok " , hljóðar svo : Við hljótum stundum harðan dóm , en hjartað þolir allt ! – Hvar aðeins virðist auðn og tóm , grær undurfagurt tregans blóm .
Í von um endurfundi fylgir svo limra í lokin : Við þökkum nú guði , að gera þig ekki að presti , en gefa þér auð , sem þú deildir með okkur í nesti .
– Saman við lærðum , lékum og sungum – ljóð sem að hæfðu Arnarungum .
Við þökkum þér allt , og þúsundfalt – barnakennarinn besti .
Fyrir hönd Arnarunganna , Jóhann Lárus Jónasson .
