Matreiðslubókin Eldum íslenskt með kokkalandsliðinu kom nýverið út á vegum útgáfunnar Sögur .
Hún fylgir í fótspor bókarinnar Einfalt með Kokkalandsliðinu , sem kom út fyrir jólin 2010 og seldist upp .
Bókin er skemmtilega uppsett og prýðir hana fjöldi fallegra matarljósmynda eftir Árna Torfason , sem er líka ábyrgur fyrir stílhreina umbrotinu .
Bókin er tæpar 200 síður að lengd .
Í bókinni er fjöldi uppskrifta en höfuðáhersla er lögð á íslenskt hráefni , uppruna þess , eldamennsku og fróðleik tengdan mat og matargerð .
Inni á milli eru stutt viðtöl við bændur , sem segja frá sinni framleiðslu og aðferðum , sem jarðtengir hráefnið ef svo má segja .
Íslenskar búvörur eru í forgrunni en í bókinni er fjöldi kjöt- , grænmetis- og fiskrétta auk sósuuppskrifta , brauðuppskrifta og eftirrétta .
Bókin er sérstök fyrir þær sakir að hver réttur inniheldur aðeins fimm hráefni , auk þess sem til er í hverju eldhúsi , sem gerir innkaupin auðveld og fljótleg .
Þau hráefni sem miðað er við að til séu í hverju eldhúsi eru til dæmis salt og pipar , hveiti , sykur , olía , kraftur , vatn , smjörklípa og mjólkurdreitill .
Þarna er verið að vinna eftir svipaðri aðferð og í fyrri bókinni en þar var miðað við fjögur grunnhráefni .
Rammíslensk húsmæðraskólafræði Í formála bókarinnar ritar Hafliði Halldórsson , forseti Klúbbs matreiðslumeistara , að fyrrverandi og núverandi landsliðsfólk vinni hér saman og tengi kynslóðirnar í eldhúsinu .
" Þeir leggja á borð reynslu sína af íslenskri matargerð og hafa að leiðarljósi rammíslensk húsmæðraskólafræði og hefðbundnar uppskriftir sem finna má í Kvennafræðaranum eftir Elínu Briem frá 1891 og Matreiðslubók Jóninnu Sigurðardóttur frá 1927 en þær bækur höfðu mikil áhrif á íslenska matargerð , " skrifar hann og hvetur heimiliskokka til að prófa sem flesta rétti og halda áfram að þróa íslenska eldhúsið .
Aðalritstjóri bókarinnar er matreiðslumaðurinn Bjarni Gunnar Kristinsson en uppskriftirnar koma frá meðlimum kokkalandsliðsins fyrr og nú .
Meðfylgjandi eru nokkrar uppskriftir úr bókinni sem gætu líka verið uppskrift að góðri kvöldstund heimavið .
Allar uppskriftirnar í bókinni miðast við fjóra .
Léttreykt ýsa með kremuðu bankabyggi og spínati 800 g reykt ýsuflök 150 g bankabygg 200 g spínat 5 dl rjómi 12 kirsuberjatómatar RoðflettIð ýsuflökin og beinhreinsið .
Sjóðið bankabyggið rólega í vatni í 30 mínútur .
Þegar það er soðið blandið þá rjómanum saman við og kryddið með salti og pipar og látið sjóða smástund .
Passið að hræra í á meðan .
Skerið svo fiskinn í hæfilega stór stykki og sjóðið í vatni .
Skerið tómatana í tvennt , léttkraumið spínatið í smjöri , bætið tómötunum út í og látið þá volgna í gegn .
Tómattónuð gulrótarmauksúpa 500 g gulrætur ½ dós niðursoðnir tómatar 4 sneiðar beikon 4 msk smátt sneiddur graslaukur 1 dós sýrður rjómi ( 18% ) Í eldhúsinu : Vatn Skrælið gulræturnar og setjið yfir til suðu í sjóðandi vatni .
Þegar gulræturnar eru hálfsoðnar bætið þá tómötunum út í og sjóðið saman þar til gulræturnar eru orðnar vel mjúkar .
Bætið vatni út í ef þurfa þykir og fáið suðuna upp .
Á meðan súpan er að sjóða er gott að stökksteikja beikonið , hræra upp sýrða rjómann og blanda 2 msk af graslauk saman við .
Maukið súpuna síðan með töfrasprota þar til hún er silkimjúk , bætið við 2 msk af skornum graslauk og kryddið með salti og pipar .
Smakkið súpuna til og látið hana sjóða mjög rólega á meðan .
Ausið súpunni á diska , setjið eina góða matskeið af sýrða rjómanum út í og stökka beikonið yfir .
Steikt lambalifur 800 g lambalifur 2 timíangreinar ( eða 1 tsk þurrkað timían ) Í eldhúsinu : Olía vatn salt og pipar Lifur snyrt og skorin í 3 cm sneiðar , sett í skál með olíu , timían , salti og pipar og látin liggja í 30 mín .
Lifrin er þá brúnuð á heitri pönnu , snúið og elduð á hálfum hita með smá vatni undir loki í um 3 mínútur .
Krydduð til .
Athugið að lifur þarf skamma eldun og nýtur sín best þegar hún er ljósrauð .
Afbragðsréttur með sætum kartöflum úr ofni og heitu mangósalsa .
Heitt mangósalsa 1 vel þroskað mangó 2 laukar 1 ferskur eldpipar ( chili ) sérríedik Í eldhúsinu : olía vatn salt og pipar Laukar skornir í grófa teninga og svitaðir í olíu , mangó skorið í teninga og bætt í ásamt söxuðum eldpipar .
Svitað í 2-3 mínútur .
Síðan er 1½ dl af vatni hellt yfir og soðið í 3 mín. , smakkað til með salti , pipar og 2-3 msk af ediki .
Góð með ýmsum mat , t.d. lifur .
Mysuosts- og skyrfroða 350 g skyr 150 g mysuostur 300 ml rjómi 30 ml sítrónusafi 20 g flórsykur Í eldhúsinu : Vatn Skyr , mysuostur , sítrónusafi og flórsykur þeytt saman með örlitlu vatni .
Þegar blandan hefur samlagast og er orðin mjúk er rjómanum blandað saman við .
Blandan er því næst sett í kolsýrurjómasprautu og sprautað á diska .
Gott með sætri sósu eða sveskju-skál ( kompot ) .
