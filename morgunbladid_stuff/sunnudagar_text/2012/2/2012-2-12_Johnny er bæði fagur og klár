Þetta er mín síða svo ég geri það sem ég vil .
Ef mig langar að skrifa ástarljóð til Johnnys Depps geri ég það .
Það myndi hljóma nokkurn veginn svona : Ó Johnny þú ert fagur og klár , góðar tennur og frábært hár , horft hef ég á þig í fjöldamörg ár , yfir þér hlegið og fellt nokkur tár .
Líklegast myndi ástarljóð þetta aldrei berast leikaranum góða .
Svo að í staðinn tileinka ég honum þennan ramma hér í staðinn .
Í bíóheiminum stóra hefur Johnny Depp aldrei brugðist mér .
Á hann er gott að horfa og hann kann líka að leika .
Þetta tvennt fer ekki alltaf saman .
Aðdáun mín byrjaði með Don Juan DeMarco .
Unglingsstúlkum hefði auðvitað átt að banna að horfa á þessa mynd .
Svo mikið kiknaði maður í hnjánum .
Ekki má heldur gleyma What ' s eating Gilbert Grape og alls ekki Benny & Joon .
Hún sýndi manni að ástin var til alls staðar .
Líka hjá " furðufuglum " og mikið var það nú gott að vita .
Svo liðu árin og Johnny hélt áfram að sanna sig .
Þegar honum tókst að leika hálfgerðan geðsjúkling í Secret Window en samt vera sjarmerandi eignaðist hann hjarta mitt allt .
Í byrjun kvikmyndarinnar Rum Diary , sem ég horfði á fyrir skemmstu , brá mér nokkuð .
Þetta er í eina skiptið sem ég hef ekki séð glitta í blikið góða í augunum á Johnny .
Karakterinn hans var með blóðsprungið auga .
Mér leist ekkert á þetta .
En fljótt var " skipt um peru " og þá var Johnny aftur kominn í lag .
Lék vel og var heillandi .
Ég ætla að gá hvort ég er ekki örugglega búin að sjá allar myndir með honum .
Þá get ég með sanni sagt að hann leiki alltaf vel og sé sætur um leið .
Sama hvort hann er sjóræningi eða vel greiddur töffari .
