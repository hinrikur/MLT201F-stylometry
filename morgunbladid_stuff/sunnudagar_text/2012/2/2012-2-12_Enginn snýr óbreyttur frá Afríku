Pálína er úr Gnúpverjahreppi en Guðrún Agla úr Reykjavík .
Báðar eru tvítugar , kynntust í Kvennaskólanum , útskrifuðust þaðan sem stúdentar síðastliðið vor og lögðu upp í mikla ferð nú í ársbyrjun .
Þær komu til Parísar um síðustu helgi eftir rúman mánuð í Tógó , voru í frönsku höfuðborginni þegar Sunnudagsmogginn sló á þráðinn , ætluðu áleiðis til Taílands nú um helgina og koma ekki aftur heim til Íslands fyrr en í vor .
Ætla fyrst að skoða sig um í Asíu og síðan í Bandaríkjunum .
Spes-barnaþorpin Ástæða þess að þær dvöldu í Tógó er í raun sú að afabróðir Pálínu , Njörður P. Njarðvík , er einn stofnenda Spes á Íslandi , sem reka barnaþorp í landinu og Njörður fer sjálfur utan og dvelur þar í nokkrar vikur á hverju ári .
" Ég spurði Njörð einhvern tíma að því hvort ég mætti fara og kynnast starfinu hjá Spes þegar ég væri búin með skólann og honum leist strax mjög vel á það .
Það var svo heldur ekkert mál þegar vinkona mín vildi fá að koma líka .
Við fórum út með Nirði og hann var með okkur fyrstu tvær vikurnar , " segir Pálína .
Pálína og Guðrún Agla voru fyrsta hálfa mánuðinn í Lomé , þá 10 daga í Kpalime og þá aðra 10 daga í Lomé .
Til að búa sig undir ferðina til Tógó fór Pálína sem au-pair til Parísar í haust ; ekki síst til að þjálfa sig í frönskunni , en það fagra tungumál er einmitt hið opinbera í þessari gömlu , frönsku nýlendu .
Afríka er jafnan töluvert í fréttum , oft vegna hungursneyða eða annarra hörmunga , og Guðrún Agla segir skrýtið að koma í fyrsta skipti á stað sem hún hafði heyrt mikið um en þó ekki skynjað almennilega hvernig væri .
Mikil upplifun " Njörður sagði okkur í flugvélinni að enginn kæmi óbreyttur frá Afríku , " segir Pálína og þær staðfesta í kór að það séu engar ýkjur .
" Við biðum spenntar eftir breytingunni , en hún varð öðruvísi en maður hélt kannski .
Eftir um það bil tvær vikur áttuðum við okkur á því að við vorum farnar að elska börnin næstum því eins og þau væru okkar eigin , " segir Guðrún Agla .
Það var mikil upplifun að koma til landsins , eins og nærri má geta .
" Okkur fannst þetta allt mjög skrýtið fyrst en það var ótrúlega fljótt að venjast ; geitur og hænur á vappi hvar sem var , fimm manns á sama mótorhjólinu og konur með mikil þyngsli á höfðinu .
Flestar báru meira á höfðinu en við gætum haldið á tvær saman ! " Pálína nefnir að þegar þær Guðrún Agla voru sendar að kaupa 12 eins og hálfs lítra flöskur af vatni ætlaði konan sem seldi þeim varninginn að skella kassanum á höfuðið á Pálínu .
" Ég sagðist ekki vilja það og þá hló hún að mér ; þótti fáránlegt að ég ætlaði að dröslast með kassann í höndunum ! " Þær segja sláandi að upplifa hve mikill munur sé á tækifærum fólks til að koma sér áfram í lífinu .
Eftir dvöl í Tógó sé ljóst hve mikil forréttindi það séu að fæðast í landi eins og okkar .
" Að fá að hafa valkost í lífinu , að fá að læra það sem maður vill , og það að kynnast eigin fjölskyldu .
Þetta eru ekki sjálfsagðir hlutir .
Heima á Íslandi getur fólk gert hvað sem það vill ; auðvitað er það undir hverjum og einum komið en allir hafa tækifæri til að fara í háskóla eða gera hvað annað sem þá langar til að gera .
Í Tógó hefur fólk ekkert val .
" Svo einfalt er það .
Þær urðu varar við mikla fátækt .
" Sums staðar sá maður " hús " úr fjórum spýtum þar sem voru engir veggir og fólk svaf á moldargólfi .
Og þegar við keyrðum í gegnum sveitirnar frá Kpalime reyndi fólk að selja okkar dauðar skógarrottur .
Þetta fólk hefur engin tækifæri en reyndi að selja það sem það hafði .
" Þær skynjuðu líka meðan á dvölinni í Tógó stóð hve fólk er nægjusamt .
" Við getum lært að endurmeta lífið á svona stað .
Krakkarnir eiga varla neitt en eru samt lífsglaðir og yndislegir , syngja mikið og eru ánægðir .
Við gleymum okkur oft í hlutum sem skipta ekki máli eins og í hvaða fötum maður á að vera ! " Sama má segja um matinn .
" Ef maður er svangur þá borðar maður það sem er í boði þótt það sé ekki girnilegt .
Maturinn í Tógó er yfirleitt mjög góður en ef stór biti af rótum er það eina sem er í boði þá borðar maður hann .
Það er hollt fyrir Íslendinga að upplifa svona .
" Í Tógó er mikið um kolvetnaríkan mat ; hrísgrjón , núðlur , maís og brauð , svo fáein dæmi séu nefnd .
Hvíti maðurinn er afar sjaldséður á götum borgarinnar Lomé við sjóinn en þær hittu nokkra slíka bakpokaferðalanga í Kpalime , sem er töluvert inni í landi .
" Hvítar stelpur eru eins og lottómiðar ; karlar voru rosalega áhugasamir um okkur á götum úti og margir spurðu strax hvort við vildum giftast þeim ! Það gæti verið þeirra leið til að komast í burtu .
" Heimamenn bera samt sem áður mikla virðingu fyrir hvítu fólki og vilja allt fyrir það gera .
Einn daginn ákváðu þær vinkonur að koma við á stað þar sem hægt var að fara á netið .
" Það var reyndar versta net sögunnar , en það er aukaatriði .
Á leiðinni þangað eignuðumst við nýjan vin , Ali , sem var virkilega fínn 18 ára strákur .
Við sögðumst ætla á netið en hann benti okkur á að allt væri lokað á sunnudögum .
Svo rakst hann á karlinn sem vinnur þarna og sagði hvað okkur langaði til að gera og sá hinn sami hjólaði í flýti heim til sín að ná í lykil .
" Hálftíma seinna kom hann kófsveittur til baka , opnaði og ræsti tölvubúnaðinn , sem tók dágóða stund , sérstaklega fyrir íslensku stúlkurnar .
Rólegir í tíðinni Pálína og Guðrún Agla segja að þótt Tógóbúar eigi klukkur og miði tímann við þær fari þeir ekki endilega eftir þeim ! " Okkur var sagt að ganga með börnunum í skólann klukkan sjö á morgnana .
Við mættum eins og stundvísir Íslendingar þegar klukkuna vantaði fimm mínútur í en þá voru krakkarnir löngu farnir , höfðu farið korter fyrir ! Morguninn eftir ætluðum við ekki að gera sömu mistökin og mættum korter fyrir sjö .
Þá þurftum við að bíða í tuttugu mínútur því þennan daginn fóru þau fimm mínútur yfir .
" Þeim var sagt að ná í krakkana klukkan hálfellefu .
" Þegar við komum í skólann settumst við á tré og biðum í fjörutíu mínútur .
Krakkarnir eru nefnilega ekki búnir í skólanum fyrr en hálftólf ! " Þær segjast aldar upp við að láta tíma ekki fara til spillis .
" Við klárum þau verk sem þarf að gera fljótt og vel og gerum svo næstu verk eða fáum okkur frí .
Hér er fólk aldrei í kappi við tímann .
Þvottakonunni finnst ekkert að því að hengja þvottinn upp fjórum sinnum .
Henni finnst líka mjög eðlilegt að nota nýþveginn þvott sem tusku og þvo hann svo nokkrum sinnum í viðbót ...
" Þær segja að vegalengd sem þær fari á 10 mínútum takir Tógóbúa 25 mínútur að ganga .
" Við höfum vissulega gott af því að hætta að flýta okkur og gefa kappið við klukkuna upp á bátinn , " segja þær og hlæja .
Vinkonurnar segjast ekki hafa viljað fara á mis við reynsluna af mánaðardvöl í Tógó .
" Þetta var okkur hollt og við munum búa að þessari lífsreynslu alla tíð .
Við getum eiginlega ekki beðið eftir því að koma þangað einhvern tíma aftur .
" Þær eru ekki í vafa um að margir Íslendingar geti lagt hönd á plóginn í Tógó .
Til dæmis kosti 77 evrur á mánuði , um 12.500 krónur , að halda uppi einu barni í þorpi hjá Spes .
Neyðin sé mikil í Tógó og með slíku framlagi fækki um eitt barn á götunum .
" Enginn getur gert allt en allir geta gert eitthvað .
Við ákváðum að styrkja eitt barn ásamt nokkrum vinum okkar ; erum nú " foreldrar " stráks sem heitir Oliver .
Þegar kreppan skall á þurftu sumir að hætta að styrkja Spes og þá missti Oliver " foreldra " sína en nú tókum við hann að okkur .
Það er ótrúlega lærdómsríkt að upplifa hvað aðrir þurfa að búa við eftir að vera uppalinn við þau forréttindi sem Íslendingar eru vanir .
" 