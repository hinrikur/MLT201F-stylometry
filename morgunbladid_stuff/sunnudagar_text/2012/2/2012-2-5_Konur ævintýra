Vinsælasti rithöfundur heims í dag er James Patterson , þó kannski sé réttara að kalla hann textavél frekar en rithöfund .
Ef spurt er um vinsælasta kvenrithöfund situr Joanna Rowling víst enn í fyrsta sæti , þó Harry Potter-þríleiknum hafi lokið fyrir nokkru , og svo geri ég ráð fyrir að Jodi Picoult komi þar næst og svo Stephenie Meyer , en ekki langt undan , neðar á listanum séu þær Charlaine Harris og Janet Evanovich .
Í vikunni var frumsýnd kvikmynd eftir bók Janet Evanovich um mannaveiðarann Stephanie Plum .
Af því tilefni varð ég mér úti um bækur eftir hana og las tvær þeirra í langri flugferð í vikunni .
Evanovich blandar saman rómantík , spennu , ofbeldi og heilmiklum húmor , en allt þetta einkennir einmitt bækur Charlaine Harris , sem frægust er fyrir bókaröðina um griðkuna Sookie Stackhouse þó grunnþáttur þeirra bóka sé yfirnáttúrulegur og ævintýri Stackhouse snúist um vampírur og varúlfa , nornir og náriðla .
Harris hefur einnig skrifað spennubækur , annars vegar röð þar sem hörkutólið Lily Bard er í aðalhlutverki og hinsvegar röð þar sem Aurora Teagarden leysir snúnar morðgátur í smábæ .
Stephanie Plum býr líka í smábæ , en hún glímir við glæpamenn sem sumir hverjir eru með alvarlegar geðtruflanir , eða svo var það í það minnsta í þeim tveim bókum eftir Evanovich sem ég las um daginn .
Fléttan er ekki ýkja snúin , sérstaklega var hún þunnildisleg í seinni bókinni , en það kemur ekki að sök , í bókunum er fullt af furðufuglum og Stephanie Plum ekki síst hvað varðar sérkennilega hugsun og háttu .
Þær Plum og Stackhouse eiga það sameiginlegt að standast ekki sjarmöra , sama hvað þeir eru annars miklir lúðar .
Raunsönn mynd ? 