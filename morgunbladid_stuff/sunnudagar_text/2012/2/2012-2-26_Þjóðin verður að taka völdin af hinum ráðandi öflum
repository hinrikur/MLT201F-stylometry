Þeir sem ráða , stjórnmálamenn og háttsettir embættismenn , vilja yfirleitt komast hjá því að þjóðir taki sjálfar ákvarðanir í eigin málum í þjóðaratkvæðagreiðslum .
Þetta kom skýrt í ljós í haust þegar Papandreou , þáverandi forsætisráðherra Grikklands , tilkynnti að samkomulag við Evrópusambandið um aðstoð við Grikkland yrði lagt undir þjóðaratkvæði til samþykkis eða höfnunar .
Það varð uppi fótur og fit í höfuðborgum gróinna lýðræðisríkja Evrópu og svo fór að Papandreou var píndur til að falla frá þessum áformum .
Sl. miðvikudag staðfesti Michael Link , Evrópuráðherra Þýzkalands , sem var á ferð í Dublin , í samtali við írska dagblaðið Irish Times , að Evrópusambandið hefði reynt að hafa orðalag ríkisfjármálasamningsins með þeim hætti að ekki þyrfti vegna stjórnarskrár Írlands að leggja samninginn undir þjóðaratkvæðagreiðslu á Írlandi .
Áður hafði Enda Kenny , forsætisráðherra Írlands , neitað því í írska þinginu að í Brussel væri unnið við slíka fágun orðalags ef svo má að orði komast .
Í samtali við evrópska vefmiðillinn eurobserver sl. fimmtudag , sagði Margrethe Vestager , ráðherra og leiðtogi Radikae Venstre í Danmörku , að stofnanir Evrópusambandsins yrðu að sýna aðildarríkjunum virðingu og hlusta á þau .
Ummæli ráðherrans benda til að hún telji eitthvað skorta á í þeim efnum .
Í umræðum hér á Íslandi um beint lýðræði , bæði á fundum og í einkasamtölum , hef ég orðið þess var að bæði þeir , sem nú eru í stjórnmálum og þeir sem hafa áður starfað á þeim vettvangi , hafa miklar efasemdir um kosti hins beina lýðræðis og telja gjarnan að það yrði fórnarlamb lýðskrums , skoðanir fólks yrðu keyptar með fjáraustri í auglýsingar og ekki væri hægt að treysta því að fólk setti sig inn í mál með viðunandi hætti .
Í grundvallaratriðum snýst þetta um það að " hin ráðandi stétt " og þá er átt við í öllum flokkum , vill ekki láta völd sín af hendi .
Beint lýðræði þýðir að völdin eru færð frá kjörnum fulltrúum til fólksins .
Gefið hefur verið út upplýsingarit , sem heitir Nútímalegt beint lýðræði í Sviss og á Íslandi með afar fróðlegum upplýsingum um beint lýðræði í Sviss .
Bæklingurinn er gefinn út með stuðningi frá utanríkisráðuneyti Sviss og sendiráði Sviss í Osló .
Íslenzk útgáfa hans var útbúin af Evrópustofnun um þjóðarfrumkvæði og þjóðaratkvæðagreiðslur IRI í samvinnu við Mannréttindastofnun og Lagastofnun Háskóla Íslands .
Rit þetta er mikilvægt framlag til umræðna um beint lýðræði á Íslandi .
Í upplýsingariti þessu segir m.a. : " Í Sviss má rekja sögu lýðræðisstofnana í kantónunum ( kantónur eru fullvalda fylki , sem saman mynda svissneska sambandsríkið ) aftur til 15. aldar .
Í kantónunni Graubunden gátu til dæmis nokkur sveitarfélög keypt sér frelsi frá lénsherrum og stofnuðu í kjölfarið eigin dómstóla .
Til þess að verja hið nýfengna frelsi mynduðu þau með sér bandalög til að tryggja sjálfstæði og sjálfsákvörðunarrétt samfélaga á svæðinu .
Þetta bandalagskerfi krafðist samhæfingar á milli einstakra svæða .
Þess vegna ferðuðust erindrekar á milli þorpa með bakpoka fulla af skjölum svo hægt væri að gera samninga um sameiginleg málefni .
Erindrekarnir sneru svo aftur til heimabyggðar sinnar með undirritaða samninga og lögðu þá fyrir heimamenn til samþykkis eða höfnunar .
Þannig varð hugtakið " referendum " ( þjóðaratkvæðagreiðsla ) til ( á latínu : " re " = " aftur " " ferre " = " færa " ) ...
Reyndar var Sviss eins og við þekkjum það í dag stofnað með þjóðaratkvæðagreiðslu um stjórnarskrána árið 1848 – allt frá þeim tíma hefur nútímalegt beint lýðræði verið mikilvægur þáttur í friðsamlegri úrlausn deilumála .
" Fjallað er í upplýsingaritinu um þróun beins lýðræðis í Sviss .
Um það segir : " Árið 1869 leiddi lýðræðishreyfing hins vegar til þróunar stjórnarskrár í kantón unni Zürich , sem gerði ráð fyrir mun meiri þátttöku .
Með henni voru ný bein lýðræðisréttindi á borð við borgarafrumkvæði og ( valfrjálsar ) þjóðaratkvæðagreiðslur innleidd .
Kosningaréttur var þó enn takmarkaður og konum var ekki veittur aðgangur að ákvarðanatökuferlinu ...
Í lok aldarinnar hafði svissneska fulltrúalýðræðið undirgengist margar mikilvægar breytingar , sem stuðluðu að beinu lýðræði : Borgaratillögur ( 1891 ) : Allir kjósendur greiða atkvæði um minnihlutatillögu , sem er samþykkt og lögð fram af hópi borgara og undirrituð ( í dag ) af a.m.k. 100.000 borgurum ( 2% kjósenda ) .
Almenn þjóðaratkvæðagreiðsla ( 1874 ) : Allir kjósendur greiða atkvæði um lög sem hafa verið samþykkt af þinginu og ( í dag ) a.m.k. 50.000 borgarar ( 1% kjósenda ) hafa lagt til að verði sett í þjóðaratkvæðagreiðslu .
Skyldubundin þjóðaratkvæðagreiðsla ( 1848 ) : Allir kjósendur greiða atkvæði um mikilvæg málefni í þjóðaratkvæðagreiðslu , sem skylt er að halda skv. lögum og varðar ályktun eða lög , sem samin eru af þinginu .
" Íslenzkt samfélag lamast aftur og aftur af stanzlausum innbyrðis deilum .
Stjórnkerfi landsins er í fjötrum margvíslegra sérhagsmuna .
Návígið , sem byggist á fámenni þjóðarinnar , innbyrðis skyldleika , persónulegri vináttu og því , sem á ensku er kallað : " old boys network " er rótin að því að hrunið mikla varð .
Það er bara til ein leið til þess að ráða bót á þessum veikleikum samfélags okkar – leið hins beina lýðræðis .
Að fólkið sjálft taki hinar endanlegu ákvarðanir í þjóðaratkvæðagreiðslum og atkvæðagreiðslum innan sveitarfélaga .
Þjóðin verður að taka völdin af " hinum ráðandi öflum " og taka þau í sínar hendur .
Við framkvæmd þeirra umbreytinga á samfélagsgerðinni getum við margt af Svisslendingum lært .
