Ég hef engan annan stað fyrir mig og fjölskyldu mína , " sagði hinn 56 ára Nur Muhammond , íbúi í fátækrahverfi í Rawalapindi í Pakistan .
Hann var að endurreisa íbúðarhús sitt þegar blaðamann Morgunblaðsins bar að en tvisvar á ári eru öll hús hverfisins brotin niður með öllu sem í þeim er .
Íbúarnir fá nokkurra daga viðvörun og síðan er hvert einasta hús rifið og persónulegir munir , sem ekki hefur verið forðað , eyðilagðir .
Landeigandinn er að tryggja sinn rétt .
Sex í tólf fermetra húsi Hús Nur Muhammond er 12 fermetra og grunnur þess er nokkrir múrsteinar og leir .
Gólfið er það sem móðir náttúra leggur til .
Veggirnir eru fáfengileg spýtugrind sem er þakin með teppum , pappa , plasti og öðru því efni sem til fellur .
Sex íbúar deila þessu 12 fermetra húsi en samtals eru a.m.k. 350 íbúar í hverfinu öllu , eða þessu Katchi Abadi eins og slík hverfi heita hér í Pakistan .
Þau skipta hundruðum í hverri einustu borg , sum smærri og sum miklu stærri .
Óöryggi og réttleysi einkenna þessar byggðir .
Þegar Morgunblaðið ber að eru tveir miðaldra húsráðendur við smíðar .
Sá sem við hittum fyrr vill ekki við okkur tala og hefur miklar áhyggjur af því að blaðamaður sé sérstaklega kominn til að taka andlitsmyndir af konu hans og dætrum .
Slíkt varðar við sæmd og heiður fjölskyldunnar .
Konurnar eru hér á heimavelli og hylja því ekki andlit sitt og sumar þeirra eru fríðleikskonur , hreinar og skarta flestar eðalsteini í nasavæng .
Ein þeirra situr með stálpaðri dóttur sinni og leitar lúsa í hársverði þeirrar síðarnefndu .
Aðrar fást við matseld og þvotta en karlmenn eru hér áberandi færri en kvenfólkið .
Það eru þeir sem fara um götur , leita að vinnu og betla .
Kona sem á fjölskyldu stundar ekki betl á götum úti í múslimalandi .
Gleymnir stjórnmálamenn Hverfið sem Morgunblaðið heimsótti er á landi sem Járnbrautir Pakistans eiga og hreysin eru hér fast við teinana .
Börnin í hverfinu leika sér á þeim og læra fljótt að hlaupa frá þegar lestin kemur æðandi .
Skýringar forsvarsmanna járnbrautanna á hinum tíðu húsbrotum eru að þeir ætli sér að nota þetta land og hafi réttarúrskurð fyrir því að þeir megi brjóta húsin .
" Hingað koma stjórnmálamenn á fjögurra ára fresti og lofa því að finna okkur varanlegan samastað þar sem við getum reist okkar hús en það er gleymt um leið og kosningar eru afstaðnar , " sögðu þeir Sharif og Imran , íbúar hverfisins , í samtali við Saeed Ahmed , blaðamann hér í Rawalapindi .
Fyrir tilviljun er það vinnufélagi Ahmeds blaðamanns á The News International sem aðstoðar Morgunblaðið á leið um hverfið og á eftir setjumst við yfir tebolla á ritstjórn þeirra félaga Ahmeds og Idris Abasi .
Þeir eru varkárir í yfirlýsingum en segjast ekki í neinum vafa um að þetta fólk sé algjörlega réttlaust .
Ahmed hafði samband við tvo af þeim þingmönnum sem gáfu íbúunum fyrirheit um úrbætur við síðustu kosningar .
Hvorugur þeirra fellst nú á að svæðið tilheyri þeirra kjördæmi og þeir vísa þar hvor á annan .
Þrjátíu og fimm ár í hreysi Nur Muhammond er dæmigerður íbúi í fátækrahverfi í Pakistanskri borg .
Hann er aðfluttur í Rawalapindi en hefur samt búið þar í 35 ár , öll árin í þessu ólögulega hreysi á ólöglegu landi .
Eins og er treystir hann á son sinn sem er nú í tímabundnu starfi .
Annar sonur hans aðstoðar við húsbygginguna .
" Ég vil ekkert endilega búa hér , ef þið getið útvegað mér annað land þá vil ég endilega fara en það er enginn til í að hjálpa okkur , " sagði Nur Muhammond í samtali við Morgunblaðið .
Bjarni Harðarson skrifar frá Pakistan 