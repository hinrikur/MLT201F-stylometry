Lífið getur verið ótrúlega snúið og á líklega að vera það .
Meira að segja fótboltalífið getur verið flókið , sem varla getur þó verið sanngjarnt .
Um helgina fer fram úrslitaleikur ensku deildarbikarkeppninnar á Wembley og áhangandi Liverpool til áratuga er í bobba með hvoru liðinu hann haldi ; sínum ástkæra Rauða her úr Bítlaborginni eða Aroni Einari Gunnarssyni og félögum í Cardiff .
Einn og einn hefur gefið gott ráð í vikunni ; að sjálfsögðu styður þú " þitt " lið eins og í hverjum öðrum leik .
Eða er það ekki ? Aðrir : Er hægt annað en halda með íslenska landsliðsmanninum og félögum hans ? Að minnsta kosti hugsa hlýlega til þeirra Arons Einars ? Svarið er satt að segja tvöfalt já ! Kenny Dalglish var hetjan í gamla daga ; besti leikmaður í sögu Liverpool , án nokkurs vafa , og eftir að hann tók við sem aðalþjálfari á ný í fyrra virðist skútan að komast á rétta braut aftur , eftir mögur ár .
Langþráður titill yrði stórt skref inn í nýja tíma .
Á einhvern undarlegan máta taka margir Íslendingar ástfóstri við ákveðin lið í ensku knattspyrnunni og ég er engin undantekning .
Liverpool kom einhvern veginn til mín veturinn 1973-74 .
Ég gat ekkert að því gert ! Ekki varð aftur snúið .
Svo er það hann Aron Einar ; Þórsari eins og ég og vinur minn .
Sá hængur er á að honum er bersýnilega ekki sérlega vel við Liverpool og fer ekki leynt með þá skoðun sína ! Óhugsandi er annað en velta því fyrir mér hvort gleðin yrði ekki enn dýpri og langvinnari ef Aron Einar nældi sér í gullverðlaun .
Það gæti flýtt næsta skrefi hans upp tröppurnar að frekari frama .
Þegar móðir mín , ljósmóðir til áratuga , rifjaði upp í vikunni að hún hefði tekið á móti Aroni Einari á Fjórðungssjúkrahúsinu á Akureyri , og það á afmælisdegi mínum , runnu á mig tvær grímur .
Segja má að ég sé í þeirri kjörstöðu , a.m.k. út á við , að alveg sama hvernig leikurinn fer , þá sigri " mínir menn " eða a.m.k. " minn maður " og ég geti brosað .
Bara spurning hvernig Liverpool-stuðningsmennirnir , dætur mínar , eiginkona og aðrir nákomnir , taki því að ég brosi ef þeirra lið tapar ...
