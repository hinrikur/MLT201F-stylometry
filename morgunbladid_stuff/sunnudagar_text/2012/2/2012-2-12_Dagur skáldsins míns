Einhvern tíma las ég í blaði að látið fólk gæti ekki átt afmæli .
Ég gaf lítið fyrir þau vísindi þá og geri það enn .
Ég veit svo sannarlega að sumir sem eru látnir eru jafnframt ódauðlegir og eiga sína merku afmælisdaga .
Skáldið mitt , Charles Dickens , varð 200 ára um daginn .
Haldið var upp á afmælið um allan heim , þótt skáldið væri af skiljanlegum ástæðum ekki viðstatt , nema í anda .
Ég hélt upp á daginn á minn hátt .
Um morguninn kyssti ég mynd af skáldinu mínu þrisvar og sagði kumpánlega : " Til hamingju með daginn , Kalli minn ! " Seinna um daginn skálaði ég fyrir hinum látna snillingi í kóki ásamt hógværu skáldi sem er á uppleið .
Það var skáldið sem splæsti í kók til að við gætum hyllt afmælisbarnið .
Ég var ósköp ánægð að geta glaðst með lifandi skáldi yfir því að erlent skáld væri 200 ára og ætti eftir að lifa að eilífu .
Um kaffileytið keypti ég mér 700 króna tertusneið í góðu bakaríi .
Þetta var afmælistertan , eða öllu heldur örlítil og rándýr sneið af henni .
Ekki var öllu lokið því um kvöldið borðaði ég önd á fínasta veitingastað ásamt harðsvíruðum kapítalista sem samþykkti af góðvild í minn garð að skála fyrir Dickens í rauðvíni , en sagði að því loknu : " Er Dickens ekki bara sápa ? Ég fyrirgaf kapítalistanum eingöngu vegna þess að hann borgaði reikninginn .
Daginn eftir sá ég í Morgunblaðinu að Kalli Bretaprins og önnur fyrirmenni hefðu haldið upp á daginn á slóðum skáldsins .
Ég öfundaði þau dálítið þótt sjálf hefði ég átt alveg indælan afmælisdag .
Reyndar er ég að hugsa um að framlengja hann og halda upp á afmælið út þetta ár .
Ein leið til að fagna er að lesa allar skáldsögur Dickens aftur .
Ég veit af fenginni reynslu að það verður gaman .
