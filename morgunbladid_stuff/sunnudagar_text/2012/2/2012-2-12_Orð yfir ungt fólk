Ekki alls fyrir löngu var pistlahöfundur á fyrirlestri sem fjallaði um rannsóknir á námsárangri og aðstæðum barna á skólaaldri af báðum kynjum .
Fyrirlesari notaði yfirleitt orðin stúlkur og drengir , en stöku sinnum notaði hann stúlkur og strákar .
Mér fannst þetta eitthvað skrýtið , stúlkur parast ekki við stráka .
Stúdentar nota iðulega orðin stelpur og strákar í ritgerðum sínum um skólafólk , og stöku fullorðinn fræðimaður fellur í þá gryfju .
En af hverju má það ekki ? Orð hafa blæbrigði í merkingu , eru misformleg , sum tilheyra ritmáli , önnur talmáli .
Strákar og stelpur eru sennilega þau orð sem oftast eru notuð um ungt fólk á ýmsum aldri .
Jafnvel rosknar konur kalla hver aðra stelpur og karlar á sama aldri geta hæglega notað orðið strákar um sjálfa sig .
En þessi tvö orð eru einhvern veginn merkt talmálinu , í formlegu ritmáli , líkt og vísindariti eða formlegum fyrirlestri , eru þau framandi .
En hvaða orð á þá að nota .
Ekki er víst að allir séu sammála um það .
Orð um börn og ungt fólk eru æði mörg .
Um stúlkur má meðal annars nota orðin mær , mey , telpa , hnáta , táta , snót , og pæja .
Um drengi má nefna orðin sveinn , hnokki , polli , piltur , piltungur og snáði .
" Ærið fögur er mær sjá " , sagði Hrútur í Njálu þegar Höskuldur leiddi barnið Hallgerði fyrir hann og í sömu sögu léku sveinar á gólfi að Lundi í Lundarreykjadal .
Á 19. öld parar Jón Thoroddsen pilt og stúlku í frægri skáldsögu sinni .
Íþróttahreyfingin hefur blessunarlega haldið fjölmörgum þessara fallegu orða til haga og notar þau um einstaka aldursflokka í íþróttum áður en fullorðinsaldri er náð .
Samkvæmt upplýsingum á heimasíðu ÍR eru þessi orð notuð um aldursflokka í frjálsum íþróttum : strákar / stelpur ( 12 ára og yngri ) , piltar / telpur ( 13-14 ) , sveinar / meyjar ( 15-16 ) , drengir / stúlkur ( 17-18 ) , unglingar ( 19-20 ) , ungkarlar / ungkonur ( 21-22 ) og karlar / konur ( 23 ára og eldri ) .
Samkvæmt upplýsingum frá sundþjálfara á Akranesi eru þessi orð notuð í sundi : hnokkar / hnátur ( 10 ára og yngri ) , sveinar / meyjar ( 11-12 ) , drengir / telpur ( 13-14 ) , piltar / stúlkur ( 15-17 ) , karlar / konur ( 18 ára og eldri ) .
Ekki er víst að allir hafi örugga tilfinningu fyrir því að þessi orð merki ákveðinn aldur þótt íþróttahreyfingin hafi gefið þeim það hlutverk .
En við erum furðu viss um hvernig orðin eiga að parast saman og höfum einhverja hugmynd um innbyrðis aldursröð þeirra .
Því kemur svolítið á óvart hvað notkun orðanna í frjálsum íþróttum og sundi er ólík , þau eru ekki alltaf notuð um sama aldur og þau parast ekki eins .
Við tökum eftir að yngsti flokkur , undir 12 ára , er kallaður strákar / stelpur í frjálsíþróttum en í sundi eru notuð orðin hnokkar / hnátur og sveinar / meyjar .
Parið sveinar / meyjar er hins vegar notað um 15-16 ára í frjálsíþróttum .
Athyglisvert er að stúlkur parast við drengi í frjálsíþróttum en við pilta í sundi .
Piltar og telpur eru hins vegar á sama aldri í frjálsum .
Hvað finnst lesendum eðlilegt ? Ég hygg að hugmyndir sundmanna um aldur sveina og meyja séu mjög að skapi Njáluhöfundar .
Sundmenn para líka saman pilta og stúlkur eins og Jón Thoroddsen gerði .
Ég er ekki viss um að þessir gengnu ritsnillingar hefðu fellt sig við parið piltar / telpur .
Gaman væri ef Íþróttasamband Íslands beitti áhrifum sínum til að efla og samræma notkun þessara fallegu orða innan vébanda sinna og fræðimenn , sem skrifa um ungt fólk , mættu líka velta fyrir sér hvaða orð eru heppileg í formlegu samhengi .
Lesendur mega gjarnan senda mér ábendingar um þetta efni .
Lifið heil ! 