Gaman er að sjá gamlar myndir sem gefa endurminningunni nýtt líf , " sagði í pósti sem blaðamanni barst frá Pétri Kristinssyni eftir að hann las grein um ljósmyndir Bárðar Sigurðssonar Mývetnings í síðasta Sunnudagsmogga .
Sérstaklega nefndi Pétur myndina þar sem verið er að saga rekavið eftir endilöngu með stórviðarsög , þar sem tveir menn , annar uppi í trönum , munda sögina upp og niður .
" Ég var sex ára veturinn 1954-5 í sveit á Breiðavaði í Langadal , A-Húnavatnssýslu , " segir Pétur í póstinum og bætir við : " Bóndinn þar , Sigfús Bjarnason , var hagleikssmiður og stór á velli .
Ég man eftir því að hann hafði sett stóran planka upp á fjósþakið til að saga hann eftir endilöngu .
Ég , smásnáðinn , var settur á sögina á jörðu niðri , en bóndinn , rammur að afli , stóð uppi á plankanum og sagaði og lá oft við að ég færi upp með söginni ! " Pétur sendi Sunnudagsmogganum meðfylgjandi mynd , en hún er tekin á Breiðavaði sumarið 1956 eða 57 .
Frá vinstri talið , fullorðna fólkið : Helga Sigfúsdóttir , þá heimasæta en trúlofuð Pálma Jónssyni , bóndasyni á Akri , sem síðar varð alþingismaður og ráðherra ; Jóhanna Erlendsdóttir húsfreyja ; Sigfús Bjarnason bóndi , sem varð 60 ára vorið 1957 .
Strákarnir eru , frá vinstri talið : Örn Arnarson frá Siglufirði , var elztur þeirra þótt minnstur væri ; Pétur Kristinsson , þá átta ára og þar þriðja og næstsíðasta sumarið á Breiðavaði svo og einnig veturinn þar 1954-5 ; Páll Þormar , " einu ári eldri en ég , sonur Garðars Þormars ( Gæja ) sem var frægur rútubílstjóri hjá Norðurleið forðum daga .
Páll lézt fyrir nokkrum árum , en hann bjó lengi á Raufarhöfn " , segir Pétur í póstinum .
Pétri áskotnaðist myndin eftir að hann var viðstaddur útför Kjartans Magnússonar í Borgarnesi , eiginmanns Jónu frænku sinnar frá Urriðaá .
Þar hitti hann þau Helgu og Pálma í erfidrykkjunni .
" Helgu hafði ég ekki hitt síðan ég var síðast á Breiðavaði , en hún og Jóna höfðu verið saman í herbergi á Húsmæðraskólanum á Blönduósi veturinn 1954-5 , að mig minnir .
Helga sagði mér frá þessari mynd – og 24. janúar 2011 hringdi hún , komin með myndina .
Ég beið ekki boðanna og heimsótti þau Helgu og Pálma á heimili þeirra í Blönduhlíð 19 ( já , þau völdu götuna við hæfi , hafandi alizt upp sitthvorumegin við Blöndu forðum daga ) .
Ég þáði kaffi hjá þeim hjónum og rifjuðum við upp þá gömlu góðu daga á Breiðavaði .
Sérstaklega var fróðlegt að heyra frásögn Pálma frá ráðherratíð sinni í ríkisstjórn Gunnars Thoroddsen á árunum 1980-1983 .
" Þetta er eina myndin sem ég á frá þessum árum mínum sem sveitastrákur á Breiðavaði og kann ég þeim hjónum beztu þakkir fyrir að útvega mér hana .
" Skapti Hallgrímsson 