Bjór er oft sagður tengjast boltanum .
Eða var það öfugt ? Allir sem vilja , vita að þetta er satt að því leyti að margir stuðningsmenn neyta áfengs öls á meðan þeir horfa á leiki í sjónvarpi .
Í sjálfu sér er líklega til einskis að fást um það , en gott að muna að allt er best í hófi .
Þeir sem vilja , vita líka að ein ástæða þess hve stemningin er frábær á knattspyrnuvöllum á Englandi er sú að margir fara á pöbbinn á undan og smyrja raddbönd og aðra líkamshluta með söngolíu .
Kannski þýðir ekkert um það að fást heldur .
Hver er ég a.m.k. að gagnrýna það ? Verra er hins vegar ef leikmenn sjálfir eru mikið fyrir sopann , sem var reyndar um árabil alþekkt vandamál , ekki síst á Englandi .
Óli Stefán Flóventsson úr Grindavík sem þjálfar Sindra á Hornafirði , skrifaði merkilegan pistil á vefsíðuna fotbolti.net í vikunni .
Pistillinn hófst með þessum orðum : " Ég heiti Óli Stefán og er alkóhólisti .
" Hann ákvað að taka sér tak , 34 ára gamall .
" Ég hafði í raun vitað lengi að áfengisdrykkja var vandamál hjá mér en ekki haft kjark í að gera neitt í því fyrr en þarna .
" Hrósa verður Óla Stefáni fyrir að stíga þetta skref því margir íþróttamenn hérlendis eru eflaust í sömu sporum og hann var og vonandi opnar umræðan augu einhverra .
Hann lýsir skemmtanahaldi í tengslum við fótboltann og bendir á hve áfengisneysla sé algeng í því sambandi .
" Ég hef spilað yfir 200 leiki í efstu deild og nokkra Evrópuleiki .
Ég er að sjálfsögðu ánægður með það , en stóra spurningin sem ég berst við í dag er , hefði ég getað gert betur eða náð lengra ? Ég hafði hæfileika en hvað eru hæfileikar ef þeir eru ekki fóðraðir rétt ? " Áhugavert atriði sem fleiri mættu hugleiða .
Á hátíðarstundum er talað um hve íþróttir séu góð forvörn og ég er reyndar sannfærður um að svo sé .
Auðvitað er vandamál á Íslandi eins og annars staðar í hópi íþróttamanna , en ég er nokkuð viss um að það er ekki vegna þess að þeir eru íþróttamenn , heldur vegna þess að þeir eru alkóhólistar .
Vonandi verður iðkun íþrótta í hópi ekki til þess að fleiri drekki og verr en ella hefði orðið .
Drykkjuskapur var á árum áður mikið vandamál í ensku knattspyrnunni .
Það var hreinlega lífsstíll sumra að drekka ótæpilega , jafnvel nokkrum sinnum í viku ! Eftir leiki fóru menn gjarnan saman á leikmannabarinn á vellinum og fengu sér nokkra bjóra .
Virka daga var svo stundum dottið í það líka .
Þekkt er ástandið hjá Manchester United þegar Alex Ferguson tók þar við stjórnvelinum fyrir rúmum aldarfjórðungi .
Hann segir frá því , í stórmerkilegri sjálfsævisögu sem kom út 1999 , að sumir leikmenn liðsins – jafnvel sumir þeirra allra frægustu – voru örgustu fyllibyttur og það hafi greinilega staðið þeim fyrir þrifum .
Árangurinn var eftir því ; liðið var nánast rjúkandi rúst .
Ferguson segist hafa tilkynnt sínum mönnum , þegar hann komst að því hvers kyns var , að þeir skyldu gjöra svo vel að breyta hugsunarhætti sínum og framkomu ; United væri knattspyrnufélag en ekki skemmtiklúbbur .
Drykkja er ekki sama og drykkja .
Ferguson er þekktur fyrir áhuga á rauðvíni og býður þjálfurum gestaliðsins oft upp á rauðvínstár á skrifstofu sinni eftir leiki á Old Trafford .
En honum tókst að útrýma vitleysunni í herbúðum United , rétti skútuna við og er nú sigursælasti þjálfari í enskri knattspyrnusögu .
Þessi frábæri þjálfari kom flestum í skilning um að með drykkjunni brygðust þeir liðsfélögunum , vinnuveitandanum og stuðningsmönnunum , sem greiða aðgangseyri að leikjum og eiga heimtingu á því að menn standi sig .
Síðast en ekki síst bregðast knattspyrnumennirnir sjálfum sér og sínum nánnustu með mikilli drykkju .
En það á reyndar við alla , hvaða atvinnugrein sem þeir stunda .
