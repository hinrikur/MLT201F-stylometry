Hvað er merkilegt við aðalfund Blóðgjafafélag Íslands ? Hvernig getur slíkur fundur gefið tilefni til pistlaskrifa ? Kosið í stjórn , ársreikningur samþykktur , framtíðarmálefni rædd .
Er þetta ekki eins og hver annar aðalfundur ? Svarið er einfaldlega : Nei .
Á aðalfundi Blóðgjafafélag Íslands eru samankomnir þeir einstaklingar sem eiga stærstu innistæðurnar í einum mikilvægasta og merkilegasta banka okkar Íslendinga , Blóðbankanum .
Þessir innistæðueigendur gera engar kröfur á bankann aðrar en þær að hann hugi vel að því sem lagt er inn , sem bankinn og gerir .
Enginn af innstæðueigendunum vill þurfa taka út úr þessum banka en gerir sér grein fyrir að þeir og þeirra nánustu gætu þurft á því að halda og því er betra að hann sé ríkur af rauðfljótandi gulli .
Formaður Blóðgjafafélagsins , Ólafur Helgi Kjartansson , leggur til að félagsmenn greiði félagsgjöld með blóði sínu fremur en peningum , sú tillaga er einróma samþykkt .
Áhyggjur formanns yfir minnkandi innlögnum á síðastliðnu ári eru þónokkrar .
Félagsmenn eru því hvattir til að breiða út boðskapinn .
Þegar aðalfundi hefur verið slitið safnast stjórnarmenn saman í pontu og kalla heiðursblóðgjafa upp hvern á fætur öðrum .
Margir hafa ekki séð sér fært að mæta en stór hluti er kominn til að taka á móti viðurkenningum sínum .
Yngsta stúlkan til að taka á móti heiðursviðurkenningu gerir það þetta kvöld .
Hún er fædd árið 1983 og hefur gefið blóð 35 sinnum .
Hún tekur stolt á móti viðurkenningu sinni , enda er framlag hennar til samfélagsins ómetanlegt .
Frá stofnun Blóðbankans hafa þrír blóðgjafar verið heiðraðir fyrir að gefa blóð 150 sinnum .
Þetta kvöld bætast fjórir í þann hóp .
Lófaklappið er mikið þegar þeir taka á móti viðurkenningum sínum .
Meðal þeirra er formaðurinn sjálfur , Ólafur Helgi .
Samtals hafa þessir fjórir menn gefið 270 lítra af blóði .
Heiðursverðlaunahafar og stjórn sameinast í spjalli yfir veitingum að afendingunni lokinni .
" Systir mín var að vinna í Blóðbankanum og ég fór reglulega til hennar .
Svo þegar komið var með nýja vél svo hægt væri að gefa blóðflögur var ég fenginn sem tilraunadýr .
Þá var blóðinu dælt úr annarri hendi , flögurnar unnar og blóðinu svo aftur dælt inn í hina höndina .
Þannig sat maður í 90 mínútur á meðan vélin vann .
Ég fann fljótt hvað þörfin var mikil og það var stundum beðið eftir pokanum á meðan verið var að vinna flögurnar .
Ég hef því gefið reglulega bæði blóð og blóðflögur og notið stuðnings frá vinnuveitanda sem gefur mér alltaf launað leyfi til að komast í blóðflögugjöf .
Fleiri fyrirtæki mættu vissulega taka það upp , " segir einn blóðgjafi yfir kaffibollanum .
Hvort sem Íslendingar þurfa að leggja inn fyrir ógreiddri blóðskuld , yfirvofandi úttekt eða til þess eins að gera góðverk eru þeir sem geta hvattir til að heimsækja Blóðbankann og láta af hendi 450 millilítra af hinum dýrmæta rauða vökva .
Hið dásamlega starfsfólk bankans mun svo launa gjöfum ríkulega með bæði góðmennsku og góðgæti .
Signý Gunnarsdóttir signy@mbl.is 