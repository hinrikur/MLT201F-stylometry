Um miðjan níunda áratuginn voru fá pör heitari í Hollywood en hasarmyndagoðið Sylvester Stallone og hin danska eiginkona hans , Brigitte Nielsen .
Þetta háfætta og huggulega fyrrverandi módel lék meðal annars á móti bónda sínum í tveimur myndum , Rocky IV .
og Cobra .
Gagnrýnendur héldu svo sem alveg vatni yfir frammistöðu Nielsen á hvíta tjaldinu en slúðurpressan gældi við parið .
Síðan slettist upp á vinskapinn , Nielsen og Stallone skildu árið 1987 , og hún hvarf úr hringiðunni .
Stúlkan hefur samt haft sitthvað fyrir stafni síðan .
Brigitte Nielsen fæddist í Rødovre 15. júlí 1963 og er því orðin 48 ára gömul .
Móðir hennar var bókasafnsfræðingur en faðirinn verkfræðingur .
Stúlkan sló ung í gegn í fyrirsætubransanum og skilaði sá árangur henni í faðm fótógenískra vöðvatrölla vestur í Bandaríkjunum .
Nielsen hefur nú upplýst að hún átti vingott við Arnold Schwarzenegger áður en hún gekk að eiga Stallone .
Gamli ríkisstjórinn virðist hafa margslunginn smekk á konum .
Þá mun hún , samkvæmt nýjustu heimildum , hafa átt einnar nætur gaman með Sean Penn .
Sem frægt er hefur Nielsen gert lítið úr bólfimi Stallones .
" Hann er eins og kanína í rúminu .
" Þá segir hún hann hafa meðhöndlað sig eins og bílinn sinn meðan á hjónabandinu stóð .
" Það var hræðilegt .
" Af öðrum Hollywood-myndum Nielsen má nefna Beverly Hills Cop II og Galaxys .
Hvorug gerði atlögu að Óskari frænda .
Hæfileikar snótarinnar liggja greinilega á fleiri sviðum en hún sendi frá sér tvær sólóplötur meðan hún bjó vestra , Every Body Tells a Story ( 1987 ) og I ' m the One ...
Nobody Else ( 1991 ) .
Mæltust þær þokkalega fyrir á meginlandi Evrópu .
Það fór líka svo að Nielsen færði sig þangað og hefur komið ótrúlega víða við í kvikmyndum , sjónvarpi og tónlist síðan .
Mest á Ítalíu ( enda talar hún reiprennandi ítölsku ) og í þýskumælandi löndum .
Eftir að veruleikasjónvarp fór að ríða húsum hefur Nielsen farið mikinn á þeim vettvangi , leyfði meira að segja þýsku þjóðinni að fylgjast með þegar hún " endurnýjaði " á sér skrokkinn árið 2008 með atbeina lýtalækna .
Hún verður seint sökuð um tepruskap , blessunin .
Í einum af þessum veruleikaþáttum kynntist Nielsen rapparanum Flavour Flav og sló sér í kjölfarið upp með honum um tíma .
Hún á fimm hjónabönd að baki , meðal annars með leikstjóranum og ljósmyndaranum Sebastian Copeland og kappaksturshetjunni Raoul Meyer .
Núverandi bóndi hennar er Ítalinn Mattia Dessi en vitaskuld var gerður raunveruleikaþáttur fyrir sjónvarp um tilhugalíf þeirra og brúðkaup .
Dessi er víst allmörgum árum yngri en Nielsen .
Nielsen á fjóra syni með þremur af þessum mönnum , engan þeirra þó með Stallone .
Þeir eru á aldrinum 17 til 28 ára .
Frægðinni getur fylgt mikið álag og að því kom að Nielsen gekk of geyst um gleðinnar dyr .
Hún ritaði sig inn í áfengismeðferð árið 2007 og sneri þaðan sem ný manneskja , að eigin sögn .
" Ég valdi að snúa við blaðinu .
Það var ekki auðvelt en sannarlega tímabært , " var haft eftir henni í tímaritinu People .
Í kjölfarið skellti Nielsen sér beint í veruleikaþátt í sjónvarpi um áfengissjúklinga í bata .
Nokkuð traustar heimildir herma að hún hafi líka reykt sína síðustu sígarettu .
Gott hjá kerlu .
orri@mbl.is 