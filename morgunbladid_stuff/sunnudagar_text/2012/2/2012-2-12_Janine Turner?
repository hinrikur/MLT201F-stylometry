Á ofanverðum tíunda áratug síðustu aldar var ekki óalgengt að íslenskir karlmenn ( og örugglega kynbræður þeirra af öðru þjóðerni ) á öllum aldri köstuðu frá sér einu og öllu ( nema þá helst spjörunum ) og hlypu eins og fætur toguðu að skjánum til að missa ekki af rómantíska gamanþættinum Northern Exposure , sem sýndur var hér heima á Stöð 2 .
Aðdráttaraflið var aðalleikkonan , Janine Turner , sem þótti blómlegast sprund á þeim tíma , alltént í sjónvarpi .
Fór hún með hlutverk Alaskarósarinnar Maggie O ' Connell sem átti í viðvarandi daðursambandi við aðkomulækninn Joel Fleischman , leikinn af Rob Morrow , í fásinninu í krummaskuðinni Cicely .
Janine Turner fæddist í Lincoln , Nebraska , árið 1962 og verður því fimmtug síðar á þessu ári .
Aðeins fimmtán ára fór hún að heiman til að leggja fyrir sig fyrirsætustörf .
Fyrirsetan þróaðist eins og svo oft yfir í leik í sjónvarpsþáttum og þreytti Turner frumraun sína á skjánum í ofurlitlu hlutverki í sápuóperunni sívinsælu Dallas árið 1980 .
Hún lék smærri hlutverk í ýmsum þáttum næstu tíu árin en það var ekki fyrr en hún landaði hlutverki Maggie O ' Connor í Northern Exposure að Turner sló fyrst almennilega í gegn .
Þátturinn gekk við miklar vinsældir í fimm ár .
Faðir allra harðjaxla , Sylvester Stallone , var í hópi þeirra manna sem gerðu sér grein fyrir aðdráttarafli Turner og fékk hann hana til að leika aðalhlutverkið á móti sér í kvikmyndinni Cliffhanger árið 1993 .
Má segja að það hafi verið hápunkturinn á ferli Turner .
Eftir að Northern Exposure lagði upp laupana hefur lítið spurst til Turner sem þó starfar ennþá við sjónvarp og kvikmyndir .
Árið 2004 skrifaði hún til að mynda og leikstýrði kvikmyndinni Trip in a Summer Dress , sem hermir af viljasterkri móður og börnum hennar .
Raunar eru einstæðar mæður sérstakt áhugamál Turner og árið 2008 sendi hún frá sér bók með því þjála nafni Holding Her Head High : Inspiration from 12 Single Mothers Who Championed Their Children and Changed History .
Hvorki meira né minna ! Síðasta framlag Turner til sjónvarpssögunnar var að leika móður ruðningshetju í þáttunum Friday Night Lights fyrir fáeinum árum .
Turner er harður repúblikani af íhaldssamari gerðinni og barðist með kjafti og klóm í þágu Söruh Palin , varaforsetaframbjóðanda , í kosningunum fyrir fjórum árum .
Hún hefur látið umtalsvert fé af hendi rakna í kosningasjóði Repúblikanaflokksins .
Janine Turner býr ásamt dóttur sinni á nautabúgarði skammt utan Dallas .
Hún á ekki mann .
orri@mbl.is 