Nýjasta og mögulega síðasta tilraunin til að ná upprunalegum meðlimum fyrsta málmbands mannkynssögunnar , Black Sabbath , saman til plötugerðar og tónleikahalds er í uppnámi eftir að trymbillinn , Bill Ward , lýsti því yfir á heimasíðu sinni í vikunni að samningurinn sem fyrir honum lægi væri ekki boðlegur .
Hótaði hann að draga sig í hlé og bað áhangendur sveitarinnar sögufrægu lengstra orða að erfa það ekki við sig .
" Mér líður eins og mér hafi verið útskúfað , svo virðist sem ég fái ekki að vita hvað er á seyði nema ég skrifi undir samning sem óhugsandi er að skrifa undir , " segir Ward og bætir við að málið hafi skilið hann eftir á aumum og einmanalegum stað .
" Vegna réttinda minna og sjálfsvirðingar sem rokktónlistarmaður get ég hins vegar ekki skrifað undir .
" Ward segir málið ekkert hafa með græðgi að gera , hann sé alls ekki að beita fjárkúgun .
" Allt sem ég bið um er samningur sem er viðurkenning á veru minni í þessu bandi og framlagi mínu gegnum árin .
" Af ummælum Wards að dæma hefur honum verið haldið utan hringiðunnar en gert var heyrinkunnugt í nóvember að upprunalegu meðlimir Black Sabbath , Ozzy Osbourne , Tony Iommi , Geezer Butler og Bill Ward , hefðu samþykkt að koma saman á ný , taka upp plötu , sem koma á út seint á þessu ári , og fara í tónleikaferð .
Black Sabbath á meðal annars að troða upp á Download-hátíðinni vinsælu í Bretlandi í sumar .
Af máli Wards að dæma er þetta ekki í fyrsta skipti sem honum er sýnt tómlæti af félögum sínum í hljómsveitinni og aðstandendum hennar .
Ýmsum heimildum ber saman um að hann hafi á köflum rekist illa í bandinu en frægt var þegar Ward hlaut þriðja stigs bruna eftir að félagarnir tendruðu bál í skeggi hans .
Ward tekur skýrt fram í yfirlýsingunni að hann sé eftir sem áður til í tuskið .
" Enda þótt þetta hafi slegið mig út af laginu , er ég búinn að setja niður í töskur og tilbúinn að fara frá Bandaríkjunum til Englands .
Það sem meira er , ég vil endilega leika inn á nýju plötuna og fara í tónleikaferðina með Black Sabbath .
" Þessi tónn vekur langsoltnum áhangendum Sabbath bjartsýni en auk þess hafa glöggir málmskýrendur bent á , að þetta sé ekki í fyrsta skipti sem Bill Ward lendir í samningaþófi við sveitina .
Árið 2004 , þegar téðir fjórmenningar áttu að koma saman til tónleikahalds , hætti trymbillinn við í fússi fyrir þær sakir að samningurinn væri óviðunandi .
Mike Bordin úr Faith No More var ráðinn í staðinn .
Ward snerist þá hugur og slóst í hópinn .
Ekki er lítið í húfi en fjórmenningarnir gerðu síðast saman plötu undir merkjum Black Sabbath árið 1978 , Never Say Die .
Síðan fór allt í bál og brand og Osbourne , sem verð sífellt undarlegri í háttum vegna taumlausrar áfengis- og fíkniefnaneyslu , hætti í bandinu .
Hóf sólóferil og haslaði sér síðar völl sem sérvitringur í raunveruleikasjónvarpi ásamt spúsu sinni , Sharon , og tveimur af þremur börnum þeirra hjóna .
Ronnie James Dio tók við hljóðnemanum af Osbourne en fjórir aðrir söngvarar hafa komið við sögu sveitarinnar , Ian Gillan , Glenn Hughes , Tony Martin og Ray Gillen .
Black Sabbath hefur sent frá sér tíu breiðskífur eftir brotthvarf Osbournes en Ward hefur aðeins leikið inn á tvær þeirra , Heaven & Hell ( 1980 ) og Born Again ( 1983 ) .
Iommi greindist með krabbamein Á ýmsu hefur gengið síðan tilkynnt var um endurkomu upprunalegu útgáfunnar af Black Sabbath fyrir aðeins þremur mánuðum en í byrjun árs upplýsti gítarleikari og listrænn stjórnandi sveitarinnar , Tony Iommi , að hann hefði greinst með eitlakrabbamein .
Meinið mun vera á frumstigi og úr herbúðum Sabbath bárust fljótt þær fréttir að veikindi Iommis ættu ekki að hafa mikil áhrif á áform sveitarinnar á þessu ári .
Enn er stefnt að útgáfu plötunnar undir lok þessa árs og engum tónleikum hefur ennþá verið aflýst .
Það eina sem hefur breyst er að upptökur munu fara fram á heimavelli Iommis í Englandi en ekki í Bandaríkjunum eins og fyrst stóð til .
Nú er bara spurning , hver mun fara fingrum um kjuðana , Bill Ward eða einhver annar ? Síðasta plata kom út 1995 Black Sabbath sendi síðast frá sér breiðskífu fyrir sautján árum , 1995 .
Forbidden nefnist gripurinn og var Tony Iommi eini upprunalegi meðlimurinn til að leika á plötunni .
Aðrir bandingjar á þeim tíma voru Tony Martin , söngur ; Neil Murray , bassi ; Geoff Nicholls , hljómborð og Cozy heitinn Powell sem lék á trommur .
Slátrari og ritvélaviðgerðarmaður Black Sabbath var stofnuð af fjórum ungmennum í Birmingham á Englandi árið 1969 , söngvaranum Ozzy Osbourne , gítarleikaranum Tony Iommi , trommaranum Bill Ward ( allir fæddir 1948 ) og bassaleikaranum Geezer Butler ( f. 1949 ) .
Fyrsta plata sveitarinnar , sem bar nafn hennar , kom út snemma árs 1970 en Black Sabbath sló í gegn með næstu plötu , Paranoid , sem kom út síðar sama ár .
Dekkri og drungalegri riff höfðu ekki í annan tíma heyrst í mannheimum og ný stefna leit dagsins ljós – þungmálmur .
Enda þótt gagnrýnendur væru ekki undir ósköpin búnir var breskur æskulýður það sannarlega og tónleikahús voru iðulega full út úr dyrum þegar Black Sabbath var á sviðinu .
Sigurganga sveitarinnar var óslitin fram eftir öllum áttunda áratugnum og gagnrýnendur sáu sig fljótt um hönd .
Þess má til gamans geta að ungmennin sem stofnuðu Black Sabbath komu hvert úr sinni áttinni , þannig starfaði Osbourne , sem þá hét einfaldlega John , á sláturhúsi og Iommi dró fram lífið með því að gera við ritvélar .
Sá hefði lítið að gera í dag .
