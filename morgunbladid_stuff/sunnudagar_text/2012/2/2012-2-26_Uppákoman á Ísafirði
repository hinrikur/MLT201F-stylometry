Sagt er að Íslendingar hafi fyrst kynnst aðgangshörku aþjóðlegra fjölmiðla í sjóslysunum í Ísafjarðardjúpi í febrúar 1968 .
Áhlaupsveðri fylgdi mikið manntjón en mildi forsjónar réð því að einn skipverja á breska togaranum Ross Cleveland , sem fórst út í ofsaveðri og ísingu út af Arnarnesi í Djúpi , komst lífs af .
Af því varð mikil saga .
Þrír togarar frá bresku hafnarborginni Hull hurfu í norðurhöfum á tæpum mánuði í janúar og byrjun febrúar 1968 .
Alls 59 sjómenn fórust .
Togarinn St .
Romanus fórst við Noregsstrendur , Kingston Peridot hvarf í hafið fyrir norðan land en síðast heyrðist til hans við Grímsey .
Enginn bjargaðist af þessum skipum .
Og loks er það togarinn Ross Cleveland sem fyrr er nefndur .
Einn skipverja , Harry Eddom , bjargaðist við illan leik en 19 skipsfélagar hans fórust .
Eddom komst í gúmbjörgunarbát skipsins sem rak inn Seyðisfjörð í Djúpi en þar hafðist sjómaðurinn við næturlangt þar sem hann hímdi up við húsvegg .
Í morgunsárið hitti Eddom pilt frá bænum Kleifum og fékk þar húsaskjól og komst í framhaldinu undir læknishendur á Ísafirði .
" Skipið valt á hliðina og við gátum með engu móti náð því upp aftur .
Einhvern veginn skaut mér frá borði og út í gúmbjörgunarbát , en meira veit ég ekki , " sagði Eddom í samtali við Morgunblaðið .
Björgun hans þótti undrun sæta .
Úr varð að breska götublaðið The Sun keypti einkarétt frásagnar af endurfundum Harry og Ritu konu hans .
Blaðið borgaði undir hana fargjald til Íslands og bauð henni far vestur með leiguflugvél frá Birni Pálssyni .
Þannig náði blaðið að tryggja sér frásögnina og mátti þá einu gilda þótt miklu væri kostað til .
Harðskeyttir fréttahaukar annarra miðla – breskra sem íslenskra – létu sér hins vegar ekki líka að fá ekki sama aðgang að Eddom-hjónunum og kollegar þeirra frá Sólarblaðinu breska – og kom til stympinga af þeim sökum fyrir utan sjúkrahúsið á Ísafirði .
" Ég hefði aldrei trúað því , að ég ætti eftir að lenda í öðru eins , " sagði sjúkrahúslæknirinn á Ísafirði , Úlfur Gunnarsson , í samtali við Morgunblaðið þann 9. febrúar 1968 .
Í bókinni Íslenskir blaðamenn segir Bragi Guðmundsson , sem lengi var ljósmyndari Vísis , að allt þetta mál hafi í raun markað kaflaskil í íslenskri fjölmiðlasögu .
Þarna hafi Íslendingar , sem fyrr er getið , kynnst harðri blaðamennsku sem fyrir löngu er orðin alsiða í vestrænum ríkjum .
Við þetta má bæta að í þessu ofsaveðri fórst vélbáturinn Heiðrún II frá Bolungarvík .
Báturinn velktist í höfninni í Víkinni og var því brugðið á það ráð að sigla honum fyrir Óshlíðina í skjólgóða höfn á Ísafirði .
Úr þeirri siglingu kom báturinn aldrei og með honum fórust sex menn .
Þá strandaði togarinn Notts County á Snæfjallaströnd .
Átján mönnum úr áhöfn var bjargað af varðskipsmönnum á Óðni en einn skipverjanna lést úr vosbúð .
Sigurður Bogi Sævarsson sbs@mbl.is 