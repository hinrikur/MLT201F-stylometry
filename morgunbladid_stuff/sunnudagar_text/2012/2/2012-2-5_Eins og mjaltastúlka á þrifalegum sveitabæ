6:00 Ég vakna við að Ína ( Mínerva Marteinsdóttir ) , dóttir mín , ræskir sig blíðlega við hliðina á mér .
Hún fær sopa og sér síðan um að skemmta pabba sínum aðeins á meðan ég fæ mér " fyrri " morgunmat frammi í borðstofu og les eitthvað skemmtilegt í Sunday Times .
Um hálf-sjöleytið fara allir aftur að sofa .
10:30 Þá fer allt á fullt við að búa um og setja í bleyjuvél , morguntónlistin er sett á og við Ína röbbum um Wittgenstein eða Heidegger þar til hún lognast út af .
Mamman fer í sturtu og fær sér svo kaffi og brauðsneið og les blöðin .
Seinni morgunverðurinn .
Heilög stund .
Kisa fær nokkrar strokur .
Blóm eru vökvuð .
Kannski gefst tími til að svara nokkrum tölvupóstum frá erlendum þýðendum og útgefendum sem eru spenntir yfir nýrri bók og verðlaunum .
Alltaf ætla ég mér að uppfæra heimasíðuna en það hefur ekki tekist síðan snemma í haust sem leið .
Oftast er líka ætlunin að hringja nokkur símtöl og fara inn á heimabankann en það tekst ekki heldur .
Oft kemur einhver í heimsókn og fær kaffi og – ef Ína er vöknuð og í stuði – nokkur geislandi , tannlaus bros sem japla á berskjölduðum hjörtum .
Þvottur er brotinn .
16:45 Matti kemur heim og þótt hann sé ansi upptekinn þessa dagana við að undirbúa tökur á bíómyndinni " Þingmaðurinn " verður hann eftir með spenvolga brjóstamjólk í pela á meðan mamman skreppur í jóga í Kramhúsinu .
Ferskt loft .
Ber himinn .
Kannski kem ég við í búðinni sem selur ódýr kerti eða kíki inn um nokkra búðarglugga á Laugaveginum .
19:00 Fegin að vera komin heim .
Matti að elda mat og búinn að kveikja á kertum .
Ína varla búin að snerta pelann , sem er gott því þá get ég leyft henni að létta á yfirfullum brjóstum .
Matti er nógu góðhjartaður til að hlæja að ódýru Búkollubröndurunum mínum , en mér líður oftast eins og ég hafi fengið vinnu sem mjaltastúlka á þrifalegum sveitabæ og sé jafnframt í hlutverki kýrinnar .
Við borðum og horfum svo á einn eða tvo þætti af Tinker , Tailor , Soldier , Spy .
Gamlir njósnaþættir með Alec Guinness .
Ég botna varla neitt í plottinu en mikið er notalegt að horfa á alla þessa gömlu karla tölta um í rykfrökkunum sínum og tala undir rós um Rússagrýluna .
23:00 Kvöldúlfurinn er mættur .
Ína með magapínu , rembist og grætur .
Henni líður best liggjandi eins og púma á grein á handlegg pabba síns , en hún sættir sig líka við að vera í fanginu á mér ef ég dansa við hana .
Billie Holliday sér um danstónlistina .
Við Matti skiptumst á að róa barnið en sem betur fer staldrar úlfurinn oftast ekki lengi við .
Á meðan Matti er á vaktinni sest ég kannski með svörtu bókina og skrifa niður eitthvað sem vonandi verður einhvern tíma að einhverju .
Það er óþarfi að láta góðar hugmyndir fara til spillis þótt maður eigi að heita í fæðingarorlofi .
1:30 Ína , komin með nátthúfu á kollinn og bréfbleyju á bossann , launar okkur með því að sofa í fimm tíma .
Litla ljósið .
