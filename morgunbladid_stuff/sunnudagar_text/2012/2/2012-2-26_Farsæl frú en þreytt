Victoria Beckham varð fyrst þekkt sem " fína kryddið " ( e. Posh Spice ) í Spice Girls , svo sem frú David Beckham en núna hefur hún getið sér gott orð í tískuheiminum og kjólar hennar seljast eins og heitar lummur .
Þrátt fyrir að fatalína Beckham hafi notið athygli frá upphafi er ekki hægt að segja að hún hafi notið virðingar strax í byrjun í tískuheiminum .
Hún þurfti að sanna sig og það hefur aldeilis tekist .
Söluaukning hjá fyrirtækinu nam tugum prósenta á síðasta ári og lauk svo góðu ári hjá henni með því að fatalína hennar var valin tískumerki ársins á bresku tískuverðlaunahátíðinni .
Tók hún við verðlaununum frá engum öðrum en ofurhönnuðinum Marc Jacobs .
Hún hefur ekki látið neitt stoppa sig og hefur stuðning eiginmannsins .
" Án Davids hefði ég aldrei haft kjark til að gera það sem ég er að gera , " sagði hún við athöfnina .
Fótboltakappinn mætti að sjálfsögðu á tískusýningu hennar á nýafstaðinni tískusýningu í New York .
" Ég er svo stoltur af henni .
Ég vil að allir viti hversu hart hún leggur að sér , " sagði hann við fjölmiðla eftir sýninguna .
Eftir þetta fóru þau til London þar sem Victoria sótti tískuvikuna .
Hjónin eru hins vegar búsett í Los Angeles ásamt fjórum börnum sínum , Brooklyn , tólf ára , Romeo , níu ára , Cruz , sex ára , og Harper , sjö mánaða .
Myndin hér til hliðar var tekin í London og gerðu fjölmiðlar sér mikinn mat úr því að hún liti illa út og hefur hún svarað þessu .
" Sjáiði til , ef fólk vill segja að ég sé óhamingjusöm , þá verður bara að hafa það , " sagði hún við Daily Mirror .
" Ég er það alls ekki .
Ég hef bara nóg að gera .
Ég er þreytt , ég ætla ekki að ljúga öðru .
Ég er mjög þreytt en ég er líka mjög ánægð með líf mitt , " sagði Victoria og útskýrði nánar : " Ég fæ ekki mikinn svefn .
Harper hefur ekki sofið vel og ég hef líka verið að svara Skype-viðskiptasímtölum á nóttinni út af fatalínunum .
Ég vaki á nóttunni eins og allar mömmur gera með börnunum sínum og ég vil ekki hafa það öðruvísi .
Það er ekki lið fólks sem sér um þetta fyrir mig .
" Eins og áður segir hafa viðskiptin hjá frú Beckham gengið vel að undanförnu og ekki síður hjá eiginmanninum en fyrr í mánuðinum kynnti hann nýja undirfatalínu sína fyrir H & M en þetta er í fyrsta skipti sem hann tengir nafn sitt við fatnað .
Til viðbótar var Victoria að kynna nýja og ódýrari fatalínu sína sem ber nafnið Victora Victoria Beckham og á ábyggilega eftir að auka enn vinsældir hennar .
