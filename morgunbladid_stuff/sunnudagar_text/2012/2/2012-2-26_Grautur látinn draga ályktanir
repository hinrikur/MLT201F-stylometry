Þingmenn eru ekki mjög hátt skrifaðir um þessar mundir , en öll sanngirni mælir með því , að bent sé á að slík staða sé ekki ný .
Það orð hefur lengi legið á að inn á þingið rekist einkum fólk sem sé þar eingöngu til að potast fyrir eigin frama , sé vissulega með velferð almennings á vörunum en hvergi nema þar .
Slíkar alhæfingar eiga auðvitað ekki rétt á sér .
En þær eru samt lífseigar , m.a. því að þannig talar svo sem helmingur þingmanna til hins helmingsins ár og síð og fær borgað í sömu mynt , svo engin undur eru að það festist að lokum sem óumdeild sannindi .
" Það verður að skipta út á þinginu " Þrátt fyrir stöðugt illt umtal og að launin séu ekki neitt til að hrópa húrra fyrir , þótt þau séu vissulega vel rúmlega meðallaun í landinu , virðist ennþá verulegt framboð til slíkra starfa , og jafnan er það mun meira en eftirspurnin , sem er eftir 63 starfsmönnum , fjórða hvert ár .
Stundum er bent á að til viðbótar skítkasti , veimiltítulegri virðingu og launum , sem ekki er hrópað húrra fyrir , sé starfsöryggi lélegt .
Oftast sé það ekki nema fjögur ár , en getur orðið enn skemmra , ef kosningar bresta óvænt á .
Þar á móti er haft að starfsöryggi sé í rauninni víðar stopult um þessar mundir í vaxandi atvinnuleysi og almennri deyfð .
Svo ekki sé talað um þegar starfandi eru í landinu hatursfull stjórnvöld , sem hika ekki við að beita fasískum aðferðum gegn sjálfstæði seðlabanka landsins , leggja forstjóra fjármálaeftirlits í einelti þegar slá ætti um hann skjaldborg og hefja rógsherferð gegn nýráðnum forstjóra bankasýslu , sem fullyrt hafði verið af " fagstjórninni " , sem hafði fullt og einskorðað umboð til verksins , að við það hefði hún beitt því sem næst fullkomnu ráðningarferli .
Í Kópavogi sprakk meirihluti nýlega vegna þess að samfylkingarforinginn þar vildi fara í fötin þeirra Jóhönnu og Steingríms og fautast gegn og flæma burtu embættismann , sem ekki var Samfylkingu pólitískt þóknanlegur .
Örar breytingar á þingliði En hvað sem slíkum vangaveltum líður um atvinnuöryggi þingmanna koma upp fyrir hverjar kosningar " háværar kröfur " um að nú verði að skipta verulega út liði á Alþingi , til þess að reyna að " laga ástandið " .
Og að kvöldi kjördags mæta spekingarnir alkunnu með speki sína " í settið " og komast jafnan að þeirri niðurstöðu að augljóst sé að í þessum kosningum verði veruleg breyting á andlitum á þinginu .
Þetta margir hafi hætt eða fallið og þetta margir komið í staðinn , svo vænta megi nýrra viðbragða og vinnubragða næsta kjörtímabilið .
Og undirliggjandi í þessum alvöruþrungnu spádómum er jafnan að ástandið muni væntanlega skána fyrst mannabreytingarnar séu þó þetta miklar , því naumast geti það versnað .
Allir viti jú hvernig ástandið hafi verið .
En á daginn kemur að það hafa ekki orðið nein sérstök tíðindi , þótt drjúgur hópur þingmanna hafi ekki átt afturkvæmt , því beinharðar tölur sýna að síðustu 70 árin tæp hafa fjölmargir nýir þingmenn skilað sér í þingsalinn að loknum hverjum einustu kosningum .
Hlutfallslegur fjöldi hinna nýju í þessi 70 ár er 28,2% samkvæmt Handbók Alþingis .
Og ef aðeins er horft til síðustu sex alþingiskosninga er meðaltalið ennþá hærra eða 33,88% .
Þriðji hver þingmaður kemur nýr inn .
Og sé aðeins horft til síðustu tvennra kosninga slá þær öll met : 38,1% nýir þingmenn 2007 og 42,9% 2009 .
Meðaltalið 40,5% .
Ef rétttrúnaðurinn og endurtekin forskrift spekinganna hefur eitthvert gildi , þá ætti annar eins efniviður aldrei nokkru sinni að hafa setið á Alþingi og sá sem situr þar nú .
Lausleg skoðun sýnir að 60% núverandi þingmanna hafa setið á Alþingi Íslendinga fimm ár eða skemur , enda var meðalþingaldur aðeins tæp sjö ár þegar kjörtímabilið hófst .
En nú kynnu einhverjir að hugsa sem svo , að þrátt fyrir þetta æpandi reynsluleysi á þinginu hljóti að vera til staðar þaulreyndir þingmenn , sem geta veitt yngri þingmönnum leiðsögn í " guðsótta og góðum siðum " , vönduðum vinnubrögðum , agaðri og heiðarlegri framgöngu , sóma og sannleiksást , sem sé líklegust til að ávinna þeim traust og virðingu .
En þegar skoðað er hvaða þingmenn koma þar fyrst til álita , þá sést að aldursforsetinn , Jóhanna Sigurðardóttir , hefur setið á þingi í tæp 34 ár og á hæla hennar , eins og endranær , kemur Steingrímur J. með tæp 30 ár .
Svo þar fór sú von .
Nýleg dæmi endurspegla reynsluleysi eða annað verra En hugurinn hvarflar óneitanlega að æpandi reynsluleysi þingmanna , þegar horft er til hrapallegra afglapa þeirra að undanförnu .
Allir vita hvernig þeir ultu út af mjóa veginum , eins og blindir kettlingar sætu undir öllum stýrum , eftir að Hæstiréttur skaut stjórnlagaþingskosningarnar í kaf .
Allir vita hvernig núverandi þingheimur gerði sitt til að andæfa því að þjóðin gæti í tvígang tekið í taumana í Icesave-málinu .
Og flestum ofbauð sem horfðu upp á svikamyllurnar sem voru forskrift atkvæðagreiðslunnar í landsdómsmálinu .
Og sú vitleysa heldur áfram .
Nú getur nefndin , sem haldið hefur því máli í gíslingu , ekki afgreitt það , því hún segist vera að skoða hvort þingmenn sem kunna að bera vitni fyrir Landsdómi megi greiða atkvæði um málið í þinginu ! " Er grautur í höfðinu á yður ? " spurði dönskukennarinn í MR er hún afhenti nemandanum útbíaðan stílinn í rauðu forðum tíð , og fór óþægilega nærri veruleikanum , án röntgenmyndar eða annarra hjálpartækja .
Hvaða endemis auli hefur komið því inn í höfuðið á þessari nefnd að þarna sé um boðlegt álitaefni að ræða ? Vanhæfistilvik þingmanns eru sárafá og tæmandi talin í lagatextum .
Óboðleg framkoma Björgvin Sigurðsson , fyrrverandi viðskiptaráðherra , kom sér undan að greiða atkvæði í landsdómsmálinu með því að finna út að hann væri vanhæfur til þess .
Fyrir því fann hann heimatilbúnar ástæður sem var verri grautargerð en hjá delanum með dönskustílinn .
Verra var þó , að sú ákvörðun þingmannsins var með eindæmum ódrengileg , svo ekki finnast mörg svo vond dæmi í þingsögunni .
Þingmenn Sjálfstæðisflokksins voru tilbúnir að slá skildi fyrir þennan þingmann , þegar ýmis flokkssystkini hans sóttu að honum .
Og hann vildi samt reyna að stuðla að því , með óframbærilegum flóttaskýringum , að láta Geir H. Haarde svara einan til saka , og þá kannski ekki síst fyrir efni sem stóðu næst Fjármálaeftirlitinu , sem Björgvin bar pólitíska ábyrgð á og hafði persónulega valið stjórnarformanninn fyrir .
Fjármálaeftirlitið gegndi og gegnir einstæðu hlutverki , enda er það eina stofnunin sem nefnd er til sögunnar í lagatexta um eftirlit með fjármálafyrirtækjum og starfsleyfisgjöf til þeirra og fékk einokun á víðtækum valdheimildum , þar með talið hvers kyns þvingunarúrræðum , þegar þetta verkefni var flutt frá Seðlabanka Íslands fyrir áratug .
Það var önnur og meiri reisn yfir framgöngu fyrrverandi formanns Samfylkingarinnar , Ingibjargar Sólrúnar Gísladóttur , en Björgvins Sigurðssonar , eftir að niðurstaða skrípaleiksins í landsdómsmálinu lá fyrir á Alþingi .
