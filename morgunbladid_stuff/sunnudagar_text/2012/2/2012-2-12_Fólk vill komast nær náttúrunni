Það er í mörg horn að líta hjá Eyþóri Arnalds formanni bæjarráðs í Árborg .
Með nýjum Suðurlandsvegi færist umferðin austar um Selfoss og " blái hringurinn " verður til með Suðurstrandarvegi .
Hann ræðir tiltektina í fjármálum bæjarins , skipulagsmálin , framtíðarsýnina , pólitíkina , frumkvöðlastarfið , tónlistina og lexíu í auðmýkt .
Texti : Pétur Blöndal pebl@mbl.is Mynd : Kristinn Ingvarsson kring@mbl.is Það setur óneitanlega svip á Selfoss að vatnsmesta fljót landsins rennur um miðjan bæinn .
Enda byggðist bærinn upp í kringum brúna .
" Selfoss er einn fárra þéttbýlisstaða á Íslandi án útgerðar eða hafnar , " segir Eyþór Arnalds , formaður bæjarráðs Árborgar og oddviti sjálfstæðismanna , sem fengu meirihluta í sveitarstjórnarkosningunum vorið 2010 .
" Tryggvi Gunnarsson [ bankastjóri Landsbankans ] stóð fyrir brúarsmíðinni , enda er húsið við brúarsporðinn nefnt Tryggvaskáli , ein af aðalgötum bæjarins Tryggvagata og svo höfum við Tryggvagarð .
" Í upphafi var Tryggvaskáli vinnustaður við brúarsmíðina , en hann varð seinna áningarstaður .
" Selfoss byggðist upp sem þjónustumiðstöð fyrir þá sem áttu leið um þjóðveginn , það spratt upp kaupfélag og verslun , " segir Eyþór .
" Fyrsta bylgjan kom úr sveitunum , önnur bylgjan kom í Vestmannaeyjagosinu og þriðja bylgjan frá Reykjavík og Kópavogi eftir síðustu aldamót af því að hér var hagkvæmt að byggja .
" En skyndilega stöðvuðust fólksflutningarnir austur á Selfoss með bankahruninu haustið 2008 .
" Verkefnið hefur verið að byggja samfélagið upp eftir það , " segir Eyþór .
Nær náttúrunni " Þá er spurningin í hverju styrkleikinn liggur .
Við erum auðvitað við mestu umferðaræðina , hundruð þúsunda ferðamanna fara hér um á hverju ári , og spurningin er hvernig við getum virkjað þennan straum , jafnt innlenda sem erlenda ferðamenn .
Og tækifærin liggja líka í sumarbústaðabyggðinni í grennd við Selfoss , sem er orðin heilsársbyggð .
" Hann segir að Selfoss hafi tekið stökk í uppsveiflunni ; bærinn sé kominn langa leið frá kaupfélaginu .
" Hér eru sálfræðingar og tattústofa og allt sem einkennir þéttbýlið ! Nú er spurning hvert við förum inn í framtíðina .
Ferðamennska er ein stoðin , en líka landbúnaður og matur .
Fólk vill komast nær náttúrunni og upprunanum .
Það er styrkur fyrir okkur að það er að vakna til vitundar um að það skiptir máli hvaðan maturinn er – eins og við fengum að sjá í heimildarmyndinni Food Inc .
– við erum svo heppin að eiga kost á íslenskum mat sem er hreinn og lífrænn .
Svo er orkan víða hér í kring , svo sem við Hellisheiði og Þjórsá , og það ætti að nýtast svæðinu beint og óbeint .
Vonandi fer eitthvað að gerast á því sviði – þar hefur allt verið stopp .
" Eyrarbakki aldamótabær Eyþór segir að Suðurstrandarvegurinn sé tilbúinn og verði opnaður í vor , en það mun verða lyftistöng fyrir sveitarfélagið Árborg , sem nær einnig yfir þéttbýliskjarnana Eyrarbakka og Stokkseyri .
" Við höfum verið í samvinnu við ferðaþjónustuna og Markaðsstofu Suðurlands um að virkja veginn strax og erum komin með konseptið " blái hringurinn " sem viðbót við " gullna hringinn " , þar sem ekið er beint frá Leifsstöð meðfram bláum himni og bláum sæ , " segir Eyþór .
" Við sjáum Eyrarbakka fyrir okkur sem aldamótabæ , þar sem gömlu húsin skapa sérstöðu .
Það er eitt af því sem við setjum fjármuni í , sem eru af skornum skammti , að bæta ásýnd Eyrarbakka .
Þar er einna heillegasta götumynd landsins frá fyrri tímum .
Síðan er Stokkseyri með sína einstöku fjöru , þar sem risið hafa veitingastaðir og ákveðin menningar- og sagnahefð hefur skapast með drauga- og álfasafninu .
Þetta eru klárlega góðar undirstöður að áfangastöðum fyrir ferðamenn .
" Þessu fylgja sömuleiðis tækifæri fyrir sveitirnar í kring .
" Ég þekki þar vel til , mamma er alin upp í Selvogi , sem var með harðbýlli sveitum .
Það var róið til fiskjar , en ekki mikil tún .
Nú er þessi sveit tengd við Suðurstrandarveginn , sem gefur alveg nýja vídd , nálægðin er orðin meiri við höfuðborgina og því fylgja spennandi tækifæri .
" Miðbæjarskipulag endurskoðað Og tækifærin eru vannýtt á Selfossi , að mati Eyþórs .
" Selfoss hefur hingað til ekki verið lokaáfangastaður ferðamanna , heldur aka þeir oft í gegn , taka bensín , fá sér pylsu og fara í sund .
Það þarf að breyta og styrkja ímynd Selfoss sem áfangastaðar .
" Hann segir eitt vandræðamálið sem þau hafi tekið við vera miðbæjarskipulagið og bendir blaðamanni á að líta út um gluggann á bæjarstjórnarskrifstofunum , þar sem stór óbyggður reitur blasir við þeim sem koma akandi yfir Ölfusárbrú .
" Það stóð til að reisa 26 þúsund fermetra byggingar , sem hefðu kallað á bílakjallara og þéttleika eins og í Hamraborg og jafnvel í Skuggahverfinu , " segir hann .
" Það sem verra var , sveitarfélagið var bundið af samningi um lágmarksbyggingarmagn .
Það sem við gerðum eftir kosningar , þó að ekki væru til fjármunir í bæjarsjóði , var að kaupa byggingarréttinn á þessu svæði .
Við kusum það frekar en að geta ekki uppfyllt samninginn , sem hefði getað þýtt að sveitarfélagið þyrfti að greiða hærri upphæð í skaðabætur og fengi þá ekkert land til eignar .
" Nú er unnið að hugmyndum um að byggja miðbæinn upp í " klassískari stíl " og voru Sigmundur Davíð Gunnlaugsson skipulagshagfræðingur og Páll V. Bjarnason arkitekt fengnir til að draga upp hugmyndir sem bornar verða undir íbúa á Selfossi .
" Við finnum að fólk hefur áhuga á að búa í manneskjulegu umhverfi með opnum rýmum , " segir Eyþór .
" Tillögurnar fela í sér að þetta verði bæjargarður með sögulegum húsum .
Það kemur heim og saman við þá áherslu að skapa eitthvað áhugavert í miðbænum , þannig að fólk sjái ástæðu til að staldra við .
Ef ekkert slíkt er í kjarnanum , þá keyrir fólk bara í gegn .
Þetta hefur tekist vel á Akureyri , að fá ferðamenn til að gera bæinn að ákvörðunarstað sínum .
" Hann segir að ekki sé um ákveðna skipulagstillögu að ræða heldur hugmyndir frá Sigmundi og Páli , sem bornar séu undir íbúa .
" Ég hugsa að þar verði hóflegt byggingarmagn þegar upp verður staðið .
" Eyðimörk og íþróttasvæði Hjarta bæjarins er íþróttasvæðið , að sögn Eyþórs .
" Við getum sagt að það sé hjartað eða lungun .
Það stendur við Engjaveg eins og annað svæði í Laugardal , íþróttaaðstaðan er inni og úti og þar er líka sundlaug .
Þetta er ekkert ósvipað því sem við viljum gera í miðbænum , að hafa grænan blett þar sem fólk getur komið saman , til dæmis 17. júní .
" Það voru uppi hugmyndir um að flytja íþróttasvæðið út fyrir bæinn á mestu uppgangstímunum .
" Í raun var gert ráð fyrir því í aðalskipulaginu sem var í gildi fram á síðasta ár , " segir Eyþór .
" Þá sáu menn fyrir sér uppbyggingu á íbúðum , en ef þú missir hjarta eða lungu , þá missirðu mikið .
Það vissu menn í New York þegar þeir stóðu vörð um Central Park .
" – Hvert átti að flytja íþróttasvæðið ? " Sá staður heitir reyndar Eyðimörk , " svarar hann hlæjandi og bendir á kortið máli sínu til stuðnings .
" Það stendur hérna ! Það er ekki gott að hafa íþróttasvæðið í Eyðimörk .
Við spurðum fólk hvort það vildi það og fáir voru á þeirri skoðun .
" Nýr Suðurlandsvegur Inn í þessar áætlanir spilar tilfærslan á Suðurlandsvegi , en ekki er gert ráð fyrir að fyrirhugaður vegur liggi um miðjan bæinn heldur færist norðar .
" Í nýjum Suðurlandsvegi felst bæði ógnun og tækifæri , " segir Eyþór .
" Auðvitað gefst sóknarfæri að skapa eitthvað áhugavert í bænum , þannig að fólk sjái ástæðu til að koma þangað .
Við þurfum líka að laga okkur að nýrri legu vegarins og í því felst uppbygging austast í bænum , sem verður nýr segull .
Þar opnuðu Hagkaup , Bónus og fleiri verslanir rétt fyrir jól .
En ný lega vegarins er ógn ef við gerum ekkert .
" Það er þó óljóst hvenær af framkvæmdum við veginn verður .
" Það átti að drífa hann af þegar Kristján Möller var samgönguráðherra , en núna veit enginn hvenær vegurinn kemur .
Þangað til vinnum við heimavinnuna okkar og byggjum upp .
" Margir voru á því að vegurinn ætti að liggja sunnan við Selfoss , en Vegagerðin hefur ekki fallist á þau sjónarmið , að sögn Eyþórs .
" Vegurinn hefur verið lengi á þessum stað í aðalskipulagi og fólk hefur lagað sig að honum , til dæmis skógræktin .
En það er ljóst að brúin sem öllum þykir vænt um er barn síns tíma og þarfnast endurnýjunar .
Hún var ekki gerð fyrir þessa þungaflutninga sem um hana fara og þó að ástandið sé ekkert hættulegt , þá þarf á einhverjum tímapunkti að skipta um víra í henni .
Þetta er eins og vírarnir í píanói sem þarf að skipta um á endanum .
" Ráðgert er að byggja tvær brýr yfir Ölfusá og verður önnur þeirra göngubrú .
" Reiknað er með að hún verði fjögurra metra breið og hefur Vegagerðin unnið með okkur að því verkefni , " segir Eyþór .
" Það myndi tengja hverfin miklu betur ef menn gætu hjólað afslappaðir yfir ána .
Og það liggur fyrir tillaga í þinginu um að reisa þessa brú .
" Hin brúin verður þar sem nýi Suðurlandsvegurinn mun liggja og hefur verið til skoðunar að vera þar með virkjun , Selfossvirkjun , en ekkert hefur verið ákveðið í þeim efnum .
Pólitík neikvætt orð Eyþór segist kunna vel við sig í sveitarstjórnarmálum .
" Ég er feginn að vera ekki á Alþingi eins og staðan er þar á bæ .
Mér sýnist það erfiður vinnustaður , hvort sem menn eru í meirihluta eða minnihluta .
Mér finnst gaman að geta haft áhrif á umhverfið og held að þannig eigi manni að líða gagnvart pólitíkinni .
" Hann veltir orðinu fyrir sér .
" Pólitík er orðið neikvætt orð , orð sem þýðir fjölstjórnun og er í eðli sínu ekkert ósvipað lýðræði .
Menn segjast vilja meira lýðræði og minni pólitík , en átta sig ekki á að minni pólitík felur í sér minna lýðræði í raun .
Churchill sagði einhvern tíma um lýðræðið að það væri versta tegund stjórnunar – fyrir utan allar hinar leiðirnar .
En það er engin furða að óorð sé komið á stjórnmálin , því stjórnmálamenn tala illa hver um annan og það smitar út frá sér .
Ef pípulagningamenn töluðu illa hver um annan , þá væri eins ástatt um þá .
" Hann segir muninn á Alþingi og sveitarstjórnum felast í því að þeir sem gefi sig að sveitarstjórnum séu yfirleitt í öðrum störfum .
" Kannski við séum nær íbúunum að því leyti , " segir hann .
" Í okkar tilfelli voru frambjóðendurnir með ólíkan bakgrunn , Elfa Dögg Þórðardóttir er með háskólamenntun í umhverfismálum og hefur komið nálægt grænu hagkerfi , Ari Thorarensen er fangavörður , hefur unnið í félagsmálum og er forseti bæjarstjórnar , Gunnar Egilsson hefur verið skipstjóri og keyrt á Suðurpólinn fyrstur manna og Sandra Dís Hafþórsdóttir er fjármálastjóri hjá fyrirtæki í bænum .
Fjölbreytnin er styrkur og skýrir meðal annars af hverju við fengum hreinan meirihluta .
Það hafði engum flokki tekist fyrr .
Og það má segja að það sé sameiginlegt þessu fólki að það talar hreint út .
" Mig skorti auðmýkt Það komst í hámæli á sínum tíma er Eyþór var tekinn fyrir ölvunarakstur rétt fyrir kosningar vorið 2006 , en hann missti ökuprófið í tólf mánuði og greiddi 150 þúsund króna sekt .
Í kjölfarið gaf hann út yfirlýsingu um að hann tæki ekki sæti í bæjarstjórn fyrr en ár væri liðið .
" Þegar maður gerir eitthvað af sér , þá hefur maður tvo möguleika – annaðhvort að afneita því eða læra af því , " segir hann .
" Ég held að ég hafi að vissu leyti verið heppinn að gera mér þennan óleik af því að ég lærði af því auðmýkt , sem ég held að mig hafi vantað .
Ég er þeirrar skoðunar að allir reki sig einhvern tíma á í lífinu og ef þeir læra ekki af því , þá endurtekur það sig .
Ég vona að ég hafi lært af þessu og tel mig hafa gert það .
Ég hef ekki flúið þetta mál , heldur tók mig á persónulega , vann áfram að bæjarmálunum eftir leyfi , fór í gegnum stórt prófkjör sem þúsund manns tóku þátt í og loks uppskárum við mikinn og góðan stuðning í bæjarstjórn .
Sjálfstæðisflokkurinn hefur vaxið síðustu tvennar kosningar í Árborg ; Sjálfstæðisflokkurinn fékk 25,14% fylgi árið 2002 , 41,5% árið 2006 og 50,1% árið 2010 – og það er eftir bankahrunið .
Ef við horfum á þessar tölur , þá eru þær ákveðinn vitnisburður .
En aðalmálið er náttúrlega hvernig maður vinnur og hvað maður stendur fyrir .
Ég held að það hafi þurft að kenna mér þá lexíu að vera auðmjúkur .
Og ég held að það sé holl lexía .
En ef maður kennir öðrum um , þá lærir maður aldrei neitt .
" Rauða húsið Í lok viðtalsins er förinni heitið í rauða húsið frá Ráðhúsinu og þarf ekki að koma á óvart er Eyþór segir : " Við getum alveg labbað .
" Rauða húsið að Hörðuvöllum 2 er gamalkunnugt hús á Selfossi , en þangað flutti Eyþór með fjölskyldu sinni árið 2009 .
Hann er giftur Dagmar Unu Ólafsdóttur og eiga þau tvö börn saman , en hann á einnig tvö börn af fyrra hjónabandi .
" Upphaflega fluttum við í Sandvíkurhreppinn þegar við komum frá London og bjuggum í húsi sem við reistum þar , " segir hann .
" En okkur fannst rauða húsið fallegt og á frábærum stað , allt í göngufæri og útsýni yfir Grímsnesið .
" – Af hverju Árborg ? " Ég hef taugar til svæðisins .
Mamma er alin upp í Selvogi og ég var oft í Kaldaðarnesi , þar sem systir mömmu býr enn .
Föðurafi minn var hérna mikið , sérstaklega við Álftavatn , og ég á góðar minningar um það .
Í þessu sveitarfélagi erum við með á einum stað náttúruna og þéttbýlið og flest er í göngufæri .
Það eru ákveðin lífsgæði , sem maður kann betur að meta eftir að hafa búið erlendis .
" Gríp stundum í sellóið Eyþór sinnti tónlistinni af krafti þegar best lét ; hann byrjaði í klassíkinni , lauk tónsmíðanámi og tók burtfararpróf í sellóleik .
" Ég útskrifaðist úr tónsmíðanáminu með Þorvaldi Bjarna Þorvaldssyni og við sömdum hvor sitt verkið fyrir Sinfóníuhljómsveit Íslands .
Hann var með nokkur lög sem hann langaði til að gefa út , svo við töluðum við Andreu Gylfadóttur , sem þá var nýútskrifuð með hæstu einkunn úr Söngskólanum , og ákváðum að gefa út plötu .
Svo fór að hún varð vinsæl og þá dróst þetta á langinn .
" Eyþór dró sig út úr tónlistinni árið 1994 og hætti í Todmobile , en þá var hann kominn á kaf í hugbúnaðar- og fjarskiptageirann .
" Ég hef þó stundum spilað með þeim sem gestur .
Og það var sérstaklega gaman þegar við sameinuðum þetta og héldum tónleika með Sinfóníunni í Laugardalshöll .
Þau eru atvinnumenn í tónlist og ég er áhugamaður , en ég er með sellóið heima og gríp stundum í það .
" Varð að stöðva blæðinguna Stóra áskorunin þegar nýr meirihluti tók við var að ná tökum á skuldastöðunni , að sögn Eyþórs .
" Það stefndi í mikið óefni vegna skuldasöfnunar og tapreksturs .
Í þriggja ára áætlun sem lögð var fram árið 2009 var gert ráð fyrir að sveitarfélagið færi í tæknilegt gjaldþrot .
Ekki var hægt að lesa annað úr áætlunum en að eigið fé færi niður í núll árið 2014 .
Fyrsta verkið var að stöðva blæðinguna til að geta byggt upp aftur .
Dýrustu peningarnir eru þeir sem fara í vaxtagjöld og svo var komið að meiri peningar fóru í vexti og verðbætur en komu af öllum fasteignagjöldum hjá okkur .
Það var mikilvægt að ná fjármagnskostnaðinum niður , enda fá sveitarfélög ekki niðurfellingu skulda nema þau séu komin á dánarbeðinn , annars hækka bara álögur á íbúana eins og dæmin sanna .
" Hann segir að tekist hafi að koma í veg fyrir að vaxtakostnaður hækkaði og ná niður skuldum .
" Skuldir voru orðnar 206% af árstekjum og eftirlitsnefnd sveitarfélaga talar um að þær eigi ekki að vera hærri en 150% .
Við náðum þeim niður í um 168% á síðasta ári og stefnum á að þær verði 152% í árslok 2012 .
Þá höfum við náð að vinda ofan af þessu ófremdarástandi á tveimur og hálfu ári .
Það hefur tekist ótrúlega hratt , ég hefði ekki þorað að lofa því í kosningabaráttunni .
" Fækkuðu æðstu stjórnendum Margir þættir spiluðu saman þegar kom að þessum aðhaldsaðgerðum , að sögn Eyþórs .
" Við réðumst í niðurskurð , en nýtum fjármuni líka betur .
Við liggjum ekki með yfirdrætti og nýtum laust fé sem annars hefði legið í félögum .
Þá höfum við selt eignir jafnt og þétt , í sumum tilfellum íbúðir til fólks sem hefur leigt af okkur .
" Hann segist telja að ekkert sveitarfélag hafi gengið jafnlangt í að skera niður yfirbyggingu .
" Það voru átján í æðstu stjórnendastöðum hjá sveitarfélaginu , en þeir eru orðnir níu .
Í mörgum tilfellum var yfirmannsstaðan lögð niður og undirmaður tók yfir fleiri verkefni .
Við höfum fækkað bæjarfulltrúum úr níu í sjö með breytingum á samþykktum bæjarins og taka þær gildi um næstu kosningar .
Á bæjarskrifstofunum voru fjórir framkvæmdastjórar , bæjarstjóri og bæjarritari , en nú er aðeins einn framkvæmdastjóri sem gegnir jafnframt stöðu bæjarstjóra og bæjarritara .
" Hann segir ekkert sársaukalaust í niðurskurði , hvort sem menn séu í líkamsrækt eða að takast á við fjármálin .
" Auðvitað var þetta mál sem snerti einstaklinga og fjölskyldur , en mín upplifun er sú að menn hafi sýnt þessu mikinn skilning og í raun hafa kviknað fleiri spurningar varðandi ráðningar en niðurskurðinn .
Ef ekki hefði verið dregið úr yfirbyggingu hefði á endanum þurft að skera niður þjónustuna .
" Losuðu skólabyggingu Þrátt fyrir niðurskurð var farin sú leið að fullnýta þau mannvirki sem þegar hafa verið reist af bænum , til dæmis leikskólana , og afgreiðslutími sundlauga var lengdur .
" Kostnaður felst fyrst og fremst í því að greiða af lánum og lítill sparnaður fylgir því að draga úr þjónustu , " segir Eyþór .
" En við höfum minnkað yfirbyggingu í stofnunum og skólum og gætum þess að ráðast ekki í dýrar fjárfestingar .
Það má segja að það hafi ekki aðeins verið vandamál hér , heldur um allt land , þar sem ráðist var í glórulausar framkvæmdir og meira rætt um arkitektúr en kostnað .
" Hann segir að dæmi um skynsamlega stefnu í húsnæðismálum og rekstri skóla megi finna hjá Hjallastefnunni , sem hafi nýtt sér hagstæð hús sem byggð séu á Selfossi og fyrir vikið haft meira aflögu í innra starfið .
" Við erum að reyna að draga úr kostnaði við yfirbyggingu og húsnæði og setja fjármunina í starfið sjálft og standa vörð um þjónustuna .
" Eitt af því sem kom upp úr dúrnum þegar farið var yfir sviðið með skólastjórnendum var að Sandvíkurskóla , gamla barnaskólanum , var ofaukið .
" Við gátum losað 2.200 fm skóla án þess að það kæmi niður á kennslu – og samt eru auðar aukastofur í einum skólanum , " segir Eyþór .
" Árið 2007 var talað um að byggja við skólana , það skorti nokkur þúsund fm í viðbót .
En í staðinn gátum við losað skólabyggingu , stofnað um hana sjálfstætt félag og leigt hana út undir fullorðinsfræðslu .
Það sparar grunnskólakerfinu tugi milljóna á ári hverju og bætir þjónustuna .
" Minni hækkanir Ágætur friður hefur verið um störf bæjarstjórnar að sögn Eyþórs .
" Þó að við séum í ákveðnum framboðsflokkum erum við fyrst og fremst kjörin fyrir íbúana og oftast hefur gengið vel að vinna saman .
Ég myndi segja að fjárhagsáætlunin fyrir árið sem er að hefjast væri ágætt dæmi um það , hún var samþykkt af átta af níu bæjarfulltrúum og þessi níundi sat hjá .
Það var Bjarni Harðarson , hann taldi sig ekki geta gengið lengra .
" Eyþór fullyrðir að allir bæjarfulltrúar hafi áttað sig á því að taka þyrfti á fjármálunum .
" Að vissu leyti var gott að endurnýjunin var mikil í flokkunum .
Það þýðir að fólk er tilbúið að horfa fram á veginn í stað þess að rýna í baksýnisspegilinn .
Auðvitað er áherslumunur , en það hefur náðst sátt um þetta .
" Árborg er eina svæðið utan tveggja hverfa í Reykjavík þar sem fasteignagjöld lækka , en víðast hvar hafa þau hækkað .
Í fjárhagsáætluninni er gert ráð fyrir lækkun fasteignaskatts á hverju ári í þrjú ár og fari úr 035% í 0,275% og lækki þannig um meira en fimmtung .
" Ástæðan er sú að Árborg átti Íslandsmetið í fasteignagjöldum árið 2009 , " segir Eyþór .
" En en við höfum mjakað okkur niður listann og ætlum enn neðar í álögum .
Annað sem hefur tekist og skapað sátt um fjárhagsáætlunina er að gjöld og gjaldskrár hækka minna en hjá flestum sveitarfélögum .
Þau hækka í takt við verðlag en ekki umfram verðlag , um 5% en ekki tveggja stafa tölu eins og í sumum sveitarfélögum .
" Bjartsýnn á kísilmálmverksmiðju Eyþór hefur látið til sín taka sem frumkvöðull í atvinnulífinu og er framkvæmdastjóri þróunarfélagsins Strokks Energy , sem fæst við uppbyggingu iðnverkefna .
" Við erum í fyrsta lagi með Becromal í rekstri fyrir norðan , en við gerðum stóriðjusamning við Landsvirkjun fyrir fimm árum , " segir hann .
" Þetta er nokkuð þróuð stóriðja , ekki frumvinnsla á málmi heldur úrvinnsla .
Fyrir vikið er þetta hátækni og vinna þar um 140 manns .
Svo er Becromal stór kaupandi að þjónustu á Eyjafjarðarsvæðinu , þannig að þetta er sennilega viðamesta uppbygging á Norðurlandi á síðustu árum .
" Strokkur hefur einnig unnið að þróun kísilmálmverksmiðju , sem í upphafi stóð til að risi í Þorlákshöfn í samstarfi við Orkuveituna í Reykjavík .
Nú er unnið að því með Landsvirkjun að hún rísi á Húsavík .
" Við erum bjartsýn á að það verði að veruleika , " segir Eyþór .
– Hvað tefur ? " Við höfum lagt mikla vinnu í hönnun á verksmiðjunni , gert fjárfestingarsamning og lagt drög að raforkusamningi við Landsvirkjun .
Best er að lofa sem minnstu , en það hefur verið unnin mikil grunnvinna og ég er bjartsýnn á að þetta stóra verkefni verði að veruleika .
" Einnig hefur Strokkur komið að stálendurvinnslu eða stálbræðslu á Grundartanga , sem er á byggingarstigi .
" Hún er fullfjármögnuð og verður starfrækt frá janúar á næsta ári , " segir Eyþór .
" Þá höfum við haft til skoðunar að setja upp koltrefjaverksmiðju á Íslandi , en þær eru sterkari en stál , og ýmislegt tengt gróðurhúsum og gagnaverum .
En þetta eru verkefnin sem hafa komist á legg og reynslan sýnir að það getur verið mjög áhugavert að samnýta þetta tvennt , orkuna á Íslandi og sérþekkingu okkar á tæknisviði .
" 