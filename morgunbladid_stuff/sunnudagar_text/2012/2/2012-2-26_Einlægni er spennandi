Sunna Sigurðardóttir tekur vel á móti blaðamanni með kaffi og kökum í íbúð sinni í reisulegu húsi við Bergstaðastræti .
Þetta lítur út fyrir að vera íbúð þar sem hægt er að gefa ímyndunaraflinu lausan tauminn .
Gengið er upp þröngan stiga til að komast upp í íbúðina og við enda hans blasir við skrifborðshorn .
" Þetta var skápur , " segir Sunna og má segja að þessi umbreyting beri sköpunargleði hennar vitni .
Sunna teiknaði alls þrjár myndasögur í bókina Allt með kossi vekur eftir Guðrúnu Evu Mínervudóttur , sem hreppti Íslensku bókmenntaverðlaunin 2011 í flokki fagurbókmennta .
Mest áberandi er sagan sem byrjar bókina en myndasaga eftir Sunnu prýðir fyrstu fimmtíu síður bókarinnar eða svo .
Myndasagan er áhrifamikil en hún hefst í árdaga ef svo má segja , í aldingarðinum með Adam og Evu .
En hver er uppruni teiknarans ? " Mér þykir leitt að segja það því það er hálfgerð klisja en ég var alltaf að teikna sem barn .
Ég man ekki eftir mér öðruvísi , " segir hún en ef til vill hefur það haft einhver áhrif að móðir hennar , Bryndís Kondrup , er myndlistarkona .
" Ég var alltaf meðvituð um að það væri ekkert of sniðugt að herma eftir og fannst skemmtilegra að reyna að finna uppá einhverju sjálf .
Mér fannst gaman að búa til sögur , þetta var alltaf frásagnartengt hjá mér .
Ég ætla samt ekkert að blása þetta upp , ég var bara krakki sem fannst gaman að teikna .
" Sunna segist aldrei hafa ætlað sér að verða listakona þegar hún var yngri .
" Ég sá það aldrei í hillingum heldur ætlaði ég alltaf að verða eitthvað " lógískt " .
Ég var á sálfræðibraut og hafði áhuga á manneskjustúdíum .
Svo áttaði ég mig á því að þetta væri stór heimur og það væri mögulega hægt að vinna við þetta .
Þá fór ég að skoða hvort maður passaði einhvers staðar inn .
" Það tók Sunnu samt tíma að finna hvar hún passaði inn .
Hún fór fyrst í MH en skipti síðan yfir í FB út af listabrautinni .
Eftir stúdent fór hún að velta fyrir sér bæði myndlist og hönnun .
" Ég fór í listaskóla í Hollandi og var þar í fjögur ár , " segir hún en skólinn heitir AKI og er í Enschede .
Fékk verðlaun fyrir stól " Ég valdi mér opna myndlistarbraut og fékk að leita og prófa ýmislegt .
Þetta átti ótrúlega vel við mig .
Ég tók líka hönnunaráfanga í náminu og vann meira að segja verðlaun fyrir stól .
Myndlistin mín færðist alltaf meira og meira í teikningu .
Ég var alltaf mest að teikna , þó ég hafi gert stærri myndir og málverk voru þau alltaf í þessum teiknifrásagnarstíl .
" Skólinn byggðist mikið á einstaklingsfrumkvæði og segir Sunna að sér hafi fundist gott að prófa sig áfram en að námi loknu vildi hún fá meiri leiðsögn .
" Eftir þetta sótti ég um í allt öðruvísi skóla .
Ég fór til Kanada , komst inn í skóla sem heitir Concordia og er í Montréal , " segir Sunna sem lagði þar stund á nám í grafískri hönnun .
" Það var í rauninni til að finna teikningunni einhvern stað .
Ég tók líka kúrsa í prentverki og bókagerð .
Þetta er mjög góður skóli og þarna fékk ég þennan stífa ramma sem mig vantaði .
Þetta var hollt og gott og einmitt það sem ég þurfti , " útskýrir hún .
" Ég áttaði mig á því að ég var ekki að fara að einbeita mér að galleríum .
Ég er hrifnari af hugmyndum um fjölföldun , að dreifa verkinu svo margir geti notið þess .
Og um leið þurfa ekki að vera andlitið á bakvið verkið , einhver spennandi listatýpa , ég var ekki að upplifa mig þannig .
Mér fannst það þægileg tilhugsun að gefa frá mér verk sem geta bara staðið fyrir sínu .
" Sunna lærði að binda inn bækur og dregur fram margar forvitnilegar bækur sem hún gerði á námstímanum í Kanada .
Þar af er ein sérstaklega skemmtileg sem er úr tré og í lögun eins og mannshöfuð .
Bækurnar eiga það sammerkt að bera einkenni góðs handverks fremur en tölvuvæðingar .
Reynir að gera allt í höndunum " Ég fæ ekki neitt kikk út úr því að setja upp hlutina .
Ég er ekki það tölvuvædd .
Ég er dálítið gamaldags þrjósk með það , að ég vil ekki nota tölvur of mikið .
Ég teikna allt í höndunum og reyni að gera allt í höndunum .
Ég nota ljósaborð í staðinn fyrir að ljósrita , tölvan er alveg síðasta stoppið .
Ég er alveg hörð á þessu .
Ég vil bara nota hendurnar á mér .
Ég trúi því að það sjáist , það er einhver tilfinning sem fylgir því að gera hluti í höndunum sem er ekki eins í tölvunni .
" Eru ekki möguleikar í svona sérstökum bókum núna mitt í tölvuvæðingunni ? " Ég held að það sé í gangi upprisa handverksins almennt .
Það er að mörgu leyti skiljanlegt og rökrétt svar við tölvuvæðingunni .
" Sunna var mjög ánægð með skólann í Kanada en neyddist til að hætta eftir nám í einn og hálfan vetur vegna hrunsins en eins og allir vita jukust útgjöld námsmanna í útlöndum um helming á einu bretti .
" Svona er þetta bara .
Það var erfitt að koma heim , ég vissi ekki alveg hvað ég ætti að gera .
Eftir á að hyggja vil ég meina að þetta hafi verið lán í óláni því eftir dálítinn tíma hérna heima þá bauðst mér þetta tækifæri með bókina hennar Guðrúnar Evu .
Það hefði kannski ekki gerst ef ég hefði ekki þurft að koma heim .
" Hún segir myndasögugerðina í Allt með kossi vekur hafa í raun verið " algjört draumaverkefni " .
" Guðrún Eva hafði heyrt um mig og hringdi einn góðan veðurdag og útskýrði að hún væri að leita að teiknara og hvort ég hefði áhuga .
Hún var með nokkra teiknara í sigtinu sem fólk hafði verið að benda henni á í tengslum við þetta verkefni .
Ég bauð henni bara hingað yfir í kaffi og kökur , " segir Sunna en henni fannst verkefnið strax hljóma spennandi .
" Ég stóð eftir þetta símtal og hugsaði , vá , hvað þetta hljómar djúsí ! Þetta er nákvæmlega það sem mig langar að gera , " segir Sunna sem hafði lesið bækur Guðrúnar Evu og verið hrifin af þeim .
" Ég hafði ekki tíma til að vera stressuð áður en hún kom .
Ég reif fram allar skissubækurnar mínar .
Ég var ekkert að ritskoða þær heldur hugsaði , ef hún vill fá mig í þetta verkefni á það að vera byggt á algjörri einlægni .
Þetta bara tókst svona vel og við fundum strax að við gátum talað rosalega vel saman .
Textinn og hugmyndin í kringum bókina eru frekar flókin .
Þetta var svolítið stór biti , nokkuð sem maður þarf að geta lesið úr og skilið á ýmsa vegu .
Þetta verkefni krafðist þess strax að það væru góð samskipti og góð tenging okkar á milli .
" Gamli sálfræðiáhuginn fléttast inn í margt sem hún er að gera núna .
" Margt í þessu er dálítið samfélagslegt , með vísun í manneskjulegu hliðina , vísun í samfélagsleg gildi og pælingar .
Hvað er eðli og hvað er lært ? Er raunverulega til eitthvað sem er gott eða illt ? " Hægt að gefa svo margt til kynna Við lestur myndasagnanna í bókinni er gaman að velta fyrir sér hvernig orð og texti kallast á og hvað það er hægt að segja mikið með mynd .
" Maður getur verið svo lúmskur með myndirnar og ég meina það á góðan hátt ! Það er hægt að gefa svo margt til kynna .
Þú ert ekki að mata fólk á einu eða neinu .
Þeir sem vilja geta fundið ýmislegt , allskonar litlar pælingar .
Það er gaman að vinna myndir með texta því í raun á myndin ekki endilega að endurspegla það sem textinn er að segja heldur gefa þér meiri dýpt .
Þetta er dálítið viðkvæmt samspil en mjög spennandi .
" Myndasögur fyrir fullorðna eru nokkuð sem Sunna hefur mikinn áhuga á .
" Þetta eru engar barnasögur heldur verið að taka fyrir þung málefni með heimspekipælingum .
Þetta var mikil vinna .
Það liggur mikil vinna á bak við myndskreytingar og myndasögur almennt .
Fólk gerir sér oft ekki grein fyrir því .
Maður þarf að kynna sér efnið vel .
Maður þarf að vita nákvæmlega hvað maður er að fara að segja og ákveða hvernig maður ætlar að tjá það og hvað maður ætlar að gefa í skyn .
Það þarf að stúdera efnið mikið fyrirfram .
" Hægt að ryðga í teikningu Það að geta teiknað er auðvitað hæfileiki en eins og svo margir hæfileikar krefst hann þess að vera ræktaður .
" Teikning er mjög mikil þjálfun .
Það er hægt að ryðga alveg virkilega mikið ef maður teiknar ekki í einhvern tíma .
" En hvernig var vinnan við þessa bók ? " Þetta er auðvitað ekki níu til fimm vinna og svo slekkur maður á heilanum .
Maður er alltaf með þetta í höfðinu þó sjálf teiknivinnan taki ekki alltaf mestan tímann .
En það þarf að skissa fyrst tillögur og svo hreinteikna , setja upp blaðsíðuna og skoða hvaða rammar virka og hverjir ekki .
Mér fannst gott að setja mér fasta tíma í þetta , vakna snemma og byrja daginn á góðu kaffi , " segir hún en það þarf auðvitað að hafa öguð vinnubrögð í svona vinnu .
" Ég vinn mikið ein og þá verður maður að vera ennþá harðari við sig .
En það er jafn nauðsynlegt að kunna að taka hlé og að taka skorpur , " útskýrir Sunna .
Bókin var hennar eldskírn " Þessi bók var eldskírn fyrir mig .
Þó ég hafi unnið að mínum myndasögum fyrir sjálfa mig hef ég mest unnið verkefni af öðru tagi .
Ég hef verið að gera lógó , plaköt , bæklinga og ýmislegt tilfallandi .
Þetta var draumaverkefnið mitt , að fá að vinna með svona góðum rithöfundi í fullorðinsmyndasögu .
Ég kynntist þeim svo vel í Montréal en hún er ein af þessum borgum sem eiga ríkulega myndasöguhefð .
Þar er myndasögum sýnd virðing sem listformi .
" En hérlendis ? " Mér finnst við ekki komin neitt rosalega langt .
Það er ekki hefð fyrir myndasögum hérlendis .
Fólk verður að vera opið , þetta er oft misskilið hér .
Myndskreytingar og teikningar eru settar í eitt hólf , eins og þær séu bara eitthvert skraut .
Þær fá ekki alveg sinn réttmæta sess sem listgrein .
" Hádramatískar og heimspekilegar Hún segir líka að myndasögur séu alls ekki bara fyndnar .
" Þær geta verið hádramatískar og heimspekilegar .
Ég elska Tove Jansson og gömlu Múmínbækurnar hennar , " segir Sunna sem er mjög hrifin af því sem hún kallar " einlæga dagbókarformið " .
Aðrir höfundar sem hún heldur uppá eru Julie Doucet , sem er einmitt frá Montréal og Craig Thompson .
" Hann er góður í einlægri frásögn , " segir hún en bækur hans eru sjálfsævisögulegar .
Hver eru næstu skref hjá þér ? " Ég myndi segja að næstu skref hjá mér væru að vinna að minni eigin bók .
Það er nokkuð sem ég er búin að vera að hugsa upp og setja saman í mjög langan tíma .
Mér finnst núna vera rétti tíminn til að gera alvöru úr því .
" Hvernig verður fyrsta myndasögubók Sunnu Sigurðardóttur ? Má búast við því að hún verði í þessum sjálfsævisögulega stíl ? " Ég held að það sé rosalega erfitt að sleppa undan því að draga sjálfan sig alltaf óvart inn í teikninguna .
Ég held það sé óumflýjanlegt ef maður fer út í einlægar pælingar og vangaveltur .
Mér finnst fólk sem þorir að vera einlægt spennandi .
Ég trúi því að lesandinn tengi almennt meira við þannig efni .
Mér finnst svo skemmtileg þessi samvitund manneskja .
Ég held að við séum öll líkari en við þorum að viðurkenna .
Lífskrísur eru nokkuð sem flestir kannast við en fæstir vilja auglýsa .
Mér finnst manneskjulega hliðin á okkur öllum skemmtilegt viðfangsefni og finnst auðveldast að taka sjálfa mig sem dæmi í gegnum mínar sögur af því að það er hreinlega auðveldast , ég þekki sjálfa mig best af öllum býst ég við , " segir Sunna sem hefur gaman af " drungalegum sjálfshæðnishúmor " .
" Mér finnst líka freistandi að gera dálítið grín að þessu alvarlegu pælingum .
Það getur verið gott að fatta hvað maður er hlægilegur í eigin dramatík .
Þetta þarf ekki að vera sorglegt þó viðfangsefnið sé þungt heldur getur einmitt orðið fyndið .
" Hoppað í gegnum sögu myndasagnanna Í bókinni Allt með kossi vekur eftir Guðrúnu Evu Mínervudóttur eru þrjár myndasögur eftir Sunnu Sigurðardóttur .
Þær eru teiknaðar í þrenns konar gjörólíkum stíl og segist Sunna hafa verið að " hoppa í gegnum sögu myndasagnanna " .
" Ég hef svo mikinn áhuga á þessu og finnst gaman að því hvað er hægt að segja mikið í gegnum myndir og hægt að gefa öll þessi undirliggjandi skilaboð .
Það þarf ekki að stafa þetta út .
Hver og einn skilur söguna á sinn hátt og það er frábært .
" Í upphafi átti verkefnið að vera smærra í sniðum en það vatt uppá sig því samstarfið var svo gott .
" Við fórum að sjá að það borgaði sig ekki að klippa þetta niður .
Guðrún Eva gaf mér heilmikið frelsi .
Ég fékk textabútinn í hendurnar og hafði svo frjálsar hendur .
Eins og með persónurnar , ég þurfti að finna út úr þeim sjálf og líka öllu umhverfi .
Ég var pínu hrædd við þetta fyrst því þetta er Biblíutengt og það eru allir með sínar fyrirfram ákveðnu hugmyndir um Adam og Evu , " segir hún um fyrstu og veigamestu söguna .
" Ég hitti Guðrúnu Evu alltaf og sýndi henni hvað ég var að vinna með , mest fyrst en þegar fór að líða á hittumst við sjaldnar og fórum þá yfir meira efni .
Það var draumur fyrir mig sem teiknara að fá að túlka þetta svona mikið sjálf , " segir hún en meðfylgjandi myndir eru allar úr bókinni , ein úr hverri sögu .
