Það var orðin hefð hjá okkur fjölskyldunni að skella okkur til Ameríku í mesta skammdeginu í byrjun janúar , en einhverra hluta vegna höfum við ekki farið síðan 2008 þrátt fyrir að við hjónin eigum bæði systur sem hafa búið þar lengi með fjölskyldum sínum .
Oft gera Evrópubúar grín af matarvenjum Bandaríkjamanna sem á stundum rétt á sér .
Engu að síður hefur Norður-Ameríka miklu meiri áhrif á stefnur og strauma í matargerð og veitingahúsaflóru Evrópu og alls heimsins en við áttum okkur á .
Til dæmis urðu pizzustaðir ekki algengir annars staðar í Evrópu en á Ítalíu fyrr en eftir miðja síðustu öld , eftir að hafa slegið eftirminnilega í gegn í Ameríku fyrst og pizzu-menningin eins og við þekkjum hana á Íslandi er í anda amerískra Ítala .
Tex mex -staðirnir sem við höldum að séu upprunalega frá Mexíkó eru reyndar frá Texas og urðu til þegar matarmenning heimamanna blandaðist við menningu Mexíkana sem komið höfðu yfir landamærin .
Sushi-staðir sáust ekki í Evrópu fyrr en þeir höfðu náð miklum vinsældum í New York og Los Angeles .
Nú erum við að upplifa nýjasta trendið sem er tapas , það er kúltúr sem hefur verið brúkaður á Spáni í árhundruð , en það er reyndar kallað pintxos á Norður-Spáni , það ruddi sér til rúms í stórborgum vestanhafs fyrir um það bil 15 árum og nýtur nú gríðarlegra vinsælda .
Sennilega vegna þess að þar er um að ræða þægilega stemmingu sem einskorðast ekki við ákveðna matreiðslu .
Margir Íslendingar hafa áttað sig á því að markaðssetning vestanhafs , er greinilega gott veganesti til að ná árangri annars staðar í heiminum , dæmi um það er íslenska vatnið sem Jón Ólafsson og félagar eyddu miklu pústi í að markaðssetja í Ameríku með góðum árangri , sem síðan opnaði markaði í Asíu .
Við fjölskyldan höfum fundið ágætislausn á Ameríku-söknuðinum , hún felst í því að skella sér í verslunina Kost í Kópavogi .
Þetta er ótrúlega skemmtileg verslun sem er allt öðruvísi en aðrar matvöruverslanir sem við eigum að venjast , mikið úrval af allskyns vörum sem við sjáum hvergi annars staðar og oft í undarlega stórum umbúðum , mjög vinaleg þjónusta stundum næstum því óþægilega vinaleg eins og í Ameríku .
Sonur minn kemst þarna í feitt enda eins og margir aðrir unglingar hrifinn af morgunkorni , sælgæti og öðrum vörum sem mér finnst líta út eins og geislavirk og bragðast eins og lyktin af ódýrum bílailmi .
Það er þó líklegt að ég hefði verið eins þegar ég var unglingur , það er bara svo langt síðan að ég man það ekki , svo er líka ansi langt síðan að ég borðaði sælgæti svo kanski er það allt svona .
En samt hvað er málið með Rótarbjór ? Ég aftur á móti finn mig í hillunum þar sem baunir , grjón , hnetur og fleira er .
Í grænmetishorninu er mikið úrval af grænmeti og ávöxtum sem flogið er hingað beint frá New York , mikið af því er lífrænt og upprunamerkingar eru til fyrirmyndar .
Ég er líka mjög hrifin af lífrænum soðum sem hægt er að kaupa í lítrafernum ( nauta , kjúklinga , grænmetis o.s.frv. ) Fyrir þá sem eru liðtækir við kökugerð og skreytingar er mikið úrval af allskyns áhöldum og vörum því tengdu .
Vissulega er líka mikið úrval af íslenskum vörum í versluninni .
Ég vil hrósa starfsfólki Kosts og hvetja þau til áframhaldandi afreka og þakka þeim fyrir að þora að vera öðruvísi .
