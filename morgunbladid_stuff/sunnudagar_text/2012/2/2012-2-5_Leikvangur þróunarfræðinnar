Þingvallavatn er hið eina í Evrópu sem er á heimsminjaskrá UNESCO , Menningarmálastofnunar Sameinuðu þjóðanna .
Íslendingar fara ekki með það sem skyldi að mati Péturs M. Jónassonar , fyrrverandi forseta Alþjóðasambands vatnalíffræðinga , en hann hefur rannsakað vatnið í áratugi .
Texti : Skapti Hallgrímsson skapti@mbl.is Ljósmyndir : Þorvaldur Örn Kristmundsson Íslendingar sýna Þingvallavatni alls ekki þá virðingu sem því ber , segir Pétur M. Jónasson , fyrrverandi prófessor við vatnalíffræðideild Kaupmannahafnarháskóla .
Hann hefur stundað rannsóknir á lífríki vatnsins í hálfan fjórða áratug og líst satt að segja ekki á blikuna .
" Þingvellir eru Galapagos norðursins , " segir Pétur í samtali við Sunnudagsmoggann .
" Það er eina vatnið í Evrópu sem komið er á heimslista UNESCO .
" Pétri verður tíðrætt um söguna ; segir Íslendinga löngum hafa sýnt henni mikinn áhuga en virðist hins vegar mörgum standa nokk á sama um náttúruna .
Hún sé nánast einskis metin á Íslandi .
Einstakt Pétur segir Þingvallavatn einstakt hvað lífríki varðar , umhverfi og sögu .
Hann fór fyrir stórum hópi fræðimanna við rannsóknir á vatninu og niðurstöður þeirra rannsókna mynda grunninn að bókum sem gefnar hafa verið út ; síðast í fyrra kom út stórvirkið Thingvallavatn – A unique world evolving , hjá bókaútgáfunni Opnu .
Bókin er að stofni til ensk þýðing á Þingvallavatn – Undraheimur í mótun , sem hlaut Íslensku bókmenntaverðlaunin árið 2002 , en verkið hefur síðan verið endurskoðað , nýju efni og rannsóknum bætt við ásamt ljósmyndum og skýringarmyndum .
Þá er í bókinni gerð ítarleg grein fyrir rökum sem hníga að því að Þingvellir verði færðir á náttúruminjaskrá UNESCO , en þeir eru þegar á menningarminjaskrá .
Pétur ritstýrði verkinu ásamt Páli Hersteinssyni prófessor , sem lést á síðasta ári en hann var einmitt meðritstjóri Péturs við skrif þriggja bóka af fjórum um Þingvallasvæðið .
Rannsóknirnar stóðu yfir í 35 ár og alls komu liðlega 50 vísindamenn að þeim .
Líklega eru engar ýkjur að fullyrða að ekkert stöðuvatn í heiminum hafi verið kannað jafn rækilega .
Pétur er orðinn 92 ára og formlega löngu sestur í helgan stein , en segist þó hvergi nærri hættur .
" Hugvit og sköpunarhæfileikar eru sem kunnugt er ekki til sölu .
Þess vegna er bókin rannsóknarárangur 50 sjálfboðaliða frá sex þjóðum sem vildu svala vísindalegri forvitni sinni á Þingvallavatni og vatnasviði þess .
Margir þröskuldar hafa orðið á vegi okkar en við höfum gefið út fjórar bækur á 1400 prentsíðum og 4000 fjölritaðar síður ásamt 100 ritgerðum sem birtar eru í tímaritum um allan heim .
Útlögð ókeypis sjálfboðavinna er á við byggingu þriggja Sogsvirkjana .
" Pétur talar um Þingvallavatn sem þjóðargersemi ; þetta hraunkögraða vatn á hátindi Atlantshafshryggjarins .
" Það var sorgleg sýn að koma að Þingvallavatni eftir þjóðhátíðina 1974 .
Þingstaðnum , og þar með Njálsbúð , hafði nánast verið haldið í kafi þar eð Þingvallavatn var uppistöðulón Landsvirkjunar .
Lækkað var skyndilega í vatninu vegna þjóðhátíðarinnar en þá myndaðist alinhá hvít rönd af dauðum þörungum sem umkringdi allt Þingvallavatn .
" Það var ekki fögur sjón , segir Pétur M. Jónasson .
Þessi virti vísindamaður var kennari við Hafnarháskóla frá 1956 og prófessor í vatnalíffræði og forstöðumaður Vatnalíffræðistofnunar skólans frá 1977 til 1990 .
Þá var Pétur forseti Alþjóðsambands vatnalíffræðinga tvö kjörtímabil , í sex ár , á tíunda áratugnum .
Pétur var kjörinn heiðursdoktor við Háskóla Íslands árið 2001 .
Ekki hægt að véfengja " Sú ákvörðun var tekin strax í upphafi rannsóknanna , fyrir rúmum 35 árum , að lýsa vistkerfi vatnsins og vatnasviðsins á öllum þrepum , frá ljósi og hita , þ.e. veðri , efnasamsetningu og aldri vatns , frumframleiðni þörunga með geislakolsmælingum , skráningu og vistfræði um 300 jurta- og dýrategunda frá minnstu þörungum og botndýrum – upp í refina hans Páls Hersteinssonar .
" Pétur ber íslenskum stjórnvöldum ekki vel söguna .
Fyrstu árin hafi hann hlotið styrki til rannsóknanna en síðan hafi verið skrúfað fyrir þá .
Verkefnið hafi hins vegar verið svo mikilvægt að ekki hafi verið hægt að leggja árar í bát .
" Ég var eini íslenski vísindamaðurinn sem var óháður stjórnvöldum og því vissi ég að ég yrði að halda áfram , til þess að fá marktæka niðurstöðu .
" Rannsóknir skyldu byggðar á mælingum sem ekki var hægt að véfengja , segir Pétur .
" Þetta hefur tekist ! " Pétur nefnir að skáldið og náttúrufræðingurinn Jónas Hallgrímsson gerði sér grein fyrir því að undir Skjaldbreiði væru stórfljót sem flyttu vatn úr Langjökli til Þingvallavatns .
" Það var stórkostlegur skilningur á eðli íslenskra hrauna á þeim tíma .
Okkar rannsóknir hafa hins vegar leitt í ljós að þetta vatn er mjög gamalt .
Sumt af því sem nú rennur til Þingvallavatns féll sem snjór á jökulinn fyrir landnám .
Sumt af vatninu frá Langjökli rennur jafnframt á óradýpi undir Þingvallavatn og kemur upp sem jarðhitavatn í Henglinum .
" Hafi fólk áhuga á að smakka 1200 ára gamalt vatn , frá landnámstíð , þurfi ekki annað en skrúfa frá krana í þjónustumiðstöðinni á Þingvöllum ! Pétur segir að ýmislegt í rannsóknaniðurstöðum þeirra vísindamanna , sem hafa rannsakað Þingvallavatn undanfarna áratugi , hafi að mörgu leyti komið verulega á óvart .
" Við vissum fyrir fram að bleikjan í vatninu væri breytileg – það hafði Árni Friðriksson bent á fyrir tæpri öld – en okkur grunaði ekki að þar væri á ferðinni skólabókardæmi í þróunarfræði , þar sem einn sjógöngustofn hefur þróast yfir í fjögur mismunandi afbrigði vatnableikju , með lágmarks genaflæði sín á milli , á aðeins 10 þúsund árum .
Og þar eru a.m.k. tvö afbrigði hornsíla með svipaða sögu .
Rannsóknirnar hafa leitt í ljós að Þingvallavatn er leikvangur þróunarfræðinnar .
Með fjórum bleikjuafbrigðum fékk ég endanlega samhengi í allt vistkerfið .
Þingvallavatn er eina stöðuvatn heimsins með fjögur bleikjuafbrigði .
" Annars staðar er mest vitað um þrjú afbrigði bleikju , en í Þingvallavatni er kuðungableikja sem lifir við strendurnar " sem Landsvirkjun var langt komin með að eyðileggja " , dvergbleikja , kuðungableikja og murta .
Á síðari árum sagðist Pétur hafa átt mjög samstarf við Landsvirkjun , einkum og sér í lagi Helga Bjarnason verkfræðing og tekist hefði að koma í veg fyrir að vatnið yrði áfram uppistöðulón eins og það var orðið á sínum tíma .
Pétur segir að vísindamennina hafi heldur ekki grunað að í Vatnsviki myndi finnast elsta íslenska dýrið , ferskvatnsmarflóin , sem sennilega lifir á bakteríum á veggjum hraunhellanna sem vatnið streymir um á leið sinni til Þingvallavatns .
" Og ekki bara ein tegund , heldur tvær , 20 milljón ára gamlar .
Aldur dýra í vatninu spannar því frá 10 þúsund árum til 20 milljóna ára .
Alls hafa fundist 11 einlendar tegundir í Þingvallavatni , tegundir sem hvergi finnast utan Íslands .
" Blái liturinn Pétur ólst að hluta til upp á bökkum Þingvallavatns , því þar varði hann öllum sumrum bernsku sinnar og æsku .
" Oft furðaði ég mig á því hve blátt og tært vatnið var um hásumarið .
Mig grunaði ekki þá að ég ætti sjálfur eftir að útskýra það fyrirbæri , " segir hann .
Hvers vegna er Þingvallavatn jafn blátt og tært um hásumarið sem raun ber vitni ? " Í stuttu máli stafar það af því að það er niturvana : Gróður þess stjórnast af takmörkuðu niturmagni [ köfnunarefni ] sem er nánast notað upp til agna þegar líður á sumarið .
Og þar sem gróðurinn , þörungarnir , er undirstaða alls annars lífs í vatninu , má segja með sanni að allt vistkerfi vatnsins stjórnist af þeirri staðreynd að vatnið er niturvana .
Af þeim sökum er afar mikilvægt að við förum varlega með þjóðargersemina Þingvallavatn og gætum þess að ofauðga það ekki með niturmengun .
Þess vegna hef ég lagt töluvert á mig til að reyna að koma í veg fyrir slíka mengun .
" Pétur nefnir þrennt í því sambandi .
Í fyrsta lagi mengun frá rotþróm við sumarbústaði á vatnasviði Þingvallavatns ; " rotþróm sem ekki virka þar vegna þess að niturhlaðinn úrgangurinn fer beint úr þeim gegnum gróðurvana hraunið í grunnvatnið og þaðan á skömmum tíma út í Þingvallavatn .
" Hann segir mengunar- " slys " frá haustinu 2010 enn í fersku minni .
" Á Þingvöllum eru 162 frostdagar á ári .
Hvaða gróður getur gróið og nýtt nitur við þær aðstæður ? " spyr Pétur .
" Í stað rotþróa ber að nota kúlutanka og flytja seyru og saur út fyrir vatnasviðið , " segir hann og bætir því við að stöðva beri sumarhúsabyggð á vatnasviði Þingvallavatns til að vernda vatn og landslag .
Helst vill hann leggja af með öllu sumarhýsabyggð við vatnið .
Í öðru lagi nefnir Pétur aukna bílaumferð vegna " hraðbrautar úr austri um Eldborgahraun , því að um 70% af vatni Þingvallavatns eru upprunnin í Eldborgarhrauni .
Okkur ber skylda til að vernda þessa uppsprettu gegn mengun ! " segir hann .
Þarna á Pétur við Gjábakkaveg á milli Þingvalla og Laugarvatns .
Hann kærði þá framkvæmd á sínum tíma .
Í þriðja lagi eru það svo aðflutt barrtré á Þingvöllum , sem Pétur hefur barist gegn mjög lengi .
" Þetta eru níu tegundir barrtrjáa sem ekki eiga heima á Þingvöllum og senda jafnmikið nitur í vatnið og 50 tíu tonna vörubílar af nituráburði ! " segir hann .
Pétur ítrekar í þessu sambandi að Þingvallavatn sé komið á heimsminjaskrá UNESCO , eitt aðeins þriggja stöðuvatna í heiminum ! " Enginn vafi leikur á því að rannsóknir okkar hafa skipt sköpum í því að svo varð .
Þingvallavatn er því ekki aðeins þjóðararfur okkar Íslendinga lengur , heldur heimsarfur – arfur alls mannkyns .
Þótt það sé heimsarfur er það samt alfarið á okkar ábyrgð að gæta þess að það spillist ekki .
Enginn annar passar vatnið fyrir okkur .
" Forðuðu Mývatni frá bráðum bana Liðnir eru fjórir áratugir síðan Pétur og fleiri hófu rannsóknir á Mývatni .
Hann segir að þá hafi vatninu verið forðað frá bráðum vana , " því að virkja átti Laxá með 185 metra háum stíflum , sem svara til hæðar á fimm Sívalaturnum í Kaupmannahöfn .
Hefði það verið gert væri Mývatn ekki til sem slíkt , heldur sem uppistöðulón , " segir Pétur .
" Mjög margir sýndu Mývatni áhuga og vildu allt gera til þess að bjarga því , en við höfum ekki fengið viðlíka aðstoð varðandi Þingvallavatn .
Vatnalíffræðin er erfitt fag og fáir virðast skilja hvað þetta er viðkvæmt kerfi .
" Pétur segir Björn Bjarnason , fyrrverandi menntamálaráðherra , eiga þakkir skilið fyrir sitt framlag við að koma Þingvöllum á lista UNESCO og er þakklátur Þingvallanefnd og núverandi formanni hennar , Álfheiði Ingadóttur , fyrir nýja stefnu í málefnum svæðisins .
" Þrjú ráðuneyti koma nú að verndun vatnsins og vatnasviðsins ; Forsætisráðuneyti [ Þingvallanefnd ] , mennta- og menningarmálaráðuneyti [ vegna UNESCO og heimsminjanefndar ] og Umhverfisráðuneyti .
Óskandi væri að einn aðili stjórnaði málefnum svæðisins á forsendum náttúrunnar og tæki það föstum tökum ásamt heilbrigðiseftirliti Suðurlands .
Ég heiti á Þingvallanefnd að koma þessu í gegn , því að fljótlega verða gestir svæðisins ein milljón á ári , " segir Pétur .
Hann segir ekki sjálfgefið að perlan Þingvallavatn verði á lista UNESCO til frambúðar , batni umgengi ekki á svæðinu .
