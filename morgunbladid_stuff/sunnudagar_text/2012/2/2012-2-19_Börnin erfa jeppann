Sjötta myndin í röð stuttmynda sem Mbl. Sjónvarp sýnir á sunnudögum í samvinnu við Kvikmyndaskóla Íslands heitir Kennitölur .
Leikstjóri og handritshöfundur er Hallur Örn Árnason og er myndin útskriftarverkefni hans frá skólanum .
Myndin er í senn grín og ádeila og fjallar um " skólabörn sem neyðast til þess að taka ábyrgð á fjárhagslegum " mistökum " foreldra sinna " , eins og segir í tilkynningu .
Myndin segir frá Guðrúnu , 10 ára .
Dag einn er hún kölluð inn á skrifstofu skólastjóra sem tilkynnir henni að jeppabifreið í hennar eigu hafi brunnið til kaldra kola fyrr um morguninn .
Á meðan Guðrún eyðir frímínútunum í að reyna að átta sig á því hvað skólastjórinn hafi átt við fer af stað rannsókn á brunanum , sem beinist að Guðrúnu sjálfri .
Súrrealísk myndlíking fyrir hrunið " Myndin er nokkurs konar myndlíking fyrir hrunið , " segir Hallur sem vill ekki útskýra of mikið fyrirfram .
" Börnin eru látin taka ábyrgð á einhverju sem þau skilja ekki alveg .
Einhvern veginn er þetta þeim að kenna án þess að þau átti sig á út af hverju .
" Myndin hefur fengið ágætis viðtökur og verið sýnd í nokkrum löndum , nú síðast í Skotlandi .
Halldóra Líney Finnsdóttir , ung leikkona úr Sönglist , leikur Guðrúnu og Sigurður Skúlason er í hlutverki skólastjórans .
Margir krakkar eru í myndinni og eru þeir úr Sönglist og Hlíðaskóla , þar sem myndin er tekin upp .
Eftir útskrift gerði Hallur stuttmyndina Meginlandið , sem var frumsýnd á RIFF í fyrra og verður sýnd næstu helgi á Northern Wave-hátíðinni í Grundarfirði .
Hann tekur einnfremur óhefðbundin kvikmyndaviðtöl fyrir heimasíðuna snoop-around.com en viðtölin eru unnin í anda kvikmynda þekktra leikstjóra .
Hann vinnur einnig að heimildarmynd um raftónlistarmenningu á Íslandi með áherslu á neðanjarðarmenningu .
Nánari upplýsingar um Kennitölur er að finna á kennitolur.blogspot.com og á www.imdb.com .
ingarun@mbl.is .
