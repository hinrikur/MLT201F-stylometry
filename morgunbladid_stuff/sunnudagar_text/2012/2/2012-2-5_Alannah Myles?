Fyrir rúmum tveimur áratugum sló kanadíska söngkonan Alannah Myles rækilega í gegn með lagi sínu Black Velvet sem var mest spilaða lag í útvarpi í heiminum tvö ár í röð , 1989 og 1990 .
Lagið var á fyrstu breiðskífu Myles sem bar einfaldlega nafn hennar og fór á topp vinsældalista í Bandaríkjunum og í annað sætið í Bretlandi .
Myles hlaut Grammy-verðlaunin sem besta rokksöngkona ársins 1991 .
Myles er sannarlega " eins lags-undur " en næstbesti árangur hennar á stóru vinsældalistunum er 19. sætið í Bandaríkjunum með laginu Love Is af sömu plötu .
Myles fylgdi frumburðinum eftir með þremur plötum á tíunda áratugnum en engin þeirra náði lýðhylli , ekki einu sinni í heimalandinu .
Hæst náði önnur platan , Rockinghorse , í 9. sætið í Kanada 1992 .
Alannah Myles fæddist í Ontario á jóladag 1958 og er því 53 ára gömul .
Ung var hún gefin rokkinu og dró um tíma fram lífið með því að syngja lög hljómsveita á borð við T. Rex , AC / DC og The Rolling Stones á knæpum áður en hún var uppgötvuð og fór sjálf að taka upp plötur .
Um miðjan níunda áratuginn kom hún reglulega fram í smærri hlutverkum í kvikmyndum og sjónvarpsþáttum í Kanada .
Myles hvarf af sjónarsviðinu undir lok tíunda áratugarins en skaut öllum að óvörum næst upp kollinum í Svíþjóð fyrir sjö árum , þegar hún tók þátt í forkeppni Júróvisjón þar um slóðir ásamt rokksveitinni Kee Marcello ' s K2 .
Lagið , We Got It All , stóð því miður ekki undir nafni – fékk hraksmánarlega útreið og hafnaði í sjöunda sæti af átta lögum .
Kee þessi Marcello er líklega þekktastur fyrir að hafa um tíma leikið á gítar í sænska hármálmbandinu Europe .
Myles sendi frá sér plötu með því frumlega nafni Black Velvet árið 2008 og síðast komst söngkonan í fréttirnar í fyrra þegar hún upplýsti að hún glímdi við taugaskemmdir í mænu eftir harkalega meðferð hjá kírópraktorum .
Fyrir vikið getur hún hvorki hreyft höfuð né háls .
En röddin er enn á sínum stað .
orri@mbl.is 