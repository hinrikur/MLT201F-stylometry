Sögur af vatnaormum hafa lengi verið á kreiki með þjóðum heimsins og allt til okkar daga , bæði á norður- og suðurhveli .
Þetta eru oftar en ekki feiknaskepnur að vexti og stundum grimmar .
Á Íslandi hefur þær einkum verið að finna í miklum og djúpum stöðuvötnum , helst aflöngum , en líka í nokkrum stórfljótum .
Þeirra er getið í ýmsum heimildum – annálum , ferðabókum og landlýsingum , auk þjóðsögurita .
Sigurður Ægisson sae@sae.is Án nokkurs vafa er þekktastur hér ormurinn sem býr í Lagarfljóti á Austurlandi og nær frægð hans út fyrir landsteinana .
Á hann sér jafnframt elstu og lengstu ritaða sögu þeirra allra , er fyrst getið að talið er árið 1345 , í Skálholtsannáli .
Þar segir : " Sýndist einn undarlegr hlutr austr í Lagarfljóti í Fljótsdalshéraði , ok vita menn at kvikt var ; sýndist stundum sem eyjar stórar , en stundum skýtr upp lykkjum , ok sund í milli , ok margra hundraða faðma lángt .
Engi veit digrleika á því og hvarki hefir sést á því höfuð né sporðr , og því vita menn eigi hvat undra það var .
" Síðan lætur hann á sér bera með reglulegu millibili næstu aldirnar , meðal annars árin 1479 , 1555 og 1594 og rak í eitthvert skiptið margar kryppur upp úr yfirborðinu og voru 50 álnir á milli þeirra um ( 25 m ) .
Meira að segja komst hann árið 1590 inn á opinbert landakort sem talið er að Guðbrandur Þorláksson ( 1541/1542-1627 ) Hólabiskup og fræðimaður hafi átt þátt í að teikna og birtist í kortabókinni Teatrum orbis terrarum .
Þar er texti á latínu , í íslenskri þýðingu svofelldur : " Í þessu vatni er gríðarstórt skrímsli , hættulegt íbúunum , birtist þegar afdrifaríkir atburðir gerast .
" Oddur Einarsson ( 1559-1630 ) Skálholtsbiskup ritaði Íslandslýsingu á latínu , að talið er árið 1588 eða 1589 .
Bar hún nafnið Qualiscunque Descriptio Islandiae .
Rit þetta var ekki gefið út fyrr en árið 1928 .
Það var síðar þýtt á íslensku um eða upp úr miðri 20. öld , en komst ekki á prent fyrr en árið 1971 .
Á einum stað er þetta : " Er hún [ þ.e. vatnsskepnan ] sögð í slöngulíki eða nánast sem ormur .
Stærðin virðist hreint og beint óskapleg , því að í miðjum fljótsfarveginum nær hún þó nokkrum hundruðum metra að lengd , sumir fullyrða meir að segja heilli mílu .
Alltaf birtist hún á sama stað og lyftir hvorki hala né haus upp úr vatninu .
Ganga því sögusagnir meðal íbúanna um það , að skrímslið hafi fyrr meir , fyrir íhlutan og tilhlýðilegar og guðrækilegar bænir biskups nokkurs , verið svo tjóðrað niður , að það geti aldrei hreyft hala né haus .
Svo sem ég hef sagt , hefur skrímslið aðeins skotið kryppunni upp úr vatninu , en hún er svo mikil að sögn sjónarvotta , að hægt var fyrir hraðskreitt skip fyrir þöndum seglum og með rá og reiða að sigla undir hana óskaddað .
Er það heldur ekki svo ótrúlegt , því að þegar skrímslið slengdi sér niður aftur , varð af svo mikill gnýr og landskjálfti , að stundum nötraði allt umhverfið og nokkrar jarðir eyddust og hafa aldrei síðan verið byggðar upp aftur af ótta við hina sömu hættu .
Segja menn að ófreskja þessi hafi aldrei sézt að ófyrirsynju , heldur hafi ásýnd hennar ætíð boðað einhvern einstæðan viðburð , er litlu síðar gekk eftir , annaðhvort hér heima hjá oss eða í öðrum löndum .
Ýmsar furðusögur eru sagðar um uppruna og viðgang skepnu þessarar , sem ég geng af ásettu ráði fram hjá .
Satt að segja held ég , að hún sé sama kyns og skepna sú , sem stundum hefur birzt við strendur Noregs og sjómenn kalla Strandworm , þ.e. sjávarorm .
Þá heyri ég sagt , að ekki aðeins í þessu umrædda fljóti , heldur einnig í nokkrum öðrum hafi svipuð ófreskja birzt , að vísu ekki annað eins flikki að stærð .
" Lagarfljótsormurinn kom óvenju þétt fyrir almenningssjónir á 17. öldinni eða árin 1600 , 1606 , 1607 , 1611 , 1612 , 1618 , 1624 , 1639 , 1641 , 1669 , 1670 , 1671 , 1672 og 1686 en ekki er um frekari lýsingar þó að ræða .
Gísli Oddsson ( 1593-1638 ) Skálholtsbiskup ritar eftirfarandi snemma á 17. öld , er á svipuðum nótum og faðirinn , en bætir þó aðeins við : " ...
þá sný eg mér að því að lýsa að nokkru merkilegustu skrímslum þessa lands , og er þar fyrstan frægan að telja orm þann eða vatnaslöngu , sem áreiðanlegir menn hafa oft séð í Lagarfljóti á Austurlandi og er afskaplega stór ; mætti nefna hann strandorm , norsku heiti , sem samt er ekki rétt viðkunnanlegt , þar sem innlent heiti vantar .
Hann er svo óskaplega stór , að lengdin skiptir skeiðrúmum , þótt ótrúlegt sé .
Sumir þora jafnvel að segja , að hann sé rastarlangur eða yfir það .
Hann sést alltaf á sama stað , með kryppum , ef svo mætti segja , stundum þremur , stundum tveimur , stundum aðeins einni .
Hefur þessi óskaplegi búkur skotið sér upp úr hyldjúpu vatninu og sýnt sig , en það fyrirbrigði hefur æfinlega verið löndum vorum fyrirboði einhvers , því að menn halda , að það boði venjulega eða spái annaðhvort hallæri , drepsótt , dauða höfðingja eða einhverju öðru slíku ; haus hans eða sporður hefur aldrei sézt .
Sú saga gengur , að biskup nokkur eða helgur særingamaður hafi bundið hann þarna niður , og drep eg á það sem hvern annan hégóma eða þvætting .
En upp frá því hafði búkur skrímslisins risið upp úr vatninu á vissum tímum og verið um stund sýnilegur aðeins fáum í einu , og var það æfinlega vant að vera svo sem eina stund eða svo ; síðan dýfði hann sér aftur hægt og hægt í vatnið og gerði harðan hristing , sem þó ekki henti æfinlega nálæga staði , svo að hús í nándinni hrundu sem í jarðskjálfta og vatnsföll flæddu snöggvast yfir báða bakka , en sjötnuðu síðan með hægð .
Það er víst , að svipaðar skepnur eða öllu heldur náttúru-skrímsli hafa öðruhvoru sézt í öðrum ám og fljótum í þeim sveitum , en samt ekki eins stór né æfinlega eins í laginu .
Eitt þeirra er sömuleiðis í Lagarfljóti og er að skapnaði sem vanalegur selur , afskaplega stór ; annað er að skapnaði sem ógurlega stór skata .
" Og Þorlákur Markússon ( 1692-1736 ) lögréttumaður í Skagafirði ritar í Íslandslýsingu , um hundrað árum síðar , 1730 : " Í ...
Lagarfljóti , segja menn vera skuli 3 vatnaskrímsli , sem er einn ormur , 2 ½ mílu langur , og hafa sannorðir menn á þessum dögum sagt sig hafa séð hann grannt , þó í bugtum , en ekki höfuð né sporð .
Hann skal sig ekki láta sjá , nema fyrir stórum fyrirburðum , miklum sjúkdómum , landplágum , stórherra dauða eður þvílíku .
Fljótið kann vera breitt , yfir fjórðung mílu .
Annað skrímslið er ein skata með níu hölum ; hún lætur sig ekki opt sjá – heldur liggur hún við grunnið , – utan það merki nokkuð sérlegt .
Það þriðja er einn hræðilega stór selur , sem heldur sig undir einum fossi , og sést sjaldan , sem skatan ; hann skal hafa millum sinna augna einn búsk , sem er einn skógarbúskur eður lyng .
" Áfram sést Lagarfljótsormurinn annað veifið á 19. og 20. öld .
Og í upphafi 21. aldar er hann ( og e.t.v. hin tvö líka ) enn sprelllifandi , að því er kunnugir eystra fullyrða og benda í því sambandi á nýlega myndbandsupptöku Hjartar Kjerúlf ( http://ruv.is / frett / er-thetta-lagarfljotsormurinn ) , nánar tiltekið frá 2. febrúar síðastliðnum , tekna fyrir neðan bæinn Hrafnkelsstaði á Fljótsdal , en þar sést eitthvert torkennilegt fyrirbæri , langt og mjóslegið , hlykkjast upp Jökulsá ofan Lagarins – að því er virðist mót straumi .
Enginn veit í raun hvað þarna nákvæmlega er á ferðinni .
Sumir álíta að þetta kunni að vera fornaldareðlur sem vísindamenn hafa þó talið vera útdauðar , aðrir leita svara í dultrúnni og svo eru þeir til sem eru með enn aðrar hugmyndir .
Fleiri vatnaormar Jósafat Jónasson ( 1875-1966 ) , sem fékkst við ritstörf undir dulnefninu Steinn Dofri , festi á blað um aldamótin 1900 upphaf ormsins í Skorradalsvatni í Borgarfirði , ef til vill eftir gömlum munnmælum .
Frásögn hans er á þessa leið : " Um miðja 15. öld bjó auðugur bóndi í Hvammi í Skorradal .
Hann var kvæntur og átti eina dóttur , sem Ingibjörg hét .
Þess er getið , að Ingibjörg átti gullhring er faðir hennar hafði gefið henni .
Hún geymdi hringinn mjög vandlega í tréeski einu , og var hann hin mesta gersemi .
Hún hafði heyrt þess getið , að gull mundi vaxa mjög , ef ormur væri lagður á það , og eftir eitt ár væri gullið orðið að miklum fjársjóði , þótt það væri aðeins eitt lítið fingurgull , þá er ormurinn var á það lagður .
Vildi hún nú reyna hvort sannleikur fylgdi þessum sögum .
Tekur hún því brekkusnigil og lætur hann í eskið hjá gullinu og hyggur nú að láta það vaxa .
Að nokkrum dögum liðnum fer hún svo til fatakistu sinnar og sér þá , að lokið er sprungið af eskinu , og er ormurinn þá svo ógurlegur að sjá , að hún þorir víst eigi að taka upp eskið og skellir kistunni þegar í lás .
Lætur síðan taka kistuna og fær húskarl föður síns til að róa með hana út á Skorradalsvatn , og sökkvir hann kistunni þar niður , er hann hyggur að dýpst muni vera vatnið .
Hafði nú bóndadóttir eigi not gullsins síðan , og er hún úr sögunni .
Eftir þennan atburð þóttust Skorrdælir verða varir við einhverja ófreskju í vatninu og þorðu nú ekki að fara til silungsveiða út á vatnið , svo sem venja hafði verið ; menn þóttust jafnvel sjá skrímslið af landi og sögðu að oftast kæmu upp einstakir hlutar þess , svo sem hausinn , halinn eða miðjan .
Stundum þóttust menn sjá svarta rák eða háan hrygg eftir endilöngu vatninu , og var það ormurinn .
Var þessi sýn oft séð um miðja daga , og þótti jafnan sem illt veður eða einhver ill tíðindi mundu á eftir koma .
Sagt er að skrímsl þetta hafi sést fyrir pláguna 1495 og svo fyrir stórubólu 1707 .
Aldrei kvað þó jafn mikið að þessu eins og á dögum Hallgríms Péturssonar [ 1614-1674 ] , því eftir sögn var skrímslið þá um nokkurn tíma svo hamrammt , að mönnum þótti við búið , að það mundi granda byggðunum þar í grennd .
Skorrdælir fóru því á fund Hallgríms prests í Saurbæ , og báðu að hann afstýrði þessum ófögnuði með bænagjörð , eða hann kvæði eitthvað kraftgott yfir orminum , svo að hann léti sér segjast að liggja kyrr .
Hallgrímur prestur gerði sem þeir beiddu og kvað orminn niður á báðum endum og í miðjunni , svo að hann má ekki mein gera síðan , þótt hann hafi nokkrum sinnum látið sjá sig undan illum veðrum .
Menn , sem eru á lífi , hafa sagt mér , að eitthvert skrímsl hafi sést í vatnsósnum um 1870.. .
Ormurinn er svo langur , að hann nær eftir endilöngu vatninu , en vegna þess að hann er fastur á haus og hala og um miðjuna , þá getur hann varla sýnt sig öðruvísi en að skjóta kryppu upp úr vatninu .
Og það mun hann hafa gert við og við fram á þessa öld .
En engar sögur fara af því hvenær hann muni losna .
" Þessi skýringarsögn er til í ýmsum útgáfum og var meðal annars um 1680 heimfærð upp á Lagarfljótið .
Einnig þar er nú búið að koma ólum á fantinn sem lét öllu verr en áðurnefndur bróðir hans syðra , var farinn að " granda mönnum og skepnum sem yfir fljótið fóru " og stundum " teygðist hann upp á fljótsbakkana og gaus eitri ógurlega " en ekki er ljóst hvort Guðmundur Arason ( 1160-1237 ) biskup , tveir galdramenn af Finnmörku í Noregi eða ónefnt kraftaskáld sáu þar um að lesa honum pistilinn .
Einnig eru sagnir um vatnaorm í Kleifarvatni á Reykjanesskaga ( svartur að lit og 30-40 m langur ) , í Hvítá í Borgarfirði ( risavaxinn ) , í Hvítá í Árnessýslu ( skræpóttur og ógnarstór ) , í Hvalvatni á Botnsheiði ( röndóttur , með höfuð líkt og á ketti ) , í Skaftá í Vestur-Skaftafellssýslu ( marglitur og stór ) , í Skjálfandafljóti , Hvammsfirði og víðar .
Og eflaust mætti líka telja hér með orminn í Papey sem fór þaðan inn í Hamarsfjörð .
Og þann í Surtshelli .
Hjátrúargrillur ? Sveinn Pálsson ( 1762-1840 ) , læknir og náttúrufræðingur , sá einhverjar ókindur í Þverá í Rangárvallasýslu sumarið 1797 , þrjár eða fjórar saman .
Í Ferðabók sinni – en það var eins konar dagbók um athuganir hans um náttúru , land og þjóð , var skrifuð á dönsku og ekki þýdd og prentuð á íslensku fyrr en 1945 – , kveðst hann hafa heyrt þúsundir sagna um kynjadýr í ám og vötnum , en ekki gefið þeim neinn gaum fyrr en hann sá þetta sjálfur .
Og að lokum spyr hann : " Eiga menn að skella skollaeyrum við öllu slíku sem heilaspuna og hjátrúargrillum ? " Um miðja 20. öldina hóf fransk-belgískur maður , Bernard Heuvelmans ( 1916-2001 ) , doktor í náttúrufræði , að rannsaka gamlar frásagnir um " sjóorminn ógurlega " , öðru nafni " sæslönguna miklu " , fletti í gegnum heimildir kynslóðanna og stóð í bréfaskriftum við þálifandi fólk , sem hafði frá einhverju um málið að segja , út frá persónulegri reynslu .
Þegar upp var staðið , var hann búinn að finna 587 atburði eða dæmi , þar sem aðalsöguhetjan var eitthvert kynjadýr , sem viðkomendur ekki þekktu úr dýrafánu heimsins .
Öllu því , sem hann taldi eiga sér eðlilegar orsakir eða skýringar ( að menn hafi einfaldlega séð risasmokkfisk , eða þá einhverjar sjaldgæfar en þekktar hvala- eða fisktegundir , en þannig var í 121 tilviki ) , kastaði hann burt , en annað flokkaði hann eftir ákveðnum reglum .
Afrakstur leitar sinnar gaf hann svo út á bók árið 1965 .
Og niðurstöðurnar voru í stuttu máli þær , að allt frá árinu 1639 til 1966 hefðu sést a.m.k. níu risastórar sjávardýrategundir – þá , sem nú , gjörsamlega óþekktar vísindunum .
Þrjár tegundanna vill hann meina að eigi , eða hafi átt allt fram á síðustu öld , heimkynni í Norður-Atlantshafi .
Eina þeirra kallar hann risaotur og telur vera dýrið á bak við hinn norska sjóorm , er löngum hefur sést við Noregsstrendur , og er í rituðum heimildum þó aðallega nefndur á 18. og 19. öld .
Á umræddu rannsóknartímabili áttu 13 lýsingar örugglega við hann og aðrar 15 frásagnir að öllum líkindum .
Annarri tegundinni er gefið heitið marghnýfill og er álitið að þar sé um að ræða hval ; 39 frásagnir áttu við hann , og 26 aðrar sennilega .
Og sú þriðja er marhestur ; í 37 tilvikum átti lýsingin örugglega við hann , og í 34 líklega .
Bernard Heuvelmans , sem var í þessu sambandi talsmaður heilbrigðrar efahyggju , sem er bæði andstæð bernskri trúgirni og svo þeim sem vísa öllum undarlegum fregnum frá sér sem hjátrú , er einn af forvígismönnum þeirrar undirgreinar dýrafræðinnar sem á íslensku hefur verið nefnd duldýrafræði , á ensku cryptozoology .
Með orðum Wikipeda fæst hún við " dýr sem ekki er sannað að séu til eða dýr sem stöku sinnum berast fregnir af en teljast þó útdauð " .
Nýjar dýrategundir Hér er líka vert að nefna að um aldamótin 1900 þóttust náttúrufræðingar vissir um , að engin ný stór dýr ættu eftir að uppgötvast á þessari plánetu , þau væru nú öll fundin og skráð .
En litlu síðar bar ókapann í Saír í Mið-Afríku ( áður Kongó ) fyrir augu vestrænna manna í fyrsta sinn ; hann er klaufdýr og skyldur gíraffanum .
Þetta var árið 1901 .
Eftir það kom fjallagórillan í Rúanda árið 1902 , svo villisvínstegund nokkur í Kenía , 1904 , síðan komodódrekinn í Indónesíu , 1912 .
Eftir það nautgripategund ein í Kambódíu , 1937 , bláfiskurinn við Suður-Afríku , 1938 , oft kallaður " steingervingurinn lifandi " , og árið 1975 önnur villisvínstegund og nú í Paragvæ í Suður-Ameríku .
Innfæddir íbúar þessara landa höfðu vitað um skepnurnar í margar aldir og sagt aðkomnum vísindamönnum frá , en að þeim var hlegið eða öllu vísað á bug sem rugli og þvættingi .
Og árið 1976 uppgötvaðist ný tegund djúpsjávarhákarls , sem talinn er geta orðið 5,5 m langur .
Síðan þá hafa einungis 54 sést eða náðst .
Listinn er töluvert lengri .
Og sumar þeirra tæplega 90 hvalategunda , sem fræðimenn hafa lýst , sem kallað er , eru ekki þekktar nema af örfáum strandreknum eintökum , og í einhverjum tilvikum er ekki nema á lýsingum sjónarvotta einna að byggja ; þær hafa m.ö.o. aldrei komið á land .
Einkum á þetta við um Mesoplodon-ættkvíslina , eða snjáldrana .
Flestir þeirra uppgötvuðust t.d. ekki fyrr en á 20. öld .
Er talið næsta víst að fleiri gerðir þeirra leynist í regindjúpum heimshafanna , stærstan partinn ókönnuðum , og muni dúkka upp á næstu árum .
Og annað dæmi um það hversu skammt hvalafræðin eru á veg komin , er að árið 1995 náðist á Kyrrahafi ljósmynd af einhverjum hval , sem menn hafa ekki nokkurn grun um hver er , annað en að honum svipar til andarnefju .
Við þetta má bæta , að á árunum 1991-2004 fundust yfir 50 nýjar tegundir botndýra í kringum Ísland .
Og eitthvað hefur bæst við síðan þá .
Og 17. desember 2008 mátti lesa þetta á Bbl.is , haft eftir Ruv.is : " Vísindamenn hafa fundið um 1000 óþekktar tegundir dýra og plantna í lítt rannsökuðum frumskógum við Mekong-fljótið í Víetnam og fimm nágrannaríkjum .
Þetta er einhver mesti tegundafjöldi nýrra tegunda sem greindur hefur verið á seinni tímum .
Samkvæmt nýrri skýrslu samtakanna World Wildlife Fund hafa vísindamenn nú fundið 1068 nýjar tegundir í rannsóknarverkefni sem enn stendur .
Þessar tegundir eru : 519 nýjar plöntutegundir , 278 nýjar tegundir fiska , 88 tegundir froska , 88 nýjar tegundir köngulóa , 46 nýjar eðlutegundir , 22 tegundir snáka , 15 nýjar tegundir spendýra , fjórar nýjar fuglategundir , fjórar nýjar skjaldbökutegundir og tvær salamöndru- og körtutegundir .
Meðal þessara nýju tegunda sem fundist hafa er tegund klettarottu með íkornaskott sem haldið var að hefði dáið út fyrir ellefu milljónum ára , stór skær grænn höggormur , risakönguló þar sem bilið milli lappanna er yfir eitt fet og drekafjölfætla sem beitir blásýru sér til varnar .
Í sumum tilfellum hafa menn uppgötvað tegundir sem eru ekki í samræmi við aðrar þekktar tegundir .
" Af þessu má ljóst vera , að Homo sapiens telur sig oft vita meira en hann í raun gerir , og því lítil ástæða fyrir hann að belgja sig , eins og því miður er samt allt of algengt .
Þegar upp er staðið á hann nefnilega eftir að læra svo ótal margt .
Talin hálf míla á lengd Einnig sjást oft í vötnum á Íslandi hinar hroðalegustu ófreskjur , sem sýna sig fólki ; og oftast halda þeir , sem þær sjá , varla lífi af ótta .
Þeirra á meðal eru þessar tvær , sem birtast vanalegast á vissum tímum .
Önnur er eins og ormur og ákaflega stór , talin hálf míla að lengd ; fer hún úr sjónum eftir stórri á nærri Skálholti og myndar þrjá , fjóra eða fleiri boga , mjög háa , yfir vatninu , svo að undir hvern væri hægt að sigla léttilega á hinum stærstu skipum .
Hvenær sem þessi ófreskja sýnir sig , búast Íslendingar undir eins við breytingu , sem standi fyrir dyrum úti í heimi .
Daniel Vetter ( 1592-1669 ) : Islandia .
Bls. 127-128 .
