Þriðja myndin í röð stuttmynda sem Mbl. Sjónvarp sýnir á sunnudögum í samvinnu við Kvikmyndaskóla Íslands heitir Stanislaw .
Þetta er gamanmynd sem fjallar um samband ungs Pólverja við tengdaföður sinn .
Myndin er skrifuð sem ádeila á viðhorf Íslendinga gagnvart fólki af erlendum uppruna , án þess þó að halda uppi pólitískum rétttrúnaði eða afstöðu , að sögn höfundarins Jóns Más Gunnarssonar , sem segir þetta allt vera á léttu nótunum .
Í myndinni fylgjumst við með fyrstu kynnum unga mannsins við nýju tengdafjölskylduna .
Þarna kemur við sögu forboðin ást , skuggaleg leyndarmál og misskilningur á milli menningarheima .
Jón Már útskrifaðist af tæknisviði Kvikmyndaskólans fyrir rétt rúmu ári en myndin var lokaverkefni hans við skólann .
Jón Már leikstýrði myndinni , skrifaði handritið , klippti hana , eftirvann hana , hljóðvann og litaleiðrétti .
Aðstoðarleikstjóri var Valgeir Gunnlaugsson .
Kvikmyndataka var í höndum Erlends Cassata , um hljóðupptöku sáu Elín Gylfadóttir og Jón Gauti Jónsson .
Ennfremur sá Jón Már um framleiðslu og sviðsmynd og búninga í samvinnu við fleiri .
Með aðalhlutverk í myndinni fara Óttar Már Ingólfsson , Magnús Ragnarsson og Katla Rut Pétursdóttir en myndin er 22 mínútur að lengd .
Fyrst og fremst grín " Þetta er fyrst og fremst grín en myndin þarf nú að segja eitthvað .
Ég hef oft horft á þessar staðalmyndir og skrifað út frá þeim .
Viðhorf Íslendinga er svolítið skemmtilegt viðfangsefni , " segir hann og útskýrir nánar .
" Íslendingar meina vel .
Hinn almenni Íslendingur er ekki rasisti en hann er stundum með skrýtin viðhorf sem eru úrelt .
Svo má ekki gleyma því að þessi mynd er líka bara klassísk saga um forboðna ást , " segir hann .
Jón Már leggur yfirleitt áherslu á tæknilegu hliðina enda útskrifaðist hann af tæknisviði og var þetta í fyrsta skipti sem hann settist í leikstjórastólinn .
" Yfirleitt hef ég lagt áherslu á eftirvinnsluna , myndbrellur og þessháttar , það er mitt áhugasvið .
Þarna ákvað ég að láta sögurnar ráða ferðinni frekar en brellurnar , " segir Jón Már sem vinnur við eftirvinnslu hjá Pegasus þar sem hann byrjaði áður en hann útskrifaðist frá Kvikmyndaskólanum .
Hann segir það vera skemmtilega vinnu .
" Þetta er draumadjobbið .
" ingarun@mbl.is 