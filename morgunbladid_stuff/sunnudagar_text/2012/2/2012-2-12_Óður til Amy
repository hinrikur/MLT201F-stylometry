Franski fatahönnuðurinn Jean Paul Gaultier fékk innblástur frá hinni föllnu poppgyðju Amy Winehouse í hátískusýningu sinni í París á dögunum .
Þetta þýddi það að fötin sóttu í brunn sjötta og sjöunda áratugarins , sem voru í uppáhaldi hjá Winehouse , en hún lét lífið í kjölfar alkóhóleitrunar í júlí á síðasta ári .
Línan var litrík og fyrirsæturnar að sjálfsögðu með uppsett hárið og svartan augnblýant að hætti söngkonunnar .
Þær gengu ennfremur um sýningarpallinn við tónlist hennar .
Mikil áhersla var á korselett í sýningunni en fötin voru annars fjölbreytt , allt frá buxum og þröngum hnjápilsum yfir í síðkjóla .
" Amy Winehouse var sannkölluð tískufyrirmynd , " sagði hönnuðurinn við blaðamenn baksviðs eftir sýninguna .
Sagði hann Winehouse hafa verið einstaka .
" Bæði í tónlist og hvernig hún klæddi sig , hún blandaði saman ýmsum áhrifum og skapaði sinn eigin stíl , " sagði Gaultier , sem tókst að gera sérstaka sýningu úr þessum efniviði og heiðra minningu söngkonunnar um leið .
