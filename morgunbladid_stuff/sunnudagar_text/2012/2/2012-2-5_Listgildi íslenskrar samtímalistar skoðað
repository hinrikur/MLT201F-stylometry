Fyrir stuttu kom út bókin Listgildi samtímans - Handbók um samtímalist á Íslandi eftir Jón B.K .
Ransu .
Í kynningu á bókinni segir meðal annars að í henni sé íslensk myndlist á okkar tímum skoðuð í ljósi alþjóðlegra kenninga um list .
Þar kemur einnig fram að ekki sé um listsöguleg skrif að ræða heldur sé Ransu að fjalla um listgildið og það hvernig við metum hluti og gefum þeim merkingu sem list .
Að þessu sögðu segir Ransu að þó bókin sé handbók þá sé hún ekki ætluð þeim sem ekkert viti um list , hann geri ráð fyrir því að lesandinn hafi einhverja nasasjón af list .
" Það má lýsa því svo , að ég sé að reyna að skýra litsgildi samtímans miðað við eldri list og hvernig við horfum á hana öðruvísi í dag og hvaða mælikvarða við notum .
Sá fagurfræðilegi mælikvarði sem menn studdust við áður , þegar fagurlistirnar voru ráðandi og módernisminn byggist líka á , er ekki lengur gildur og við skoðum samtímalist út frá þremur þáttum , hugmyndafræði markaðsfræði og fagurfræði ; hugmyndafræðin er það sem gefur verki merkingu , markaðsfræðin gefur því verðmæti og staðsetur í samtímalistasögunni og fagurfræðin er myndmálið og það sem listamaðurinn notar til að miðla listaverkinu til annarra .
Í bókinni skoða ég þessa þrjá þætti og hvernig þeir birtast í íslenskri samtímalist síðustu ára .
" Flakkað fram og aftur í tíma Ransu segist flakka fram og aftur í tíma í umfjöllun sinni , hann láti kenningarnar ráða en ekki tímann .
Elstu verk sem hann tekur fyrir eru verk á sýningu Ívars Valgarðssonar á Kjarvalsstöðum og Finnboga Péturssonar í Nýlistasafninu 1988 og síðan nær umfjöllun hans fram á okkar daga þar sem hann setur meðal annars verk eftir Ragnar Kjartansson í kenningalegt samhengi .
" Sem dæmi get ég nefnt að ég ræði um verk Finnboga í samhengi við fagurfræði , um hið háleita , og ræði það í samhengi við tæknirómantík þar sem við sjáum hið háleita í tækninni en ekki í náttúrunni , og verk Ívars , sem sýndi byggingarvörur úr Byko , ræði ég út frá hugmyndafræðinni og spurningunni um hvað sé list .
Annað dæmi sem ég ræði er það að bera saman mynd af Þingvöllum eftir Jóhannes Kjarval við skipti sem Einar Garibaldi stal á Þingvöllum .
Við horfum á verk Kjarvals með gleraugum fagurfræðinnar en getum ekki notað þau gleraugu á verk Einars Garibaldis .
" Ransu segist hafa skrifað bókina vegna þess að honum fannst brýn þörf á að slík bók væri til og hann segist í raun ekki skilja af hverju einhver var ekki búinn að skifa svona bók fyrir löngu .
" Ég bara reið á vaðið og stal tíma frá öðrum verkefnum ; þegar ég átti að vera að gera eitthvað annað þá fór ég að skrifa frekar , þannig að þetta hefur tekið dágóðan tíma , sennilega þrjú ár þó þetta sé ekki stór og mikil bók .
" Gamalt bókverk úr gömlum kassa Listgildi samtímans er til sýnis og sölu á markaðnum sem getið er um hér til hliðar , en þar verður einnig bókverk eftir Ransu sem hann segist hafa dregið upp úr gömlum kassa .
" Þetta er gamalt bókverk sem heitir Teikningar og er frá því ég sýndi fyrst hér á landi í Nýlistasafninu .
Þá var ég með átta málverk sem hétu Composition 1-8 , málverk á striga en í A4-stílabókastærð og voru í raun stílabækur og reikningsbækur , má kalla það poppmínimalisma .
Ég hafði þetta bókverk með , fann til ólíkar stílabækur og reikningsblöð og nótnablöð og ýmislegt og blandaði því saman í bók þar sem hver síða var ólík , svona eins og fundnar teikningar , en ég hef ekki verið að flagga þessu mikið hér heima , var aðallega með þetta úti í Hollandi , " segir Ransu en hann stundaði nám í Akademie voor Beeldende Kunst í Enschede í Hollandi og útskrifaðist þaðan 1995 .
Ransu hefur ekki gert mikið af bókverkum , en segist þó hafa fengist aðeins við það í myndlistarnáminu á sínum tíma , " var að leika mér með einhverja stafi og búa til geómetríu úr þeim , en í seinni tíð hef ég skrifað stafi sem mynda setningar og segja einhver orð , " segir hann og hlær við .
Aðspurður hvort það sé aðallega fólk í myndlistarnámi sem spreyti sig á bókverkum segir hann að eflaust sé allur gangur á því , " en ég get trúað því að nemendur geri margir hverjir einhver bókverk , enda er fólk oft að skoða hluti á þeim tíma og velta fyrir sér hlutverki þeirra og hvernig megi nýta formið .
Listamenn spyrja gjarnan hvað list sé og það er ekki óeðlilegt að spyrja þessarar sömu spurningar um bók .
" 