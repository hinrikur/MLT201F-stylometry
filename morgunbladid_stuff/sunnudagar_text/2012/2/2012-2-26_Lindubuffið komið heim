Á árum áður lagði oft ljúfan súkkulaðilm frá Hvannavöllum 14 á Akureyri , þar sem Eyþór Tómasson og starfsmenn hans framleiddu m.a. Lindu-buffið gómsæta .
Músíkgyðjunni var lengi sýnd lotning í húsinu þar til Tónlistarskólinn á Akureyri flutti í Hof fyrir nokkrum misserum og angan af blómum gladdi nágranna og vegfarendur þar til á síðasta ári að Býflugan og blómið flutti .
Nú er Lindu-buffið kom heim , þó í öðru formi sé en áður .
Linda – steikhús er á jarðhæðinni og tónlistarsalina uppi bjóða Júlía og Birgir fyrir veislur .
Júlía , sem er formaður Klúbbs matreiðslumeistara á Norðurlandi , hefur lengi verið í faginu .
Aðeins 17 ára fór hún sem eldabuska að Ástjörn í Kelduhverfi þar sem Bogi heitinn Pétursson rak áratugum saman sumarbúðir fyrir drengi , og þangað hefur hún reyndar farið á hverju sumri síðan til þess að elda .
" Það má segja að ég hafi unnið við matreiðslu síðan og fór einmitt að læra árið eftir að ég var fyrst á Ástjörn , " segir hún við Sunnudagsmoggann .
Hjónin hafa komið víða við ; rekið skemmtistað , kaffihús og sportbar , og Birgir starfaði árum saman í Sjallanum .
Þau hafa lengi rekið veisluþjónustu , og gera enn , enda nóg að gera á þeim vettvangi .
" Fólk hættir aldrei að gifta sig , skíra , ferma og útskrifa ; breytingin síðustu ár er að fleiri veislur eru í heimahúsum og þær eru minni , en fólk vill samt gera þetta vel , " segir Júlía .
Draumurinn um að setja á fót eigið steikhús var alltaf fyrir hendi .
" Við byrjuðum að hugsa um þetta af alvöru fyrir einu og hálfu ári , " segir Birgir .
Til stóð að kaupa veitingahús í rekstri en ekkert varð úr og húsnæðið við Hvannavelli kom upp í hendurnar á þeim .
Eftir að starfsemi Lindu var flutt suður var Nói-Síríus í húsnæðinu um tíma , síðan var Byko með timburgeymslu á jarðhæðinni og loks blómabúðin sem áður var nefnd .
Hjónin segjast hafa þurft að taka húsnæðið gríðarlega í gegn .
" Við unnum þetta að miklu leyti sjálf og verkið tók því lengri tíma en við ætluðum okkur .
Til stóð að opna í fyrrasumar en það tókst ekki fyrr en í lok september , " segir Júlía .
Þrátt fyrir að hafa misst af viðskiptum sumarsins eru þau ánægð .
" Það kemur alltaf annað sumar , " segir Júlía brosandi .
" Veturinn hefur verið góður að janúar undanskildum , sem var mjög rólegur eins og víða annars staðar , " segir Birgir og Júlía segir þau gríðarlega ánægð með móttökurnar .
" Héðan fara allir ánægðir út og það skiptir okkur mestu máli .
Haft hefur verið á orði að ótrúlega margir góðir veitingastaðir séu á Akureyri miðað við stærð samfélagsins .
" Það er mikill metnaður í veitingageiranum á Akureyri .
Allir kokkar og aðrir viðriðnir bransann sem hingað koma tala um hve metnaðurinn er mikill .
Samkeppnin er vissulega mikil , en hún er alltaf af hinu góða .
Samkeppnin er nauðsynleg því hún heldur mönnum á tánum .
Og þess vegna eru staðirnir góðir .
Útlendingar tala stundum um það að á Akureyri séu ekki einu sinni lélegar sjoppur ! " segir Júlía .
Sérstaða Lindu – steikhúss felst í því að allir aðalréttir eru eldaðir á kolagrilli ; hvort sem er fiskur eða kjöt , fyrir utan kótelettur í raspi reyndar , sem steiktar eru upp úr smjöri á gamla mátann og hafa slegið í gegn .
" Margir verða undrandi að sjá þær á seðlinum og standast ekki mátið ! Hingað kom eitt kvöldið í mat kótelettuklúbbur bæjarins og það var gaman að gefa þeim körlum að borða ! " Júlía gefur þrjár uppskriftir hér á síðunni , m.a. að t-bone-steik sem er á matseðlinum og hún er stolt af , ekki síður en frægasta réttinum , Lindu-buffinu .
Þau nota bara lund í alla nautakjötsréttina ( nema t-bone-steikina auðvitað , sem er bæði lund og fillet ) og í buffið er notaður besti hluti lundarinnar .
Þau nefna að frá því í ársbyrjun hafi börn 12 ára og yngri í fylgd með fullorðnum fengið frítt að borða af barnamatseðli og segja hjónin það hafa komið skemmtilega á óvart að mun meira fari af svínasteik og fiskbollum en samlokum og hamborgurum .
" Það er misskilningur að krakkar vilji ekki borða venjulegan mat , " segir Júlía .
Heimalagaður graflax 1 hluti salt 1 hluti sykur 2 hlutar grænt dill Blandað saman og laxaflakið hulið með blöndunni , strá svo yfir það eftirtöldu : dillfræjum muldum pipar sinnepsfræjum 1 msk .
ólífuolíu á hvert flak Svo er endalaust hægt að leika sér með hvaða bragð á að standa upp úr , bara sjá hvað er til í kryddhillunni eða ísskápnum .
Hefðbundin graflaxsósa með majónes eða sýrður rjómi sætt og sterkt sinnep hunang dill Sinneps-vinaigrette er líka góð með laxi góð olía sætt sinnep balsamic-edik dill Allt saman í matvinnsluvél .
Laukur , blaðlaukur og hvítlaukur saxaðir smátt og settir saman við dressinguna .
Grilluð t-bone steik Kaupa þarf steikina með góðum fyrirvara og leyfa henni að bíða í ísskáp í um það bil 10 daga áður en hún er grilluð .
Áður en steikin er grilluð er gott að smyrja hana vel með hvítlauksolíu og fersku chili .
Svo er hún grilluð að hætti grillmeistara heimilisins og krydduð með salti og nýmöluðum pipar .
Tillaga að meðlæti : Heimalagað kryddsmjör ; íslenskt smjör látið bíða á bekk yfir nótt og hrært upp með ferskum hvítlauk , steinselju , pipar , fersku chili og bbq sósu .
Svo er saltað eftir smekk .
Hrært þar til smjörið fer að hvítna , þá sprautað í toppa eða kælt í rúllu Grillað grænmeti með steikinni : hægt er að grilla flest grænmeti , t.d. sveppi , tómata , kúrbít , eggaldin og lauk .
Allt er þetta mjög gott með nautinu .
Frönsk " Jaqueline " -súkkulaðikaka 500 g sykur 2 dl vatn 500 g súkkulaði 8 msk .
hveiti 500 g smjör 8 rauður 8 eggjahvítur Sykursírópið soðið og súkkulaðinu bætt út í , brætt og hrært vel saman , eins er farið að með smjörið þar næst , hveitið er sigtað út í og eggjarauðurnar hrærðar saman við , að lokum eru eggjahvíturnar stífþeyttar og þeim blandað varlega saman við .
Bakað í um 40 mín við 150 C , fylgjast vel með .
Kremið á hana 70 g smjör 150 g konsum 1-2 msk .
síróp allt sett saman í pott og látið kólna smávegis áður en það er sett á kökuna Hér er svo uppskrift að annarri , heitri súkkulaðiköku 8 egg 200 g sykur 100 g flórsykur 150 ml mjólk 100 ml rjómi 200 g smjör 480 g súkkulaði Egg og sykur þeytt saman á meðan mjólkin , rjóminn , smjörið og súkkulaðið er brætt saman .
Svo er öllu blandað saman og allir eru glaðir ! 