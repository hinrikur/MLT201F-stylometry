Renni- og mótaverkstæðinu Vélvík í Reykjavík er ekkert óviðkomandi enda smíða menn þar jöfnum höndum kafbáta og eldflaugar .
Daníel Guðmundsson framkvæmdastjóri segir þar líka verða til allskonar hluti sem enginn veit hvað eru – og þaðan af síður hvaða tilgangi þeir eiga að þjóna .
Texti : Orri Páll Ormarsson orri@mbl.is Myndir : Sigurgeir Sigurðsson sigurgeir@mbl.is Dag einn rölti ungur maður í hægðum sínum inn á skrifstofu hjá renni- og mótaverkstæðinu Vélvík í Reykjavík og spurði hvort menn gætu smíðað fyrir hann eldflaug .
Þegar Daníel Guðmundsson , framkvæmdastjóri Vélvíkur , hafði fullvissað sig um að unga manninum væri alvara kinkaði hann áhugasamur kolli .
" Fyrst við getum smíðað kafbáta hljótum við að geta smíðað eldflaugar ! " Þetta er sönn saga og með henni rökstyður Daníel þá fullyrðingu sína að hver einasti dagur í Vélvík sé ekki bara skemmtilegur heldur líka spennandi .
Allt geti gerst .
Ungi maðurinn var verkfræðinemi og enda þótt eldflaugin sem hann hafði í huga væri ekki sömu gerðar og þær sem þeir skjóta upp á Canaveral-höfða var hann sannarlega að biðja um eldflaug .
Og hana fékk hann .
Daníel tekur þó skýrt fram að hlutverk Vélvíkur hafi verið að smíða einstaka hluti í eldflaugina .
Smári Freyr Smárason og Magnús Már Guðnason hjá Áhugamannafélaginu AIR ( Amateur Icelandic Rocketry ) hafi séð um að setja hana saman .
" Þetta gekk ágætlega og þeir eru búnir að skjóta nokkrum eldflaugum upp í tilraunaskyni , " upplýsir Daníel en forvitnir lesendur geta kynnt sér verkefnið betur á vefslóðinni eldflaug.com .
Að sögn Daníels hefur eldflaugarverkefnið það fram yfir mörg önnur verkefni sem Vélvík hefur tekið að sér gegnum árin að menn vissu hvað þeir voru að smíða .
" Hér búum við til allskonar hluti sem við höfum ekki hugmynd um hvað eru og þaðan af síður hvaða tilgangi þeir þjóna .
Menn koma bara með teikningar sem við förum eftir .
Eins eru sumir hlutir sem við smíðum hreinlega leyndarmál , " segir Daníel og bætir við að oft og tíðum sé Vélvík að smíða hluti fyrir samkeppnisaðila og fyrir vikið megi ekkert kvisast út .
" Raunar ættu allir vinnusalir hér að vera læstir , þannig væri það í útlöndum , en eins og við vitum er Ísland svolítið sér á parti .
Við erum búnir að festa kaup á búnaði til að læsa sölunum fyrir óviðkomandi .
" Eins og iðnnjósnara sem hafa dulbúið sig sem blaðamaður og ljósmyndari á Morgunblaðinu , skýt ég sposkur inn í .
Daníel skellir upp úr .
Magnað og fríkað Kafbátana , sem Daníel gat um , hefur Vélvík framleitt í um áratug fyrir Teledyne Gavia ( áður Hafmynd ) sem sérhæfir sig í neðansjávarrannsóknum .
Og verkefnið er að vinda upp á sig .
" Við höfum verið að framleiða þetta einn til tvo kafbáta á ári en fyrir þetta ár liggur fyrir tíu báta pöntun .
Það er mjög ánægjulegt að vinna fyrir Hafmynd en yfirhönnuðurinn þeirra , Egill Harðarson , hannar alveg magnaða hluti og á köflum fríkaða .
" Daníel , sem er rennismíðameistari , setti Vélvík á laggirnar haustið 1988 og var fyrst um sinn eini starfsmaður verkstæðisins .
" Minn bakgrunnur er í iðnaði , ég vann hjá Plastprenti í tíu ár , og ákvað strax að einbeita mér að þjónustu við iðnfyrirtæki en ekki sjávarútvegsfyrirtæki eins og margir gerðu á þeim tíma .
Ég þekkti hugsanaganginn sem gilti í iðnaðinum og veðjaði á vandaða nákvæmnissmíði fyrir iðnfyrirtæki .
Á því var sannarlega þörf , það hefur sýnt sig .
" Fljótlega gekk Magnús Ingi Magnússon rennismiður til liðs við Daníel og gerðist síðar meðeigandi .
Það er saga að segja frá ráðningu hans .
" Magnús var nýkominn heim frá Danmörku , þar sem hann vann á mótaverkstæði , og móðir hans sá auglýsingu frá mér í blöðunum .
Síðan hringdi hún bara í mig og spurði hvort ég hefði ekki vinnu fyrir drenginn .
Ég hélt það nú .
Það var upphafið að afskaplega farsælu samstarfi sem staðið hefur í meira en tuttugu ár .
" Óx fiskur um hrygg Fyrst fengust Daníel og Magnús aðallega við viðgerðarvinnu og mótasmíði fyrir plastiðnað en í dag er Vélvík mestmegnis að búa til vélar og tæki og framleiða hluti fyrir önnur framleiðslufyrirtæki sem síðan setja þá smíði saman .
Í hópi viðskiptavina Vélvíkur eru Stjörnuoddi , Marel , Össur , Marport , Actavis , Orkuveita Reykjavíkur , Nýsköpunarmiðstöð Íslands og háskólarnir í landinu .
Þá segir Daníel fyrirtækið einnig fá verkefni erlendis frá í talsverðu magni .
Eftir að Vélvík flutti í núverandi húsnæði á Höfðabakka 1 um áramótin 1994-95 , sem er fjórum sinnum stærra en gamla húsnæðið , óx fyrirtækinu hratt fiskur um hrygg og nú starfa hjá því tuttugu manns .
Mest rennismiðir .
Aftur urðu vatnaskil í rekstrinum með fyrstu tölvustýrðu smíðavélinni árið 1996 en þær vélar eru orðnar tólf í dag .
" Ég held að ég geti leyft mér að fullyrða að við séum með fjölbreyttasta tækjakost landsins í þessu fagi , " segir Daníel en tölvustýrðu vélarnar eru engin smásmíði .
Eina ókostinn við tölvustýrðu vélarnar segir Daníel vera að eins stykkis smíði verði býsna dýr í þeim , sérstaklega ef stykkið er lítið .
" Þá smíðum við bara með gamla laginu , við búum að þannig tækjum líka .
" Afskaplega gott starfsfólk Húsnæðið á Höfðabakka er samtals um 1.000 fermetrar .
Eigi að síður er það farið að þrengja að starfseminni og Daníel upplýsir að menn séu farnir að svipast um eftir nýju húsnæði , a.m.k. helmingi stærra .
" Ég sá aldrei fyrir mér í upphafi að þetta myndi vinda svona upp á sig , " segir Daníel þegar útþenslu Vélvíkur ber á góma .
" Velgengnin byggist á stefnu fyrirtækisins , tryggð viðskiptavinanna og samkeppnishæfu verði en aðallega þó starfsfólki Vélvíkur .
Fyrirtæki er ekkert nema fólkið sem þar vinnur og við erum svo lánsamir að vera með afskaplega gott starfsfólk sem margt hefur starfað hjá okkur í á annan áratug .
Þetta fólk ræður við öll þau verkefni sem okkur eru falin og í raun getum við smíðað hvað sem er , svo lengi sem það kemst í vélarnar okkar .
" Ekki ríkisstjórninni að þakka Daníel segir ekki sjálfgefið að Vélvík stækki meira en nú er orðið enda þótt rýmra mætti vera um núverandi vélakost .
" Eins og staðan er núna þurfum við að vísa frá okkur verkefnum en það sem stendur frekari stækkun fyrst og fremst fyrir þrifum er viðvarandi skortur á rennismiðum .
Af einhverjum ástæðum er fagið ekki nægilega vel kynnt hér á landi .
Það er synd og skömm enda er rennismíði bæði skemmtileg og skapandi vinna .
Menn þurfa að vera frjóir í hugsun .
" Fyrst rennismíðameistarinn er byrjaður að " skammast " getur hann ekki á sér setið að taka snúning á ríkisstjórn þessa lands .
" Það er ekki sitjandi ríkisstjórn að þakka að okkur gengur vel .
Skattahækkanir og gengishöft eru ekki það sem fyrirtækin í landinu þurfa á að halda .
Að vísu höfum við í málmiðnaði sloppið betur en margir aðrir en það breytir ekki því að stefnan er röng .
Kolröng .
" Mótorhjól bítur ekki gras ! Þegar Daníel Guðmundsson er spurður hvort hann eigi sér eitthvert draumaverkefni prívat og persónulega þegar vélakostur Vélvíkur er annars vegar örlar á bliki í auga .
" Ég er byssusmiður og með réttindi sem slíkur .
Ætli ég væri ekki helst til í að smíða mér riffil frá upphafi til enda og fullnægja þar með þeim hégóma .
" Er það raunhæft ? " Ef það er ekki hægt með þessum tækjum , hvar er það þá hægt ? " Ljósmyndir af Daníel á vélfákum prýða veggi skrifstofu hans og óhjákvæmilegt að spyrja hvort Harley gamli Davidson sé einn af hans elstu og traustustu vinum .
" Það má nú segja .
Ég gegndi um tíma formennsku í Félagi Harley Davidson-eigenda á Íslandi .
Hér áður hjólaði ég tíu til fimmtán þúsund kílómetra á ári en er latari við þetta núna .
" Hann er einnig mikill áhugamaður um fáka af holdi og blóði .
" Hestamennskan er einskonar fæðingargalli hjá mér , ég ólst upp með hrossum .
Síðan kom smá hlé áður en ég hellti mér aftur í hestamennskuna – í áratugi .
Að því kom þó að tíminn var ekki lengur fyrir hendi og þá hætti ég .
Hafi maður ekki tíma til að sinna blessuðum skepnunum er þessu sjálfhætt .
" Daníel hefur ferðast á hestum vítt og breitt um landið og segir fátt jafndásamlegt og að ríða góðum hesti í náttúrunni upp til fjalla .
" Ég hef farið ríðandi á ýmsa staði sem ég hefði annars aldrei komið á .
Það er allt öðruvísi að ferðast á mótorhjóli enda er það vegasport , alla vega hjá mér , en kosturinn er sá að hægt er að hoppa á bak hvenær sem er .
Mótorhjól bítur ekki gras ! " Daníel er fjölskyldumaður og eiginkona hans , Kristín Márusdóttir , starfar einnig hjá Vélvík , í bókhaldi .
Það gera líka tveir synir hans , Márus og Haraldur , og tveir tengdasynir , Qussay og Theodór .
Á veggnum sést mótórhjólakappinn knúsa eitt barnabarna sinna .
" Síðan varð ég langafi um daginn , " upplýsir hann .
" Það er svo sem allt í lagi en það er verra að þurfa að sofa hjá langömmu ...
" Hlátrasköllin berast út á plan .
