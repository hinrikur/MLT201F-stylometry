Bárður Sigurðsson var Þingeyingur , fæddur 1872 á Kálfborgará í Bárðardal en fluttist 14 ára gamall að Hjalla í Reykjadal þar sem foreldrar hans voru í húsmennsku .
Bárður var elstur sjö barna þeirra .
Hann varð snemma vinnumaður á bæjum í sveitinni og fékkst aðallega við smíðar , en áhugi hans á ljósmyndun var gríðarlegur og hann tók mikið af myndum á fyrstu tveimur áratugum 20. aldar ; merkilegar myndir af fólki við leik og störf , einkum í Mývatnssveit .
Fyrir nokkrum misserum bárust Minjasafninu á Akureyri glerplötur Bárðar .
Þær höfðu í áratugi verið í eigu Eðvarðs Sigurgeirssonar , hins landsþekkta ljósmyndara , og færðu börn Eðvarðs , Egill og Elsa Friðrika , Minjasafninu ljósmyndasafn Bárðar til varðveislu .
Þjóðminjasafn Íslands , Minjasafnið á Akureyri og Safnhúsið á Húsavík , safnið í hans heimasveit , tóku höndum saman og ákveðið var að efna til sameiginlegrar sýningar á ljósmyndum Bárðar .
Hún var fyrst sett upp á Þjóðminjasafninu , fór síðan norður á Húsavík og er núna á Akureyri , sem fyrr segir .
Söfnin gáfu út vandaða bók þar sem fjallað er um lífshlaup og ævistarf Bárðar í nokkrum greinum og birtur fjöldi mynda hans .
Hörður Geirsson , safnvörður ljósmyndadeildar Minjasafnsins á Akureyri , segir í grein um Bárð í bókinni að hann hafi verið hugvitsmaður .
" Áhugi hans á allri tækni og framförum kom fram snemma á ævinni og hann lærði á og breytti mörgum þeim tækjum sem á vegi hans urðu , " segir Hörður og bætir við að áhugi hans á tækni hafi fljótt náð til ljósmyndunar .
Hörður vitnar í dagbók Bárðar þar sem hann segir frá ferð frá Mývatni til Akureyrar í september 1904 , í þeim tilgangi að kaupa sér myndavél .
Ferðin tók fjóra daga .
Hann vitnar svo í frásögn Bárðar í tímaritinu Hlín 1929 .
Þar segir : " Þegar jeg eignaðist fyrstu ljósmyndavjelina , kunni jeg lítið með hana að fara ; þá náði jeg í danska ljósmyndafræði , en kunni ekkert í því máli , svo jeg varð að fá mjer orðabók Jónasar Jónassonar , og varð þetta til þess að jeg lærði að taka myndir og meira til , jeg lærði að lesa dönsku , mjer til nota og ánægju .
" Hörður segir frá því að bókin og tilraunirnar hafi þó ekki fullnægt ljósmyndaáhuga Bárðar því í desember þetta sama ári hafi hann ráðist til ljósmyndanáms hjá Bjarna Kristni Eyjólfssyni ljósmyndara í Reykjavík .
Námskeiðsgjaldið var 100 krónur og stóð námið til 1. apríl 1905 .
Hörður segir í áðurnefndri grein í bókinni : " Þrátt fyrir að Bárður nyti engrar skólagöngu lét hann það ekki aftra sér frá því að læra og hafa skrifleg samskipti við fólk erlendis , beggja vegna Atlantshafs .
Ein af merkari nýjungum sem hann nýtti sér var flass sem frændi hans Thomas E. Halldorson í Bandaríkjunum fann upp og átti einkaleyfi á .
Hét það " Halldorson Home Portrait Flash Lamp " og varð til þess að Bárður gat tekið ljósmyndir innandyra án þess að eiga á hættu að kveikja í húsunum með púðurflassinu .
" Þetta var árið 1906 , að sögn Harðar .
Hann segir Bárð hafa skrifast á við menn í Þýskalandi , Noregi , Danmörku og Bandaríkjunum " til þess að fá efni til ljósmyndagerðar og til að fylgjast með nýjungum " .
Margrét Hallgrímsdóttir þjóðminjavörður skrifaði grein í Morgunblaðið í fyrra , þegar sýning Bárðar var sett upp í safninu .
Hún sagði m.a. að safn hans hefði verið lítt þekkt til þessa , en það hefði að geyma mannamyndir og þjóðlífs- og staðarmyndir .
" Athygli vekur að mannlífs- og náttúrumyndir skipa í raun hærri sess en mannamyndirnar , sem skapar Bárði ákveðna sérstöðu .
Bárður var áhugaljósmyndari , sem hafði myndavélina meðferðis í lífi og starfi , en einnig atvinnumaður á sínu sviði , " sagði Margrét .
Þjóðminjavörður skrifaði jafnframt : " Ljósmyndir Bárðar endurspegla veruleika sveitunga hans .
Þar má sjá karla við slátt , fjölskyldur við borðhald , baðstofulíf , spariklædd börn , konur á íslenskum búningum , fólk á ferð og stórbrotnar myndir af landslagi Norðurlands .
Áhugavert er að virða fyrir sér útlit fólks , fatnað , húsbúnað , atburði og umhverfi svo eitthvað sé nefnt .
Bárður hefur fangað einstök augnablik í lífi samferðamanna sinna , og nýtur þar trausts þeirra sem hann ljósmyndaði .
Myndir Bárðar eru fyrir vikið raunsannar , lausar við tilgerð og ómetanlegar heimildir um íslenskt bændasamfélag .
Það gefur myndum hans einstakt gildi .
Segja má að enginn ljósmyndari annar hér á landi hafi komist nær íslenskri sveitamenningu en Bárður enda tilheyrði hann þeim veruleika sem hann myndaði .
" Bárður tók síðustu myndirnar 1921 eftir því sem næst verður komist .
" Ekki er ljóst hvers vegna Bárður hætti að ljósmynda .
Hann virðist ekki hafa tekið um það ákvörðun heldur hafi ljósmynduninni smámsaman verið sjálfhætt , aðallega vegna annarra anna og fátæktar , " segir Hörður Geirsson .
Fertugur að aldri byggði Bárður nýbýlið Höfða í Mývatnssveit og árið 1916 kvæntist hann Sigurbjörgu Sigfúsdóttur .
Þau eignuðust átta börn á 16 árum .
Bárður seldi Höfða 1930 og fluttist í Glerárþorp við Akureyri og vann þar við Krossanesverksmiðjuna og smíðar .
Árið 1933 fékk Bárður heilablóðfall og var eftir það óvinnufær .
Fjölskyldan tvístraðist í framhaldinu , þrjú barnanna voru áfram með móður sinni á Akureyri , fimm fóru á bæi í Mývatnssveit , en Bárður var fluttur heim á sveit sína og var rúmliggjandi á ýmsum bæjum í Mývatnssveit .
Hann lést á Akureyri 21. febrúar 1937 Inga Lára Baldvinsdóttir og Ívar Brynjólfsson , starfsmenn Þjóðminjasafns Íslands , völdu og unnu ljósmyndirnar á sýningunni og sömdu texta , sem notaðir eru lítt breyttir undir myndunum með þessari grein .
Myndaði í þrívídd Bárður var einn afkastamestur þeirra ljósmyndara sem tóku stereóskópljósmyndir , nokkurs konar þrívídd , hér á landi á fyrsta áratug 20. aldar .
Myndina til hliðar tók hann í Höfða árið 1910 og segir í bréfi til bróður síns : " Sjálfur tók ég myndina af mér á verkstæðinu með því að búa út " fjalakött " , hafa við hann langt snæri og binda það um fótinn á mér , svo þegar ég fór að saga , hreyfði ég fótinn svo fjalarkötturinn spratt og klemmdi gúmíbolta , en ekki mús ! ! , við það kviknaði á leifturlampanum og vélin tók myndina .
" Hörður Geirsson segir þetta sýna hugkvæmni Bárðar og uppfinningasemi .
" Myndin heppnaðist ákaflega vel og hefur hún eina mestu þrívídd af myndum Bárðar .
" 