Hjörleifur Stefánsson arkitekt og Þórunn Sigríður Þorgrímsdóttir hönnuður kynntu athyglisverða hugmynd í Fréttablaðinu nú fyrir skömmu þess efnis að Náttúrugripasafninu verði komið fyrir í Perlunni .
Þetta er frábær hugmynd sem endilega þarf að verða að veruleika .
Perlan er ein sérstæðasta og fallegasta bygging Reykjavíkur og sennilega vinsælasti ferðamannastaður borgarinnar .
Perlan var reist af mikilli framsýni á sínum tíma en því miður hefur ekki tekist að fá í húsið hentuga starfsemi sem passaði því og gæti staðið undir rekstrarkostnaði þess .
Flestallir , ef ekki allir , eru sammála um að hér sárvanti veglegt náttúrugripasafn .
Árið 1985 sameinuðust tólf þingmenn úr öllum flokkum um tillögu til þingsályktunar um að hraða byggingu náttúrugripasafns .
Átti að miða við að safnið yrði opnað almenningi árið 1989 , á 100 ára afmæli hins Íslenska náttúrufræðifélags .
Árið 2007 var enn hnykkt á málinu í sölum Alþingis um að koma ætti upp sjálfstæðu og nútímalegu náttúrugripasafni .
Þrátt fyrir fögur fyrirheit Alþingis og stjórnvalda bólar ekkert á nýju náttúrugripasafni .
Vissulega hefur samdráttur í efnahagslífi og þjóðarbúskap talsvert að segja í þessum efnum , en sú var ekki raunin 1985 og 2006 .
Ástæðan er einfaldlega metnaðar- og áhugaleysi stjórnvalda á þessum málum , náttúruvernd , fræðslu og annarri nýtingu náttúrunnar en til orkuframleiðslu og mannvirkjagerðar .
Stjórnvöld og Alþingi skortir víðsýni í þessum efnum , glæsilegt náttúrugripasafn í Perlunni gæti nefnilega orðið arðvænleg " stóriðja " , ef svo má að orði komast .
Á síðasta ári komu hingað til lands 565 þúsund erlendir ferðamenn og að auki 63 þúsund með skemmtiferðaskipum .
Rannsóknir hafa margoft sýnt að langflestir þessara ferðamanna , líklegast talsvert yfir 90% , koma hingað vegna hinnar einstæðu náttúru landsins .
Það má því með góðri samvisku fullyrða að erlendir ferðamenn myndu heimsækja náttúrugripasafn í Perlunni .
Veglegt náttúrugripasafn myndi því styrkja ferðaþjónustuna á ýmsan hátt .
Í safninu væri hægt að fræða ferðamennina um sérstöðu náttúru landsins , það þarf að umgangast hana af varfærni , hún getur verið hættuleg , það þarf því að gæta fyllstu varúðar í ferðalögum um landið .
Brýnt er að lengja ferðamannatímann , fá jafnan straum erlendra ferðamanna allt árið .
Vel útbúið og nútímalegt náttúrugripasafn gæfi fólki sem kæmi hingað að vetri til kost á að kynnast náttúru landsins og fræðast um hana .
Á þann hátt gæti safnið haft áhrif á fólk til að koma aftur til Íslands og betur undirbúið .
Andstæðingar þess að ráðist verði í gerð náttúrugripasafns í Perlunni munu án efa benda á að ekki séu til peningar til að ráðast í svona dýrar framkvæmdir .
Eftir hrunið voru margir á því að ekki ætti að halda áfram við byggingu Hörpu .
Rétt væri að bíða með framkvæmdirnar einhver ár og láta húsið grotna niður og jafnvel hætta alveg við framkvæmdina .
Sem betur fer ákváðu framsýnir stjórnmálamenn að klára húsið .
Í ljós hefur komið að það var rétt ákvörun , því Harpan hefur styrkt Íslenska ferðaþjónustu og átt þátt í að bæta þjónustu við erlenda ferðamenn , ekki síst utan hins hefðbundna ferðamannatíma .
Í þessu sambandi vil ég benda á þá staðreynd að ferðaþjónustan aflar 20% gjaldeyristekna , gjaldeyristekjurnar eru 158 miljarðar .
Á liðnu ári komu , eins og áður sagði , 565 þúsund erlendir ferðamenn hingað til lands , það var 16% aukning frá árinu áður .
Erlendir ferðamenn greiddu 13,4 milljarða í virðisaukaskatt og farþegaskatta .
Hver erlendur ferðamaður skilar nú 230 þúsund krónum inn í hagkerfið .
Það er því góð fjárfesting að nota eitthvað af þessum tekjum til að fjárfesta í veglegu náttúrugripasafni í Perlunni .
Um 80 þúsund fleiri erlendir ferðamenn komu hingað í fyrra , tekjur af þeim hafa verið um tveir milljarðar .
Við skulum hefjast handa við að koma upp glæsilegu náttúrugripasafni í Perlunni , það er þjóðhagslega séð góð fjárfesting , það mætti byrja strax á því að verja tveimur milljörðum í þessa framkvæmd .
