Fjörugt verður í Manchesterborg á England um hádegisbil í dag þegar flautað verður til leiks Manchester United og Liverpool í ensku úrvalsdeildinni í knattspyrnu .
Þetta er einn af þessum " stóru " og fótboltaáhugamenn um heim allan bíða jafnan spenntir .
Sjaldan hafa þó líklega jafnmargir beðið með öndina í hálsinum og nú .
Aukin spenna kemur reyndar knattspyrnu ekki við í sjálfu sér heldur mannasiðum eða kurteisi .
Augu og linsur munu líklega beinast að tveimur leikmönnum einkum og sér í lagi ; Úrúgvæanum Lúis Súarez hjá Liverpool og hinum franska Patrice Evra , fyrirliða heimaliðsins .
Sá fyrrnefndi er kominn í sviðsljósið á ný eftir átta leikja keppnisbann vegna kynþáttaníðs gegn Evra í fyrri deildarleik liðanna í vetur .
Margt hefur verið skrafað og skeggrætt um þau ummæli og afleiðingar þeirra , og óþarfi að fara nánar út í það hér .
Mál er að snúa sér að næsta leik í þeirri skák .
Ekki er víst að Súarez verði í byrjunarliði Liverpool í dag , en eftir að hann kom sprækur inn á sem varamaður gegn Tottenham í vikunni hlýtur það þó að teljast líklegt .
Sá úrúgvæski var reyndar heppinn að ljúka leik gegn Tottenham .
Sparkaði afar klaufalega í einn andstæðinginn og gat prísað sig sælan að spjaldið sem fór á loft var gult en ekki rautt .
Einhver hefði rekið hann af velli en frábær dómari leiksins ákvað að brotið væri ekki svo alvarlegt .
Kannski var Suarez bara svo spenntur yfir því að vera kominn aftur inn á grasið að hann réð ekki við sig .
Látum hann njóta vafans .
Og njótum leiksins .
Helstu vangaveltur fyrir leik verða væntanlega hvort Evra og Suarez muni heilsast og hvort þeir horfist í augu .
Þegar dómarinn blæs í flautu sína gleymast þær hugrenningar vonandi .
Allt breytt en þó ekki Heimurinn er síbreytilegur en þó alltaf eins ! Um páskana 1980 , fyrir tæpum 32 árum , hafði heimsbyggðin miklar áhyggjur af viðræðum um sjálfsstjórn Palestínumanna og Bandaríkjaforseti sleit stórnmálasambandi við Íran .
Og Manchester United tók á móti Liverpool í enska fótboltanum ...
Þegar ég settist niður til að hlakka formlega til leiksins í dag reikaði hugurinn ósjálfrátt aftur til ársins 1980 .
Þrír íslenskir ljósmyndarar hafa varla nema einu sinni verið að störfum samtímis á leik Manchester United og Liverpool á Old Trafford .
Um það skal svo sem ekkert fullyrt , en alltjent voru þrír Íslendingar vopnaðir myndavélum niðri við völlinn laugardaginn 5. apríl 1980 .
Höfundur þessa pistils hefur nokkrum sinnum verið viðstaddur rimmu þessara stórliða á heimavelli Manchester United en viðureignin í apríl 1980 er líklega sú allra eftirminnilegasta .
Verst er þó að þurfa að viðurkenna að ég man þrátt fyrir allt lítið eftir leiknum sjálfum ...
Tveir akureyrskir unglingspiltar , höfundur þessa pistils , æskuvinur hans , Reynir B. Eiríksson , og Ragnar Þorvaldsson , nokkru eldri , voru þarna á ferð .
Á einhvern mjög íslenskan máta tókst okkur með mikla bjartsýni að vopni , en kannski aðallega óstjórnlega löngun , að komast inn á svæði ljósmyndara og mynda í gríð og erg .
Þann dag grísaðist ég einmitt til þess að taka þá íþróttamynd sem mér þykir einna vænst um ; myndina hér á síðunni þar sem boltinn smýgur rétt framhjá stöng United-marksins .
Við komum snemma að vellinum þennan dag og strax og hliðin voru opnuð – kannski var það meira að segja fyrr ; allt var svo hljótt – stikuðum við inn á áhorfendapallana .
Fáeinir vallarstarfsmenn voru á vappi og einn lögregluþjónn .
Eftir langt samtal sannfærðum við laganna vörð um að það væri afbragðshugmynd að kanna hvort hugsanlega væri mögulegt að við fengjum að fara inn fyrir girðinguna og slást í hóp ljósmyndaranna niðri við markið .
Við vorum ekki síður með öndina í hálsinum þá en áhugamenn um leikinn nú .
Löggan blikkaði starfsmann sem kom okkur í samband við annan og áður en við vissum af vorum við einhvers staðar undir stúkunni í herbergi merktu Photographers , komnir í vörslu ljósmyndara frá Daily Mail .
Iceland ? Já , Þorskastríðið , sagði hann .
En þessi náungi bar ekki meiri kala til Íslendinga en svo að hann tók okkur að sér með bros á vör .
Það eina sem ég man var að topplið Liverpool skoraði á undan en heimamenn unnu svo 2:1 .
Jú , og að Konica-myndavélin mín bilaði .
En ég náði samt þessari eftirminnilegu mynd ...
