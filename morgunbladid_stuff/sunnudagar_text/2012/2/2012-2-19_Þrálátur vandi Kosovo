Í Kosovo var haldið upp á það á föstudag að fjögur ár eru liðin frá því að þar var lýst yfir sjálfstæði frá Serbíu .
Skugga ber þó á þennan dag vegna atkvæðagreiðslu , sem haldin var fyrr í vikunni í héraðinu Norður-Kosovo þar sem aðallega búa Serbar og 99,74% höfnuðu því að lúta stjórn landsins og þar með yfirráðum albanska meirihlutans í landinu .
Atkvæðagreiðslan fór einnig fram í mótmælaskyni við það sem Serbar í norðurhluta Kosovo líta á sem eftirgjöf serbneskra stjórnvalda í samningum við Kosovo .
Atkvæðagreiðslan hefur engin raunveruleg áhrif að því leyti að Serbar í þessum hluta landsins hafa aldrei viðurkennt sjálfstæði Kosovo frekar en stjórnvöld í Belgrað .
Hins vegar hafa átt sér umleitanir stjórnvalda í Serbíu og Kosovo fyrir milligöngu Evrópusambandsins að finna lausn á ágreiningnum vegna sjálfstæðisins .
Serbar hafa sótt um aðild að Evrópusambandinu , sem hefur sett jákvæða niðurstöðu úr þessum viðræðum sem skilyrði fyrir inngöngu .
Þúsundir manna komu saman í Pristina , höfuðborg Kosovo , í gær til þess að fagna sjálfstæðinu og horfa á hergöngu eftir aðalgötu borgarinnar .
Samningar hafa tekist um ýmis minniháttar mál , sem munu hafa áhrif á dagleg samskipti , en ekki hefur náðst samkomulag um helstu ágreiningsmálin .
120 þúsund Serbar búa í Kosovo .
Þriðjungur þeirra í norðurhlutanum , sem liggur að Serbíu .
Tveir þriðju búa þar sem Albanar eru allt um kring og eru þeir fúsari til samstarfs en Serbarnir í norðri .
Alls eru íbúar landsins tæplega tvær milljónir , flestir af albönskum uppruna .
Kosovo glímir ekki bara við erfiðleika vegna ágreiningsins við Serbíu og serbneska minnihlutann .
Fátækt fer vaxandi í landinu , sem er eitt það fátækasta í Evrópu , og spilling er landlæg .
Talið er að mánaðartekjur séu að meðaltali 250 evrur ( rétt rúmar 40 þúsund krónur ) .
Atvinnuleysi er 40% í landinu og talið er að 15% íbúa landsins dragi fram lífið á minna en einni evru ( 162 krónur ) á dag .
Kosovo og serbneskir þjóðernissinnar Kosovo fékk talsverð sjálfstjórnarréttindi í júgóslavnesku stjórnarskránni 1974 .
Héraðið hefur hins vegar alltaf leikið stórt hlutverk í málflutningi serbneskra þjóðernissinna og hefur oft verið vitnað í ræðu , sem Slobodan Milosevic , þáverandi forseti Serbíu , flutti þar 1989 þegar þess var minnst að 600 ár voru liðin frá orrustunni um Kosovo .
Þá biðu Serbar lægri hlut fyrir Tyrkjum .
Á níunda áratugnum var albanski meirihlutinn gagnrýndur fyrir ofríki og fjöldi Serba og Svartfellinga flutti brott frá Kosovo .
1989 lét Milosevic skerða sjálfstjórn Kosovo verulega og féllu margir Albanar þegar serbneskar öryggissveitir brutu mótmæli þeirra á bak aftur .
Í þessu andrúmslofti flutti Milosevic áðurnefnda ræðu þar sem hann hamraði á því að Kosovo væri kjarni serbneskrar sögu , menningar og minninga .
Þótt stoð slík málflutnings í raunveruleikanum sé hæpin , átti hann greiða leið að hjörtum Serba .
" Kosovo er serbnesk , " eiga viðstaddir að hafa hrópað þegar hann lauk máli sínu .
Kosovo lýsti yfir sjálfstæði 1990 , en aðeins Albanía viðurkenndi sjálfstæðið .
Endi var bundinn á Bosníustríðið með Dayton-samkomulaginu 1995 , en ástandið hélt áfram að versna í Kosovo .
Samið var um vopnahlé , en átök brutust út í lok 1998 .
Serbar létu til skarar skríða og voru aðgerðir þeirra fljótt kallaðar þjóðernishreinsanir .
Talið er að ein milljón manna af albönskum uppruna hafi flúið eða verið hrakin frá Kosovo .
Í mars 1999 hóf Atlantshafsbandalagið árásir úr lofti og stóðu þær fram í júní þegar Milosevic féllst á að kalla heri sína til baka og erlendur her kæmi til Kosovo .
Eftir þetta var Kosovo á forræði Sameinuðu þjóðanna og nánast eins og nýlenda þeirra .
Mörg af þeim vandamálum , sem nú er glímt við í Kosovo , eiga rætur í því hvað þessi tími stóð lengi .
Kosovo lýsti ekki yfir sjálfstæði fyrr en 17. febrúar 2008 , tæpum níu árum eftir að loftárásunum lauk og í raun er tímum utanaðkomandi forsjár enn ekki lokið með öllu .
Tæplega 90 lönd hafa viðurkennt sjálfstæði Kosovo , þar á meðal Ísland , en mest er andstaðan frá Serbum og Rússum .
Fé frá Belgrað til Serba í Kosovo horfið sporlaust Serbnesk stjórnvöld hafa veitt rúmlega sex milljónir evra til hjálpar Serbum í Kosovo á undanförnum tólf árum .
Þetta er liður þeirra í að halda við ítökum sínum í landinu .
Fé þetta virðist nánast horfið með öllu að því er fram kom í serbneska dagblaðinu Press skömmu fyrir áramót .
Í blaðinu sagði að til dæmis hefðu Serbar , sem fyrir löngu eru fluttir frá Kosovo , fengið háar upphæðir .
Þar á meðal væru sex þúsund Serbar , sem unnið hefðu fyrir rafveituna Obilic í Kosovo , löngu fluttir og hefðu ekki þurft að gera handtak til að vinna fyrir peningunum .
Þá hefði verið veitt fé til að reisa fjölda húsa , elliheimili í Mitrovica og heilsugæslustöðvar sem aldrei hefðu risið .
Serbneska ríkið hefði borgað allt að þúsund evrur fyrir fermetrann þótt hann kostaði ekki nema 350 evrur .
Einnig hefðu peningar verið settir í að leggja götur , sem aldrei voru lagðar .
Að auki voru upphæðirnar hærri , en kostnaður hefði verið við að leggja göturnar .
Serbnesku styrkirnir hafa einkum runnið til Norður-Kosovo .
Þar eru íbúarnir flestir Serbar , sem frekar vilja tilheyra Serbíu en Kosovo eins og fram kom í atkvæðagreiðslu í vikunni .
Hverjir fagna ? " Eina fólkið sem fagnar sjálfstæðisdeginum verður embættismenn stjórnarinnar , sem urðu ríkasta fólkið í Kosovo með því að vinna sem stjórnmálamenn á daginn og kaupsýslumenn á nóttunni , " sagði Albin Kurti , leiðtogi Sjálfsákvörðunarhreyfingarinnar , sem er í stjórnarandstöðu , við fréttastofuna AFP .
Evrópusambandið segir að " spilling sé ráðandi " í Kosovo og " geta til að rannsaka slíka glæpi og sérfræðiþekking sé takmörkuð " .
