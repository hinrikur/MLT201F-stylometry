Á nýliðinni tískuviku í London sýndu hönnuðir haust- og vetrartískuna 2012-13 .
Tískuvikan er í sókn og fjölgar stórum nöfnum þar smám saman .
London hefur frá því á sjöunda áratugi síðustu aldar verið þekkt fyrir sköpunargleði en nú vilja Bretar líka sýna að bresk tíska snúist ekki aðeins um sköpunargleðina heldur líka viðskipti .
Meðfylgjandi myndir eru allar frá tískuvikunni en þar var áberandi hversu margir hönnuðir sýndu málmlitaðan fatnað , glitrandi og gegnsæ föt auk loðfelda .
Forsætisráðherrafrú Breta , Samantha Cameron , er ötull stuðningsmaður breskrar tísku og hélt veislu í Downing-stræti þar sem hún bauð framáfólki í tískuheiminum .
" Síðastliðin vika hefur sýnt okkur að bresk tíska er ekki lengur um dirfsku og sköpun , hún snýst líka um viðskipti .
Bresk tíska snýst um nýjungagirni og hún þorir að vera öðruvísi og við erum stolt af því að sýna heiminum það meðan á tískuvikunni í London stendur .
Þetta gerir breska tísku ennfremur að góðum iðnaði , iðnaði sem gefur okkur tvöfalt meira en bílaiðnaðurinn , " sagði hún og ítrekaði skilaboð sín um að tíska væri hluti af framtíð hagkerfis Bretlands en hún hvetur hönnuði til að láta framleiða vörur sínar á Bretlandi .
