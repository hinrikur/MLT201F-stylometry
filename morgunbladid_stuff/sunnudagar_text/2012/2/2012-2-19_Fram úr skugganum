Saga blökkumanna í ensku knattspyrnunni er saga um fordóma og mótlæti en um leið þrautseigju .
Það er ekki öllum gefið að synda á móti straumnum .
Vatnaskil urðu á áttunda áratugnum en sagan er mun lengri , hófst á ofanverðri nítjándu öld með manni að nafni Andrew Watson , fyrsta svarta manninum til að leika landsleik – fyrir Skotland af öllum þjóðum .
Orri Páll Ormarsson orri@mbl.is Þegar margur hélt að Bretar væru búnir að sparka kynþáttafordómum á knattspyrnuvöllum út í hafsauga hafa þrjú mál komið upp með stuttu millibili sem benda til annars .
Uppákomur sem hverfast um Patrice Evra , Anton Ferdinand og Tom Adeyemi hafa vakið heimsathygli og gefið til kynna að ennþá sé pottur brotinn í vöggu knattspyrnunnar , þrátt fyrir markvisst átak og upplýstari umræðu .
Enska knattspyrnusambandið og dómstólar í landinu svitna nú yfir þessum málum sem leiða óhjákvæmilega hugann að sögu þeldökkra knattspyrnumanna í Bretlandi .
Sú saga er lengri og litríkari en ætla mætti .
Gersigraði Englendinga Skotland verður seint talið helsta vígi blökkumanna í knattspyrnu en það breytir ekki því að þeldökkur maður lét fyrst að sér kveða þar um slóðir .
Andrew Watson hét kappinn , sonur skosks athafnamanns og frillu hans í Bresku Gvæjana .
Þegar Watson var átján ára , 1875 , var hann sendur til náms í Skotlandi og kom þá í ljós að hann var liðtækur knattspyrnumaður .
Eftir að hafa spreytt sig hjá nokkrum smærri félögum gekk Watson til liðs við sterkasta félag Skotlands á þeim tíma , Queen ' s Park , og vann með því nokkra bikartitla .
Auk þess var hann um tíma ritari félagsins .
Leikmenn gengu í ýmis störf á þeim árum .
Árið 1881 var hann valinn í skoska landsliðið og varð þar með fyrsti blökkumaðurinn til að leika landsleik fyrir nokkra þjóð .
Watson , sem var bakvörður , var raunar fyrirliði Skota í frækilegum sigri á erkiféndunum , Englendingum , 6:1 .
Hann var einnig í liði Skota sem lagði Wales 5:1 tveimur dögum síðar og þriðja og síðasta landsleikinn lék Watson ári síðar gegn Englendingum sem lauk með 5:1 -sigri Skota .
Ekki amalegur ferill .
Árið 1882 flutti Watson búferlum til Englands og kom þá ekki lengur til greina í skoska landsliðið vegna þágildandi reglna .
Hann gekk í raðir London Swifts og varð fyrsti blökkumaðurinn til að leika í ensku bikarkeppninni , elsta knattspyrnumóti í heimi .
Watson lauk ferlinum hjá félagi sem nefndist Corinthians .
Watson naut mikillar virðingar vegna framgöngu sinnar á velli og engar heimildir benda til þess að hann hafi mátt þola níð vegna kynþáttar síns .
Í einni leiklýsingu veltir blaðamaðurinn sér á hinn bóginn upp úr litnum á skónum hans , sem voru brúnir en ekki svartir eins og venjan var .
Það er til marks um stöðu Watsons í skoskri knattspyrnu að einn virtasti sparkskýrandi þjóðarinnar , J.A.H .
Catton , valdi hann í besta lið allra tíma í Skotlandi árið 1926 .
Hafði Catton hálfrar aldar yfirsýn .
Síðar flutti Watson ásamt skoskri konu sinni og tveimur börnum til Ástralíu þar sem hann sálaðist árið 1902 , aðeins 44 ára að aldri .
Bananaregn í Glasgow Með sárafáum undantekningum léku engir blökkumenn í Skotlandi næstu hundrað árin .
Sá næsti sem eitthvað kvað að var Englendingurinn Mark Walters sem gekk til liðs við Rangers árið 1987 .
Fyrsti leikur hans var gegn erkiféndunum í Celtic og héldu stuðningsmenn þeirra uppi látlausum kynþáttaárásum frá fyrsta flauti til hins síðasta .
Svo slæmt var ástandið að gera varð hlé á leiknum um tíma til að fjarlægja hundruð banana af flötinni .
Er það mál manna að bresk knattspyrna hafi sjaldan lagst lægra .
Samt hélt skoska knattspyrnusambandið að sér höndum .
Engum var refsað .
Walters lét þó ekki bugast , lék yfir 140 leiki fyrir Rangers , þar sem hann var í miklu uppáhaldi .
Næsti blökkumaður til að leika fyrir skoska landsliðið var Nigel Quashie árið 2004 , 122 árum eftir að Andrew Watson skrýddist búningnum .
Quashie er af ensku og ganísku foreldri en á skoskan afa .
Þriðji svarti landsliðsmaðurinn í Skotlandssögunni er Chris Iwelumo .
Þess má geta að blökkumenn eru vel innan við 1% af skosku þjóðinni .
Sprettharður markvörður Fyrsti blökkumaðurinn sem gerðist atvinnumaður í ensku knattspyrnunni var Arthur Wharton .
Hann fæddist á Gullströndinni , þar sem nú er Gana , árið 1865 , sonur föður sem var hálfur Grenadamaður og hálfur Skoti og móður sem heyrði til Fante-fólkinu .
Árið 1882 var Wharton sendur til Englands til að nema trúboð en lagði skræðurnar fljótt á hilluna til að helga sig íþróttum .
Hann var jafnvígur á margar greinar , átti til að mynda heimsmetið í 100 metra hlaupi um tíma , 10 sekúndur sléttar .
Sett 1886 .
Whartons er þó einkum minnst fyrir þær sakir að hann var fyrsti litaði maðurinn til að leika knattspyrnu í efstu deild í Englandi .
Það kann að hljóma undarlega en sprettharðasti maður heims lék í marki .
Wharton lék meðal annars fyrir stórlið Preston North End , fyrstu Englandsmeistarana , áður en deildakeppnin hófst , 1888 , og síðar Sheffield United , Rotherham Town , Stalybridge Rovers og Stockport County .
Leikirnir urðu þó ekki margir , innan við tuttugu , en í þeim náði Wharton að gera þrjú mörk .
Hann átti það til að bregða sér á kantinn .
Wharton var mikið ólíkindatól í markinu og í aðsendri grein í blaðinu Sheffield Telegraph and Independent árið 1942 rifjar minnugur lesandi upp atvik úr leik Rotherham og Sheffield Wednesday þegar Wharton mun hafa stokkið upp , tekið um þverslána með höndunum og gripið tuðruna millum fóta sér með þeim afleiðingum að þrír marksæknir framherjar Wednesday enduðu í netinu .
" Ég hef ekki í annan tíma séð markvörslu af þessu tagi og hef ég þó fylgst með knattspyrnu í hálfa öld , " skrifar lesandinn .
Árið 2003 var Wharton limaður inn í Frægðargarð knattspyrnunnar í Englandi vegna brautryðjandahlutverks síns .
Hugrakkur hermaður Miðherjinn Fred Corbett , sem var af blönduðu kyni , og Egyptinn Hussein Hegazi komu lítillega við sögu í neðri deildum ensku knattspyrnunnar snemma á tuttugustu öldinni en næsti þeldökki leikmaðurinn til að láta til sín taka í efstu deild var Walter Tull sem lék yfir hundrað leiki fyrir Tottenham Hotspur og Northampton Town á árunum fyrir fyrri heimsstyrjöld .
Tull átti hvíta enska móður en faðirinn var frá Barbados , þar sem amma hans hafði verið ambátt .
Hann missti foreldra sína ungur og ólst eftir það upp á munaðarleysingjahæli .
Bróðir hans , Edward , varð fyrsti hörundsdökki tannlæknirinn í Bretlandi .
Tull lék aðeins 10 leiki fyrir Tottenham frá 1909-11 og herma sumar heimildir að það hafi verið vegna aðkastsins sem hann varð fyrir frá hendi áhorfenda vegna litarháttar síns .
Dæmi eru um að Tull hafi verið kallaður " surtur " í leiklýsingum dagblaða .
Honum mun hafa verið betur tekið í Northampton .
Þegar stríðið braust út 1914 skráði Tull sig í breska herinn .
Hann hélt á vígvöllinn og vann sig hratt upp metorðastigann vegna ósérhlífni og leiðtogahæfileika .
Var gerður að liðsforingja enda þótt reglur hersins bönnuðu á þessum tíma að þeldökkir menn gegndu ábyrgðarstöðum innan hersins .
Tull biðu grimm örlög – hann féll í bardaga í Frakklandi 25. mars 1918 , 29 ára að aldri .
Árið 1999 afhjúpaði Northampton Town minnismerki um Walter Tull á heimavelli sínum , Sixfields Stadium .
Þar stendur skrifað að hann hafi alla tíð boðið fordómunum birginn og verið staðráðinn í að ryðja öllum hindrunum úr vegi .
" Enda þótt hann hafi fallið frá í blóma lífsins slær hjarta hans ennþá hátt og snjallt .
" Fyrir rúmum þremur árum sýndi BBC Four sjónvarpsmynd um líf Tulls og nú eru uppi áform um að gera kvikmynd eftir handriti Phils Vasilis sem einnig hefur skrifað ævisögu Tulls .
Hættu við valið Á millistríðsárunum settu sárafáir litaðir menn svip sinn á ensku knattspyrnuna , sá frægasti , Jack Leslie , lék í þrettán ár með Plymouth Argyle , frá 1921-34 , aldrei þó í efstu deild .
Eins og aðrir sem nefndir hafa verið til sögunnar var Leslie af hvítu og svörtu foreldri .
Hann fæddist í Lundúnum og þegar völlurinn á honum var hvað mestur kom til álita að velja hann í enska landsliðið .
Það var raunar gert en valið afturkallað án skýringa .
" Ætli þeir hafi ekki bara gleymt því um stundarsakir að ég var litaður , " sagði Leslie sposkur í viðtali löngu seinna .
Leslie var framsækinn leikmaður og skoraði á annað hundrað marka .
Fyrsti svarti maðurinn , sem ekki var af blönduðum kynþætti , til að leika deildarleik í Englandi var Alf Charles sem lék einn leik fyrir Southampton í annarri deild 1937 .
Síðan ekki söguna meir .
Roy nokkur Brown tók við kyndlinum eftir seinna stríð en hann lék meðal annars 70 leiki fyrir Stoke City í efstu deild á árunum 1946-53 .
Brown átti hvíta enska móður og nígerískan föður og var að sumra mati nógu góður til að leika fyrir England .
Af því varð þó ekki .
Hinn afríski Albert Á sjöunda áratugnum var röðin komin að blökkumanni frá Suður-Afríku að láta ljós sitt skína hjá Leeds United .
Hann hét því ágæta nafni Albert Johanneson .
Þessi knái vinstri-útherji lék yfir 170 leiki fyrir félagið , þar af þónokkra í efstu deild og varð fyrsti þeldökki maðurinn til að taka þátt í úrslitaleik ensku bikarkeppninnar , 1965 .
Leeds laut þó í gras gegn Liverpool .
Eftir að ferlinum lauk varð Johanneson Bakkusi að bráð og lést langt fyrir aldur fram árið 1995 .
Hans verður þó minnst um ókomna tíð á Elland Road , ekki síst fyrir hugrekki .
Johanneson mátti nefnilega ítrekað þola apahermur , bananaköst og andstyggilegheit af öðru tagi frá stuðningsmönnum annarra liða .
Einn samtímamanna hans í ensku knattspyrnunni , George Best , vottaði Johanneson einu sinni viðingu sína í viðtali .
" Albert var hugrakkur maður , að stíga yfir höfuð inn á völlinn .
Hann lét sig hafa það .
Hann var afar teknískur leikmaður en umfram allt drengur góður .
Er það ekki aðalatriðið ? " Tony Collins var samtímamaður Johannesons en lék einkum í neðri deildum .
Hann náði hins vegar þeim merka áfanga að verða fyrsti litaði knattspyrnustjórinn í Englandi þegar hann tók við Rochdale árið 1960 .
Collins stýrði liðinu í gömlu 4. deildinni í sjö ár og kom því meðal annars í úrslit deildabikarsins 1962 .
Þar laut Rochdale í gras fyrir Norwich City en getur grobbað sig af því að vera eina liðið úr neðstu deild í Englandi til að leika bikarúrslitaleik .
Fyrsti þeldökki maðurinn til að stýra liði í efstu deild var Hollendingurinn Ruud Gullit sem var hjá Chelsea frá 1996-98 .
Í dag eru aðeins tveir af 92 knattspyrnustjórum í ensku deildunum fjórum svartir , Chris Powell ( Charlton ) og Chris Hughton ( Birmingham City ) .
Trebilcock brýtur blað Fyrsti blökkumaðurinn til að vinna enska bikarinn var Mike Trebilcock .
Gerði meira að segja tvö mörk í 3:2 -sigri Everton á Sheffield Wednesday 1966 .
Trebilcock , sem kom úr snauðri fjölskyldu , var nokkuð ljós á hörund og sennilega myndi Silvio Berlusconi frekar segja að hann væri sólbrúnn en svartur .
Þrátt fyrir Öskubuskuævintýrið á Wembley festi Trebilcock sig ekki í sessi hjá Everton og fór þaðan til Portsmouth 1968 .
Hann er enn við góða heilsu í Ástralíu .
Meðan Trebilcock og Johanneson klifu þrítugan hamarinn í Englandi voru tveir bestu knattspyrnumenn heims svartir , Brasilíumaðurinn Pelé og Portúgalinn Eusébio .
Léku þeir meðal annars listir sínar á heimsmeistaramótinu í Englandi 1966 .
Skömmu síðar kom Bermúdamaðurinn Clyde Best fram á sjónarsviðið með West Ham United .
Stór og sterkur miðherji – og sannarlega svartur á hörund .
Hann átti erfitt uppdráttar í upphafi vegna litarháttar síns en vann stuðningsmenn " Hamranna " fljótt á sitt band með vasklegri framgöngu .
Á þessum tíma var farið að sjónvarpa með reglubundnum hætti frá kappleikjum og Best hafði gríðarleg áhrif á kynslóð svartra leikmanna sem á eftir honum kom .
" Á þessum árum var Clyde Best eini svarti maðurinn sem maður sá í sjónvarpi , " sagði einn þessara manna , Viv Anderson , einu sinni í viðtali .
Clyde Best er enn í fullu fjöri , sextugur að aldri , en í seinni tíð hefur hann meðal annars unnið að framgangi íþróttarinnar í Bermúda og Bandaríkjunum .
Fyrstur í landsliðið Árið 1978 urðu vatnaskil í ensku knattspyrnunni þegar svartur leikmaður varð í fyrsta skipti Englandsmeistari og lék með enska landsliðinu , téður Viv Anderson .
Albert Johanneson var á mála hjá Leeds þegar liðið varð enskur meistari 1969 en lék ekki nógu marga leiki til að hljóta medalíu .
Anderson var á hinn bóginn lykilmaður í fyrsta og eina liði Nottingham Forest sem unnið hefur enska meistaratitilinn , lék 37 leiki af 42 .
Þessi álappalegi en trausti bakvörður lét raunar ekki þar við sitja heldur vann einnig deildabikarinn með Forest vorið 1978 .
Ári síðar bætti hann öðrum deildabikar og sjálfum Evrópubikarnum í safnið .
Þann stóra varði Forest vorið 1980 og hefur þar af leiðandi oftar orðið Evrópu- en Englandsmeistari .
Knattspyrnustjóri Forest á þessum tíma var sjálfur Brian Clough .
Jafnaldri Andersons , Laurie Cunningham , hafði árið 1977 orðið fyrsti blökkumaðurinn til að leika fyrir yngri landslið Englands , þegar hann tók þátt í leik með 21-árs liðinu .
Anderson varð á hinn bóginn fyrri til að verja heiður þjóðar sinnar í a-landsleik .
Það gerðist á Wembley 27. nóvember 1978 og var andstæðingurinn Tékkóslóvakía .
Cunningham var næstur í röðinni , lék sinn fyrsta landsleik fyrir England gegn Wales 23. maí 1979 , og varð um leið fyrsti blökkumaðurinn til að taka þátt í mótsleik , Anderson hafði leikið vináttuleik .
Anderson lék alls 30 landsleiki en Cunningham sex .
Sá síðarnefndi lést langt fyrir aldur fram í bílslysi árið 1989 .
63 þeldökkir menn hafa nú klæðst búningi Englands , þeirra oftast Ashley Cole ( 93 leikir ) , Rio Ferdinand ( 81 ) og John Barnes ( 79 ) .
Sá síðastnefndi varð sá fyrsti úr röðum svartra til að hljóta nafnbótina " leikmaður ársins " árið 1988 , bæði hjá samtökum leikmanna og íþróttafréttamanna .
Þá lék hann með Liverpool .
Íþróttafréttamenn hafa aðeins valið einn annan litaðan mann leikmann ársins , Frakkann Thierry Henry .
Raunar í þrígang .
Leikmenn hafa valið þrjá , Paul McGrath ( Aston Villa ) , Les Ferdinand ( Newcastle ) og Henry ( Arsenal ) .
Ísinn brotinn Árið 1978 var líka eftirminnilegt fyrir þær sakir að þá stillti félag í fyrsta skipti upp þremur svörtum leikmönnum í einum og sama leiknum , þegar téður Cunningham , Cyrille Regis og Brendon Batson léku allir með West Bromwich Albion í efstu deild undir stjórn Rons Atkinsons .
Var þeim gefið samnefnið " Gráðurnar þrjár " eftir samnefndum sjónvarpsþætti .
Allir máttu þessir menn þola kynþáttafordóma í einni eða annarri mynd en samt var ísinn endanlega brotinn .
Þeldökkir leikmenn streymdu inn í ensku knattspyrnuna og auðguðu hana með hæfileikum sínum .
Ýmsir þessara svörtu leikmanna hafa líka látið sig hagsmunamál leikmanna varða , þeirra á meðal Brendon Batson , sem vann lengi ötullega fyrir samtök leikmanna , og Garth Crooks sem í eina tíð lék með Tottenham Hotspur en hann varð fyrsti svarti formaðurinn í þeim samtökum .
Samkvæmt nýlegum tölum eru 25% allra leikmanna í ensku knattspyrnunni nú dökk á brún og brá sem er merkilegt í ljósi þess að blökkumenn eru innan við 3% bresku þjóðarinnar .
Á hitt ber að vísu að líta að fjölmargir þeldökkir leikmenn í Englandi eru af öðru þjóðerni .
Guði sé lof fyrir þessa þróun , segja eflaust margir .
Hefðum við viljað missa af mönnum á borð við Thierry Henry , John Barnes , Rio Ferdinand , Paul McGrath , Ryan Giggs , Ian Wright , Didier Drogba og Yaya Touré ? Varla ! Að ekki sé talað um Ade gamla Akinbiyi .
