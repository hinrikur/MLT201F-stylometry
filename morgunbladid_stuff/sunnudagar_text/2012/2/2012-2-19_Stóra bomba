Á þessum degi fyrir 82 árum lá dómsmálaráðherra þjóðarinnar , Jónas Jónsson frá Hriflu , veikur heima hjá sér .
Þá kemur til hans Helgi Tómasson , yfirlæknir á Kleppi , sem Jónas hafði sjálfur skipað í embætti ári fyrr .
Fljótlega fóru að ganga miklar sögur í Reykjavík sem og á landinu öllu um fund þeirra Helga og snerust þær einkum um geðheilsu ráðherrans .
Gerði Jónas málið opinbert með stórri grein í Tímanum 26. febrúar undir fyrirsögninni " Stóra bomba " .
Greinin er rituð sem opið bréf til Helga Tómassonar og rekur Jónas þar málavexti .
Í greininni segir Jónas m.a. : " Ekki eruð þér fyrr sestur en þér segið að þér komið frá forsætisráðherra og hafið verið að reyna að hindra að framkvæmt yrði eitthvert reginhneyksli .
Þér bætið við að ýmsar sögur gangi um mig í bænum , sem séu kenndar yður , en þér segist treysta mér til að trúa ekki slíkum áburði .
Þér sátuð dálitla stund , undarlega nervös og flöktandi .
Erindi kom aldrei neitt , en eitt sinn létuð þér í ljós að yður fyndist ýmislegt abnormalt við framkomu mína .
Ég spurði spaugandi hvort þér kæmuð til að bjóða mér á Klepp .
Þér svöruðuð því ekki , en af óljósu fálmi yðar þóttist ég vita um bombuna og segi að ef þér sendið eitthvert skjal út af þessu tagi þá myndi það vera historískt plagg .
Þér þögðuð við , en virtust vera að tæpa á því að ég léti undan læknunum um veitingu embætta .
Ég benti yður á að ekki væri læknislegt að koma í heimsókn á þessum tíma dags .
Um læknana væri ekkert nýtt að segja .
Nokkrir þeirra hefðu gert uppreisn móti lögum landsins .
Stjórnin hefði gert sínar ráðstafanir .
Þar væru engar millileiðir .
Sá sterkari mundi sigra að lokum .
[ ...
] Konan mín fylgdi yður til dyra .
Á ganginum var ljós og fólk þar á ferli .
Skrifstofa mín er næsta herbergi við stofu þá , er ég lá í , og þunnt skilrúm á milli .
Þar var dimmt .
Þér genguð þar inn og konan mín á eftir inn fyrir þröskuldinn .
Þér kveiktuð ekki á rafljósinu þótt þér hlytuð að vita að kveikja mátti við dyrnar , en þær voru opnar fram á ganginn .
Er konan mín var komin inn fyrir þröskuldinn grípið þér þétt með báðum höndum um handleggi hennar og segið dauðaþungum og alvarlegum rómi : Vitið þér , að maðurinn yðar er geðveikur ? " Helgi svaraði bréfi Jónasar með grein í Morgunblaðinu tveimur dögum síðar .
Þar segir hann m.a. : " Jeg neita því algerlega , að hafa fundið upp og borið út þá sögu , að dómsmálaráðherra væri geðveikur .
Sá orðrómur lá á , löngu áður en jeg kom hingað til lands í mars 1928 .
Samkvæmt Alþingistíðindum 1927 , D-deild 261 dálki , hefir einn af merkustu læknum landsins , hr. Jónas Kristjánsson , þá þegar látið upp svofelt álit : " Þótt háttvirtur 1. landsk .
( J.J .
) hafi lagt mig í einelti og ofsótt , sem vottanlegt er , þá veit jeg , að honum gengur ekki einungis illgirni til , ...
heldur er það hans andlegi sjúkleiki , sem því veldur , eftir því sem jeg hefi komist næst um sálarástand hans .
Hann er ekki andlega heilbrigður , og því get ég fyrirgefið honum .
" Ekki sjest að neitt hafi komið fram til að hnekkja þessu .
Nokkru fyr , eða um líkt leyti , hefir eini geðveikralæknirinn , sem hjer var þá , hr. Þórður Sverrisson , látið uppi samskonar álit við einn merkasta flokksbróður dómsmálaráðherra á Alþingi .
" Eftirmál stóru bombunnar stóðu árum saman en Helga Tómassyni var vikið úr starfi yfirlæknis á Kleppi 30. apríl 1930 og var hann einnig látinn hætta ýmsum öðrum trúnaðarstörfum , t.d. þátttöku í starfræksluundirbúningi Landspítalans .
Síðar vann Helgi mál gegn ríkissjóði vegna ólögmætrar brottvikningar frá Kleppi .
Í kjölfarið sneri hann aftur til starfa síðla árs 1932 og vann á Kleppi allt til æviloka 1958 .
Mikil samúðarbylgja reis upp með Jónasi og ekki hafði málið áhrif á stjórnmálaferil hans .
Hann varð formaður Framsóknarflokksins 1934 og sat á Alþingi til 1949. orri@mbl.is 