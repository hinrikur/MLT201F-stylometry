Umræðurnar um lífeyrissjóðina sýna í smækkaðri mynd vanda þjóðarinnar í uppgjörinu eftir hrun .
Nú er hægt að ná athygli fólks á það löngu úrelta kerfi , sem við lýði er í yfirstjórn sjóðanna , þ.e. að stjórnir þeirra langflestra eru skipaðar af stjórnum félaga vinnuveitenda og launþega í stað þess að sjóðfélagar kjósi þær sjálfir í beinni kosningu .
Til þess að koma til móts við þann augljósa veikleika leggur nefndin , sem skýrsluna samdi , til að einn eða tveir stjórnarmenn verði kosnir beinni kosningu .
Af hverju ekki allir ? Aðrir segja : Ekki hefur þeim sjóðum farnast betur , þar sem stjórnir eru kosnar beinni kosningu .
Eru það rök fyrir því að halda gamla kerfinu ? Auðvitað ekki .
Í þeim sjóðum geta þó sjóðfélagar staðið augliti til auglitis við þá , sem kjörnir voru í stjórn , og þeir krafðir skýringa .
Það er skiljanlegt að lífeyrissjóðirnir hafi viljað láta vinna slíka skýrslu en veikleiki hennar er sá , að hún er gerð að frumkvæði og á vegum sjóðanna sjálfra .
Skýrt dæmi um það er vandi nefndarinnar að skýra litla umfjöllun um svonefndar boðsferðir .
Það dugar lítt að vísa til þess að sjóðirnir hafi sjálfir verið búnir að setja sér nýjar reglur um slíkar ferðir áður en nefndin var skipuð .
Á árunum fyrir hrun var mikið talað í fjölmiðlaheiminum um þær ferðir .
Ítrekuðum spurningum til sjóðanna um þær var aldrei svarað með fullnægjandi hætti .
En það er svo annað mál , að þeir sem spurðu , þ.e. fjölmiðlarnir , kunna að hafa búið í glerhúsi .
Hver er munurinn á því að lífeyrissjóður sendi starfsmann sinn til útlanda á kostnað banka til þess að kynnast nýrri starfsemi og kaupir hlutabréf í bankanum í kjölfarið eða að fjölmiðill sendi blaðamann jafnvel í sömu boðsferð , sem fjallar um þá starfsemi í sínum fjölmiðli , sem getur haft áhrif á það að hinn almenni borgari kaupi hlutabréf í bankanum ? Það er stigsmunur en ekki eðlismunur .
Og slíkar " kynnisferðir " skila lítilli raunverulegri þekkingu , sem ekki er hægt að afla með öðrum hætti .
Hvernig eiga þessir sjóðir að taka " faglegar " ákvarðanir ? Þeir geta samið við banka eða annað fjármálafyrirtæki um ráðgjöf .
Er hægt að leita annað eftir svonefndri faglegri ráðgjöf ? Var það " fagleg " ráðgjöf , þegar starfsmenn banka hringdu í gamalt fólk , sem átti sparifé á sparisjóðsbók , og hvöttu það til að færa peningana yfir í peningamarkaðssjóði á vegum bankans , sem svo töpuðust í hruninu ? Starfsmaðurinn fékk þóknun fyrir ef það tókst .
Var það " fagleg " ráðgjöf ? Hver var staðan ef starfsmaður lífeyrissjóðs með háskólamenntun í viðskiptafræðum " greindi " ákveðin fyrirtæki og lagði svo til að sjóðurinn keypti hlutabréf í þeim ? Kannski var einhver forstjóranna skólabróðir viðkomandi starfsmanns úr viðskiptafræðideild HÍ .
Kannski frændi hans eða mágur .
Kannski flokksbróðir .
Er það alveg öruggt að slíkar ráðleggingar hafi verið " faglegar " ? Vafalaust hafa þær verið það í sumum tilvikum en hæpið að það hafi átt við alltaf .
Í þessu návígi er fólgin grundvallarskýring á því að hrunið varð .
Við erum samfélag , sem var lokað um aldir og fór fyrst að opnast í heimsstyrjöldinni síðari .
Í þessu lokaða samfélagi hafa þróazt svo flókin ættartengsl , fjölskyldutengsl , vinatengsl , kunningjatengsl , skólasystkinatengsl og hagsmunatengsl , að það flækist fyrir okkur við hvert fótmál .
Ná lögin um landsdóm utan um þennan vanda ? Er hægt að krossfesta einn mann fyrir þessa djúpstæðu meinsemd íslenzks samfélags ? Í umræðum um lífeyrissjóðina hefur verið vinsælt að tala um að þetta og hitt sé ljóst , þegar horft er í baksýnisspegilinn .
Dugar það sem syndaaflausn ? Af hverju rýmkaði Alþingi stöðugt heimildir lífeyrissjóðanna til að kaupa hlutabréf ? Það hefur enginn þingmaðurinn upplýst en líklegt má telja , að forráðamenn lífeyrissjóðanna hafi óskað eftir því , og ekki er ósennilegt að þeir , sem höfðu hagsmuni af því að lífeyrissjóðirnir keyptu meira af hlutabréfum , hafi lagt þar hönd á plóginn .
Andmælti einhver þingmaður ? Hvað heitir þetta ? Í útlöndum er þetta kallað " lobbíismi " sem á íslenzku heitir hagsmunagæzla .
Í útlöndum eru fyrirtæki , sem sérhæfa sig á þessu sviði og velta milljörðum .
Þetta er áhrifamesta atvinnugreinin í Washington D.C .
Hvernig væri að alþingismenn gengju á undan með góðu fordæmi og viðurkenndu þetta ? En svo áfram sé horft í baksýnisspegilinn hljóta margir lífeyrissjóðamenn að hafa hrokkið við veturinn 2006 , þegar " litla " bankakreppan skall á .
En það skal viðurkennt að það var auðvelt að trúa því um vorið og sumarið , þegar fréttir bárust um vel heppnuð viðbrögð bankanna við þeim vanda að þeim hefði tekizt að leysa hann .
Öðru mál gegndi , þegar fréttir bárust á miðju sumri 2007 um húsnæðislánavafningana í Bandaríkjunum .
Á örskömmum tíma þornuðu fjármálamarkaðir upp .
Þar var enga peninga að hafa .
Þá höfðu margir áhyggjur af því , að sumir íslenzku bankanna mundu ekki ráða við endurfjármögnun lána sinna á síðari hluta árs 2008 .
Þó stóðu vonir til þess að söfnun innlána í erlendum útibúum mundi draga úr þeim vanda .
Þegar " run " kom á banka í Bretlandi haustið 2007 fór hins vegar um menn í fjármálaheiminum .
Hvað gerðist þá á skrifstofum lífeyrissjóðanna á Íslandi ? Umræðurnar um lífeyrissjóðina eru þörf áminning um , að uppgjörinu í framhaldinu af hruninu er ekki lokið .
Kannski er það rétt að byrja .
Skýrsla um sparisjóðina og fall þeirra á eftir að vekja miklar umræður og þá ekki síður þær lagabreytingar , sem urðu til þess að stofnfjáreigendur , sem í mörgum tilvikum höfðu verið sérvaldir , högnuðust mjög .
Margt var líkt með því og ákvörðun um frjálst framsal kvótans .
