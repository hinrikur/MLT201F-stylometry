Í Punjap-fylki í Pakistan hafa komið fram hugmyndir um að þriðja kyninu verði skipt í þrennt og kynin í landinu verði þá fimm talsins .
Hijdrurnar í Austurlöndum hafa fylgt menningarsögunni í árþúsund en mannréttindabarátta þeirra er rétt að byrja .
Á Vesturlöndum á þessi hópur sér samsvörun í transfólki og klæðskiptingum en það er engu að síður mikil einföldun að segja að þetta sé sami hópurinn .
Þegar Pakistanar ákveða að skrá hijdruna sem þriðja kynið er mikilvægt að hafa það í huga að hér skiptir meira máli en á Vesturlöndum af hvoru kyninu einstaklingur er .
Kynin geta ekki farið á sömu veitingastaðina nema þá að tjaldað hafi verið fyrir þann hluta þar sem konum er ætlað að sitja .
Kona getur ekki setið við hlið karlmanns í strætó , ekki beðist fyrir í sama herbergi og karlmaður og alls ekki kosið í sömu kjörklefum .
Það var í apríl á síðasta ári sem fyrst féll úrskurður um að hijdrurnar ættu rétt á persónuskilríkjum og skráningu í þjóðskrá .
Í nóvember tók hæstiréttur landsins mál þessa hóps fyrir að nýju og úrskurðaði að skylt væri að færa hijdrurnar á kjörskrá .
Talið er að í Pakistan sem telur um 180 milljónir íbúa séu á bilinu 80-300 þúsund hijdrur .
Sambærileg skref í átt til mannréttinda hijdra hafa verið tekin í Bangladess og Indlandi .
Guðlegar verur Hijdrurnar eru svo sannarlega dularfullar verur .
Þær klæðast eins og konur og gera kröfu um að vera kvenkenndar en samt eru þær ekki konur að eigin áliti , þær eru einfaldlega hijdrur .
Hin fullkomna hijdra er hvorki karl né kona og býr ekki yfir þeim æxlunarmöguleikum sem slíkir einstaklingar hafa .
Langflestir hafa einhverskonar karlkyns kynfæri en þau eru vanburðug og viðkomandi skortir karlkyns eiginleika sálar og líkama .
Með sama hætti getur kona sem aldrei hefur á klæðum talist hijdra .
Í almennu talmáli í Pakistan er algengt að kalla hijdrurnar " eunchs " eða geldinga .
Hin fullkomna kynlausa hijdra er nær því að vera hugmyndafræðilegt fyrirbæri en raunveruleg lýsing á þjóðfélagshóp .
Nútímatalsmenn innan þessa hóps viðurkenna að mikill meirihluti hijdranna er að líkamsvexti sem karlmaður , aðeins örfá prósent hópsins eru það sem hægt er að kalla kynlausar verur frá náttúrunnar hendi .
Einhver hluti hinna velur sér að fara í ófrjósemisaðgerð en sú leið er litin hornauga í samfélagi múslima .
En það er af þessum ástæðum sem ráðuneytismenn og kosningastjórnir velta nú fyrir sér að skilgreina hijdrurnar innbyrðis sem þrjú kyn , karl-hijdrur , kvenhijdrur og kynlausar hijdrur .
Stelpustrákar Strax frá barnsaldri finnur hijdran að hún er öðruvísi , hún laðast yfirleitt frekar að stelpum og leikur sér ekki í hefðbundnum strákaleikjum .
Meðal fátækra Pakistana er algengt að strax og einkennin koma fram útskúfi foreldrar slíku barni og komi því af sér til eldri hijdru sem gengur því í föður- og móðurstað .
Hijdrur búa yfirleitt nokkrar saman og sú elsta í hópnum er kölluð gúrú hópsins .
Til hennar rennur helmingur allra tekna heimilisins .
Í örbirgð barnmargra feðra er sú leið að gefa hijdru-gúrú eitt sveinbarn ekki talin neitt sérstaklega slæmur kostur .
Í landi þar sem mikill meirihluti fátæklinga sér hvorki fram á atvinnu né möguleika á að stofna fjölskyldu er framtíð hijdrunnar ekki endilega það versta .
Hlutverk hijdrunnar Hlutverk hijdra er m.a. að færa brúðhjónum og nýfæddum sveinbörnum blessun með dansi og söng .
Brúðkaupssöngvar þeirra fjalla um frjósemina og hlutverk konunnar í meðgöngu .
Trúin á gildi þessa er enn útbreidd , einkum meðal hinna fátækari .
Á sama tíma og samfélagið fyrirverður sig fyrir hijdrurnar vill enginn vera án blessunar þeirra .
Hversu ógeðfelld sem hijdran er í daglegu lífi er margt á sig leggjandi til að fá blessun frá verum sem gegna hér hlutverki forlaganorna .
Fyrr á tímum gegndu hijdrurnar mikilvægum þjóðfélagslegum hlutverkum og þeirra er getið í hinum fornu spekiritum hindúa , þar á meðal í Kama Sutra .
Langflestar þeirra tilheyra í dag múslimska hluta þessara samfélagi en viðurkenning trúarsamfélagsins á þeim er á reiki .
Hijdrurnar voru mikilvægar í hirð mógúlanna sem ríktu yfir Indlandsskaganum fyrir tíma breskra nýlenduherra .
Þar voru þær gæslumenn kvennabúra og háttsettar innan hirðarinnar .
Á sama tíma voru líka til hijdrur sem voru lægst settar allra í samfélaginu .
Í nútímasamfélagi Pakistana , Indverja og víðar um Austurlönd hafa nær allar þessar fallegu verur lent í þeirri skuggaveröld .
Vændi og betl Hijdurnar eru ekki bara klæddar að hætti kvenna , þær eru margar klæddar að hætti gleðikvenna í skærlitum kjólum , stífmálaðar og afar fáar þeirra hylja andlit sitt sem þó er algengt hjá konum í þessum heimshluta .
Í Pakistan hefur róttækum íslamistum gengið mjög vel að uppræta vændishús og m.a. notað til þess hrottalegar aðfarir gagnvart vændiskonum .
Lauslæti er sömuleiðis nær óþekkt , en að nokkru leyti fylla hijdrurnar í það skarð sem þá verður .
Á kvöldum er hægt að sjá þær á umferðareyjum og milli akreina á stórum umferðargötum þar sem þær betla fyrir daglegu brauði .
Öðru hvoru hverfur ein og ein þeirra inn í aðvífandi bíl og eftirtekjan þá nótt er talsvert meiri en í betlinu .
Konum í múslimalöndum er ekki bara fyrirboðið að stunda vændi , þær mega ekki koma fram í neinum opinberum gerningi eins og t.d. dansi .
Ef dansað er úti á götu þá eru karlarnir einir við þá iðju .
" En svo ef maður heldur partí og vill fá dansara þá er fyrst reynt að fá konur .
En ef það tekst ekki þá fær maður hóp af hijdrum , " segir hótelstjórinn minn á Antepara-hóteli í Rawalapindi og viðurkennir með semingi að hjá einhverjum fylgi þá með að dansarinn selji sig .
Margar af fínni dans-hijdrunum hafa skömm á vændis-hijdrunum og því fer fjarri að hópar hijdra séu innbyrðis samstæðir .
Mega ekkert Með kosningarétti og skráningu í þjóðskrá er stigið stórt skref .
Eftir sem áður er langt í land því fordómar gagnvart hijdrunum eru miklir .
Þeim hefur til þessa verið synjað um vinnu , meinað að ferðast með almenningssamgöngum og þær verða fyrir margskonar aðkasti í samfélaginu .
Árið 2006 tóku Indverjar í Bihar-fylki upp á því að nýta starfskrafta hijdranna við skattheimtu og tveimur árum síðar var sú leið einnig reynd í Pakistan .
Aðferðin byggist á þeirri nöturlegu staðreynd að enginn vill fá hijdru að sínum húsdyrum .
Þær geta kastað á menn bölvun og ekki er heldur gott að þær taki sig nú til og syngi um það í kaffihúsinu þínu eða utan við skrifstofuna hvað þú skuldar í skatt .
Þá er nú betra að borga ! ------------- Það eru hijdrur í öllum löndum Rætt við baráttuhijdruna Afmazbobby President í Rawalapindi .
Ekki vera svona .
Hvernig þú talar og hvernig þú gengur , þetta er ekki hægt .
Svona töluðu frændur mínir til mín eftir að mamma var dáin .
Á endanum báðu þeir mig að fara og ég gerði það .
" Afmazbobby President er baráttu-hijdra í Lal-hverfi í Rawalapindi .
Hún hefur verið í forystu í þeim málum sem nú hafa skilað hijdrunum bæði kosningarétti , kjörgengi og því að vera viðurkenndar sem þriðja kynið í Pakistan .
Bobby er komin af efnafólki og í dag býr hún ásamt einni hijdru-vinkonu sinni í fallegu einbýlishúsi og stundar fasteignaviðskipti .
" Ég var þrettán ára þegar ég áttaði mig á þessu en mamma hafði vitað þetta miklu lengur .
Pabbi fór frá okkur þegar ég var tíu ára og þegar ég var fimmtán ára dó mamma , " segir Bobby .
Hún var eftir þetta ein með bróður sínum á heimili frændfólks og tók fljótlega föggur sínar .
Æskuheimilið var í Gujrat , borg miðja vegu milli Lahore og Rawalapindi í Norður-Pakistan .
" Ég kom hingað til Rawalapindi og eignaðist minn gúrú .
Við stunduðum dans og ég varð mjög fær í honum en þetta var erfitt líf .
Margar okkar urðu fyrir árásum og kynferðisofbeldi .
" Er það almennt að fólk komi illa fram við hijdrur ? " Nei , alls ekki , ég hef sjálf aldrei lent í því að það væri ráðist á mig .
Ég held að helmingur fólks virði okkur og vilji koma vel fram við okkur en hinn helmingurinn gerir það ekki .
Ég hef séð dæmi um hryllilegt ofbeldi gegn kynsystrum .
Sumar hafa sýnt mér brunasár eftir sígarettur þar sem hefur verið drepið í sígarettu á hörundi þeirra .
" En lögreglan , geta þær ekki leitað til hennar ? spyr blaðamaður Morgunblaðsins í bláeygu sakleysi og mætir hneykslunar- og vandlætingarsvip Bobby .
Það er ekki fyrr en spurningin hefur verið endurtekin að hún fæst til að svara .
" Lögreglan er verst og það forðast hana allar hijdrur .
Þegar við komum frá því að dansa í brúðkaupum eða öðrum veislum máttum við alltaf eiga von á því að lögreglan kæmi að okkur úti á götu .
Þetta voru okkar helstu tekjur , peningar sem fólk kastaði til okkar meðan við dönsuðum .
Svo þegar lögreglan kom þá skipaði hún okkur að opna veskin og stakk svo hendinni ofan í og tók eins og hana lysti .
" Gátuð þið ekki sagt eitthvað ? " Þeir hefðu þá spurt okkur hvort við hefðum skemmtanaleyfi og leyfi til að fara svona í hús og taka fyrir það peninga .
Síðan hefðu þeir boðið okkur með upp á lögreglustöð .
Nei , það segir engin hijdra neitt þegar svona gerist .
" Nú er hijdru-samfélagið lagskipt og það stunda ekki allar hijdrur bara saklausan dans ? " Nei , það er rétt .
Það eru hijdrur sem taka peninga fyrir allt annað en ég held að þær hijdrur sem eru í vændi séu yfirleitt hijdrur sem geta átt konu og eignast með þeim börn .
" Ertu að segja að þær séu ekki alvöru hijdrur ? " Nei , ég vil ekki orða það þannig því í hjartanu eru þessir einstaklingar hijdrur þó að þær séu með fullkominn karlmannslíkama .
Þær hafa ekki áhuga á konum og eru vitaskuld hijdrur .
En það eru reyndar til dæmi um stráka sem nenna ekki að vinna í verksmiðjum og kjósa einfaldlega þetta líf , finnst þetta léttari leið til að afla tekna .
Það er ekkert við því að segja og þetta er allt hluti af samfélagi okkar hijdranna .
" Því er trúað að þið séuð guðlegar verur og getið kastað blessun og bölvun á hjónabönd og nýbura ? " Já , við erum dularfullar og öðruvísi og fólk trúir því að við höfum beint samband við guðdóminn .
Í morgundansi sem við stígum fyrir brúðhjón biðjum við fyrir farsæld og frjósemi hjónabandsins en kvölddansinn sem við dönsum í sjálfu brúðkaupinu er annars eðlis , hann er bara skemmtun .
" Hvað með trúarlífið , fara hijdrur í mosku ? " Helst ekki og þá allavega ekki klæddar í kvenföt .
Það gengur bara ekki .
Ég held að flestar hijdrur láti duga að biðjast fyrir heima hjá sér .
" En framtíðin , ertu bjartsýn á að hijdrunar noti sér þessi nýfengnu réttindi og skrái sig ? " Já , ég er það og ég bind vonir við að hijdrurnar hér í Pakistan öðlist sambærileg réttindi og hijdrur í Indlandi .
" Og fari jafnvel í framboð ? " Nei , ég held ekki .
Allavega ekki við þær aðstæður sem eru í stjórnmálum hér í Pakistan í dag , það er skelfileg staða og ég get ekki ímyndað mér að nein hijdra vilji í þennan slag .
" Þú nefndir hijdrur í Indlandi og þær eru líka til í Bangladess en hversu mikið víðar ? " Hijdrur ! ! ! Það eru hijdrur í öllum löndum í heiminum .
Kannski ekki á tunglinu , þó veit ég ekki nema það séu nokkrar þar líka .
" 