Körfuboltaundrin gerast enn .
Fyrir viku var Jeremy Lin , bakvörður hjá New York Knicks , óþekktur með öllu .
Nú er ekki um annað talað í bandaríska körfuboltanum og hefur hann þó aðeins leikið þrjá leiki .
Það er ekkert hefðbundið við Lin .
Hann er af asískum uppruna .
Foreldrar hans fluttu til Bandaríkjanna frá Taívan á áttunda áratug 20. aldar .
Hann er fyrsti leikmaðurinn , sem fæddur er í Bandaríkjunum af taívönskum eða kínverskum uppruna til að leika í NBA .
Aðeins fjórir bandarískir leikmenn af asískum uppruna hafa leikið í deildinni frá upphafi .
Lin fékk engin tilboð um að spila körfubolta í háskóla þótt hann stæði sig vel með menntaskólaliði sínu í Palo Alto og yrði Kaliforníumeistari .
Lin fór í Harvard .
Í tvígang var hann valinn í úrvalslið fremstu háskóla Bandaríkjanna .
Sú frammistaða dugði honum þó skammt í nýliðavalinu 2010 .
Ekkert NBA-lið vildi þá líta við Lin .
Hann komst þó að hjá Golden State Warriors , lið hans heimabæjar , en sat að mestu leyti á bekknum .
Í desember bar hann látinn fara þaðan .
Houston Rockets sýndu leikmanninum áhuga , en liðið var ekki tilbúið að bæta honum í leikmannahópinn .
Þá lá leiðin til New York .
Þar voru þrír bakverðir fyrir og hann sá fjórði í goggunarröðinni .
Hann kom inn á , en spilaði stutt og náði ekki að setja mark sit á leik liðsins .
Þar til á laugardag fyrir viku .
Þá kom Lin inn á af bekknum og átti stjörnuleik , skoraði 25 stig og gaf sjö stoðsendingar þegar Knicks unnu granna sína frá New Jersey 99-92 .
Tveimur dögum síðar var hann í byrjunarliði í fyrsta sinn á ferli sínum í NBA .
Aftur fór hann á kostum , skoraði 28 stig og gaf átta stoðsendingar í 99-88 sigri á Utah Jazz .
Það sem meira er , enginn leikmaður í NBA hefur skorað jafn mörg stig og átt jafn margar stoðsendingar í fyrsta leik í byrjunarliði í rúm 30 ár .
Síðasti leikmaðurinn til að afreka það var Isiah Thomas , sem á sínum tíma var einn besti bakvörður deildarinnar , í október 1981 .
Á miðvikudag léku Knicks við Washington Wizards á útivelli .
Aftur var Lin í aðalhlutverki hjá Knicks , skoraði 23 stig og gaf 10 stoðsendingar .
Frammistaða hans vakti ekki síst athygli vegna þess að í liði andstæðinganna þurfti hann að kljást við John Wall , sem var tekinn fyrstur í nýliðavalinu 2010 , árið sem ekkert lið vildi sjá Lin .
Wall skoraði 29 stig og var með sex fráköst og má því segja að viðureign bakvarðanna hafi lyktað með jafntefli , en Knicks burstuðu Wizards 107-93 .
Knicks hafa nú unnið þrjá leiki í röð , sem ekki væri í frásögur færandi ef ekki væri fyrir það að stórstjörnur liðsins , Amar ' e Stoudemire og Carmelo Anthony , léku ekki með í neinum þeirra .
Þar á undan hafði liðið tapað 11 leikjum af 13 og má segja að með innkomu Lin hafi samtíningur leikmanna orðið að liðsheild .
Vitaskuld á eftir að koma í ljós hvort Lin haldi dampi , en hann hefur þó sýnt að full ástæða er til að taka hann alvarlega .
Í New York hefur vaknað æði fyrir Lin og nýtt orð , Linsanity , bæst í orðaforðann .
Gríðarlegur áhugi hefur kviknað á leikmanninum í Asíu .
Var til þess tekið að Wizards urðu að útvega 15 blaðamannapössum meira en venjulega og voru þeir allir fyrir fjölmiðla frá Kína og Taívan .
Nýjasta undrið í NBA fékk ekki fastan samning við Knicks fyrr en á þriðjudag .
Slík var óvissan um hvort hann ætti framtíð fyrir sér hjá liðinu að hann taldi ekki taka því að festa sér íbúð og hefur gist á sófa í eins herbergis íbúð bróður síns , sem er í tannlæknanámi .
Nú getur hann farið að leita sér að íbúð .
Fyrsti leikmaðurinn úr Harvard í hálfa öld Námsmenn fínustu háskólanna í Bandaríkjunum , hinna svokölluðu Ivy League-skóla , hafa ekki verið atkvæðamiklir í atvinnmennsku í bandarískum körfubolta , þótt finna megi undantekningar á borð við Bill Bradley , sem kom úr Princeton , lék á sínum tíma með New York Knicks og var í liðinu bæði skiptin , sem það varð meistari .
Aðeins fjórir NBA-leikmenn hafa komið úr Harvard og Jeremy Lin er sá fyrsti síðan 1953 .
Leikmaður úr þessum skólum getur auðveldlega farið fram hjá útsendurum NBA-liðanna , ekki síst vegna þess að keppnin er ekki talin jafnhörð þegar lið þeirra eigast við .
Harvard hefur til dæmis ekki komist í úrslitakeppnina í bandaríska háskólaboltanum síðan fyrir miðja síðustu öld .
Það þykir því afrek hjá Lin að hafa komist í byrjunarlið í NBA og bera vitni þrautseigju hans .
" Ég held að fólk sé hissa vegna þess að það þekkir hann ekki , " segir Shirley Lin , móðir nýstirnisins .
" Það hafa ekki margir leikmenn komið úr Harvard og asískir Bandaríkjamenn eru ekki margir heldur í deildinni .
Segja má að þetta sé saga lítilmagnans , en hann leggur hart að sér .
" Á meðan við höfum Lin ...
" Á meðan við höfum Lin verður allt í lagi , " skrifaði stuðningsmaður New York Knicks á Twitter þegar tilkynnt var á þriðjudag að Carmelo Anthony yrði frá í tvær vikur vegna meiðsla .
Jeremy Lin hefur leikið eins og herforingi í þremur leikjum og strax hefur gripið um sig æði .
