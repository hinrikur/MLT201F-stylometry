Dr. Haukur Ingi Jónasson er kennari og forstöðumaður í meistaranámi í verkefnastjórnun ( MPM-námi ) við Háskólann í Reykjavík en hann hefur byggt upp og þróað það nám ásamt félaga sínum Helga Þór Ingasyni og saman hafa þeir skrifað bækurnar Leiðtogafærni , Stefnumótunarfærni , Samskiptafærni og Skipulagsfærni .
Auk þess að kenna sinnir Haukur ráðgjafarstörfum og fer meðal annars inn í fyrirtæki og fylgist með leiðtogum að störfum .
Hann rekur ásamt Helga Þór og í samstarfi við Eyrúnu Magnúsdóttur ráðgjafarfyrirtækið Nordica ráðgjöf ehf. Haukur Ingi , sem er sonur Jónasar Ingimundarsonar píanóleikara , er fyrst spurður um það hvort tónlistin hafi ekki sett sterkan svip á bernskuna .
" Ég er alinn upp undir flyglinum , " segir hann .
" Pabbi er ekki eini píanóleikarinn , mamma , Ágústa Hauksdóttir , er píanókennari .
Ég man eftir röðum af tónlistarfólki sem kom í heimsókn .
Einna eftirminnilegust var Sigríður Ella Magnúsdóttir sem passaði mig þegar ég var strákur .
Þegar ég sá hana svo á sviði sem Carmen þá fannst mér magnað að upplifa barnfóstruna mína í þessu dramatísku hlutverki .
" Faðir þinn er afar virtur og vinsæll listamaður .
Hvarflaði aldrei að þér að gerast tónlistarmaður ? " Pabbi var alltaf mjög örlátur á vinnu sína , fór víða og mikið út á land og spilaði , kenndi á orgelnámskeiðum og stofnaði kóra .
Það lýsir því vel hvað hann er örlátur á framlag sitt að þegar hann var kominn í hvíld á Heilsuhælinu í Hveragerði þá var hann strax í fyrstu vikunni búinn að skipuleggja tónleika á staðnum .
Ég held ég hafi fengið áhugann á þessu í föðurarf og áhugann á öllu öðru í móðurarf .
Sem krakki lærði ég lítillega á blokkflautu en það gekk ekki .
Svo lærði ég á píanó en það endaði líka .
Svo kom sellóið en það varð ekki framhald á því námi .
Ég var ekki nægilega einbeittur í tónlistarástundun og foreldrarnir voru ekkert að þvinga mig inn á sína línu .
Seinna fór ég að syngja í kór og kynntist þar mínum nánasta samstarfsmanni til margra ára , Helga Þór .
" Að skapa nýja endurreisn Þú ert lærður guðfræðingur og sálgreinir , hvernig sérðu þau hlutverk fyrir þér ? " Ég var í hagfræðideild Menntaskólans við Sund og fór þaðan í hagfræðinám í Indiana University School of Business og lagði stund á hagfræði en hætti .
Ég lenti í andlegum háska og fannst að ég væri að byggja hús mitt á sandi .
Ég ákvað að reyna að finna bjarg til að byggja hús mitt á og fór í guðfræði .
Ég komst að því að þar er ekki bjarg heldur enn meiri sandur .
Guðfræðin er ákaflega huglæg og miklu flóknari en látið er í veðri vaka .
Enda eru menn í nafni hennar iðulega að stytta sér leið , halda kenningum fram og viðhalda áhrifum sínum á mjög ófullnægjandi forsendum .
Eftir að hafa lokið guðfræðinámi velti ég því mér hvort ég ætti að fara í prestskap en endaði í doktorsnámi með því sérstæða nafni " geðlæknisfræði og trúarbragðafræði " við Union Theological Seminary í New York , sem tengist Columbia-háskóla , og lærði sálgreiningu hjá The Harlem Family Institute .
Ég vann líka sem sjúkrahúsprestur á Lennox Hill sjúkrahúsinu og hef starfað sem slíkur á Landspítalanum – háskólasjúkrahúsi með því einvalaliði sem þar starfar .
Þegar ég kom heim opnaði ég stofu og sinnti sálgreiningarmeðferð .
Skjólstæðingar mínir glímdu við ýmiskonar vandamál sem voru allt frá því að vera hversdagsleg upp í að vera þunglyndi , geðhvörf og alvarlegar persónuleikaraskanir .
Þetta var gefandi vinna og það var nóg að gera .
Jafnframt því að sinna sálgreiningu fór ég að kenna og sinnti ráðgjafarverkefnum .
Í sálgreiningarmeðferð verður maður stöðugt að vera til staðar og meðferðin er mjög vandasöm , og hún krefst tíma , einbeitni , kunnáttu og alúðar .
Maður er frjálsari með tíma sinn í háskólakennslu og ráðgjöf .
En prestleg sálgæsla og sálgreiningin er mér enn mjög hugleikin .
Ég kom oft út úr viðtölum hugsandi : " Þetta er með því mikilvægasta sem hægt er að fást við , þar sem einn styður annan , með ráðum og dáð .
" Ég var svo ungur þegar ég byrjaði að sinna syrgjandi og veiku fólki og með tímanum fór mig að langa að vinna með heilbrigt fólk — hvað sem það nú annars er að vera heilbrigður .
Við Helgi Þór fórum af stað með námskeið í endurmenntun í Háskóla Íslands , verkefnastjórnun og leiðtogaþjálfun , og höfum nú skrifað nokkrar bækur saman um þessi efni .
Hann kemur með verkvitið , tækniþekkinguna og verkfræðina og ég kem inn með húmanismann , menninguna og sálfræðina .
Nú er aðalstarf mitt að kenna í meistaranámi í verkefnastjórnun , MPM-námi , við Háskólann í Reykjavík , ásamt Helga Þór og fjöldamörgum öðrum framúrskarandi kennurum .
Þetta er gefandi starf og við erum mjög þakklátir fyrir aðstöðuna og þann áhuga sem við höfum fundið fyrir í Háskólanum í Reykjavík .
Í MPM-náminu , sem við þróuðum framan af innan Háskóla Íslands , er verið að búa fólk undir að takast á við að byggja upp íslenskt samfélag , íslenskt athafnalíf og ljá því verkfæri sem eru eftirsótt víða um veröld .
Við fylgjumst vel með og störfum eftir alþjóðlegum viðmiðum .
Kannski má segja að verið sé að skapa nýja endurreisn þar sem blandað er saman verkvitinu og mannvitinu – verkvísindum og hugvísindum .
Ég er nýbúinn að lesa ævisögu Steve Jobs .
Höfundur bókarinnar segir að þegar húmanisminn og verkvísindin komi saman þá verði mikil sköpun .
Hann segir að það hafi gerst í Apple .
Við vinnum í þessum anda og þrífumst ekki nema við getum starfað frjálsir í honum .
" Mistök leiðtogans Þú hefur áhuga á leiðtogahlutverkinu .
Hvað einkennir góðan leiðtoga ? " Góður leiðtogi fær aðra í lið sér .
Í bók okkar Leiðtogafærni , sjálfskilningur , þroski og þróun segjum við Helgi Þór að leiðtoginn þurfi að vera djúpsær , vera læs á eigin tilfinningar og upplifanir , og vera fær um að beita innsæi sínu í samskiptum við annað fólk .
Það er æskilegt að hann sé blátt áfram , geti verið skeleggur og sé næmur á þarfir sjálfs sín og annarra , og þess vegna læsari á þann raunveruleika sem hann er að vinna innan .
Aðeins þannig verður hann færari um að vinna meðvitað að eigin þroska og að þróun þess sem honum er trúað fyrir , ef ekki þá heldur hann kannski áhrifavaldi en getur verið mjög mistækur .
" Eru það einhver ákveðin mistök sem leiðtogar gera ? " Ég fer inn í fyrirtæki og félög , hitti fólk úr stjórnkerfinu hingað og þangað og sé leiðtoga að störfum .
Þar eru alls konar hlutir í gangi og það eru margháttuð mistök sem fólk í leiðandi hlutverkum gerir : Það getur verið of upptekið af eigin þörfum og þess vegna illa næmt á þarfir annarra ; það getur haft takmarkaða þjálfun eða getu til að beita gagnrýnni hugsun og fellir þess vegna hæpna dóma um menn og málefni ; það getur gert mistök í því að velja ekki með sér réttu samstarfsmennina ; og svo getur valdið spillt því .
Leiðtoginn getur líka gleymt að mæta eigin þörfum og brennur þess vegna út .
Hann er kannski í hópi með fólki sem hefur lítið sálfræðilegt innsæi og þar sem verða til sefjunaráhrif þannig að hópurinn fer allur að hugsa eins , til dæmis í órum um eigið ágæti — eða situr fastur í lítt gefandi hugmyndum um eigin takmarkanir .
Þetta er ekki endilega tjáð , en getur verið til staðar engu að síður .
Góður leiðtogi með heilbrigt innsæi gætir þess að ekki verði til slík hóphugsun .
Hann stendur með annan fótinn fyrir utan hópinn og er vakandi fyrir því hvað er að gerast inni í hópnum sem hann er að vinna með .
Leiðtoginn getur viljað vel , en gert mistök vegna þess að í honum eru virkir ómeðvitaðir , sálrænir varnarhættir .
Þeir geta verið fjölbreytilegir , einn er afneitun , annar er vangeta til að horfast í augu við sjálfan sig sem snýst yfir í að benda á aðra , bæling , órar , og fleira þess háttar .
Leiðtoginn getur orðið hræddur við samstarfsmenn og undirmenn sína , jafnvel heilu starfseiningarnar , og dregur sig þess vegna í hlé og sækir ekki til þeirra .
Hann getur farið að upphefja einhvern hóp í kringum sig eða annars staðar og lítilsvirt annan hóp .
Allt þetta bendir til virkra varnarþátta sem geta gert leiðtogann mistækan .
" Stjórnmálamenn í frumstæðum átökum Þegar þú kemur inn í skipulagsheildir og sérð að leiðtoginn ræður ekki við verkefnið , segirðu honum það þá hreint út ? " Hlutverk mitt er að segja honum nokkuð beint hvað ég er að upplifa .
Fyrir það fæ ég borgað .
Það er svo allur gangur á því hvað kemst til skila af því sem ég segi .
Fólk er misjafnlega móttækilegt þegar kemur að því að hlusta á álitið sem veitt er .
Það getur jafnvel verið að það hafi ekki forsendur til að skilja það , að minnsta kosti ekki á þeim tíma .
Ég man eftir einum góðum manni sem fékk að heyra mikilvægt álit í nóvember — sem gerði hann mjög ósáttan — en náði ekki að skilja það fyrr en í mars , en þá kom sá skilningur of seint fyrir þetta tiltekna verkefni .
Ef leiðtoginn hefur vald þá getur hann ákveðið að taka mark á gagnrýninni og vinna út frá henni , eða að taka ekkert mark á henni .
Mitt hlutverk er ekki alltaf að tryggja að viðkomandi vinni úr gagnrýninni heldur að koma skilaboðum á framfæri .
" Er reynsla þín að fólk eigi erfitt með að taka gagnrýni ? " Það er allur gangur á því .
Sumir verða mjög þakklátir .
Aðrir verða hugsandi og virða hreinskilnina en vita kannski ekki alveg hvernig þeir eiga að umgangast þann sem hefur gagnrýnt það .
Það er því miður lenska í landi hér að setja samasemmerki milli gagnrýni og neikvæðni .
En ég lærði heimspeki meðal annars hjá Páli Skúlasyni og Þorsteini Gylfasyni og guðfræði meðal annars hjá Þóri Kr. Þórðarsyni og Birni Björnssyni og var alinn upp í því að gagnrýni væri góð og æskileg og að nauðsynlegt væri að beita gagnrýnni hugsun og vinna með það sem best er vitað .
Sálusorgun snýst um að meðtaka staðreyndir , sálgreiningin er menntun til raunveruleikans og gott háskólastarf snýst um að viðurkenna það sem best er vitað og hafna öðru .
Og þetta ætti líka að einkenna alla góða ráðgjöf .
" Stundum er sagt að þjóðin eigi enga sterka stjórnmálaleiðtoga .
Myndirðu skilgreina leiðtoga stjórnmálaflokkanna sem veika leiðtoga ? " Stundum hugsa ég : Er þetta ekki eins gott og það getur orðið ? Stjórnmálamenn eru ekki eyland , heldur hluti af þjóðinni og þjóðin fær þá leiðtoga sem hún á skilið .
Það vantar ekki vinnusemi og seiglu hjá fólki í öllum flokkum .
Það má taka ofan fyrir þeim stjórnmálamönnum sem nenna að vakna á hverjum morgni og hugsa : Nú tek ég þennan slag enn einn daginn .
Enn einn daginn ...
Enn einn daginn .
Líf íslenskra stjórnmálamanna minnir á örlög einstaklingsins sem Bill Murray lék í Groundhog Day – stöðugt endurtekning í sérkennilegum aðstæðum .
Það er hins vegar slæmt að í þjóðfélagsumræðunni og á þinginu búa menn sér til víglínur sem þeir benda stöðugt yfir .
" Við-þið " -sálfræði ræður ferðinni .
Sá sem vinnur við sálfræðilega meðferð veit að það er frumstæð sálræn viðleitni til að komast hjá því að horfast í augu við sjálfan sig .
Sannleikurinn um málefni sem varða velferð samfélagsins fellur þá oft milli skips og bryggju .
Kosturinn við fyrirkomulagið er að stjórnmálamennirnir eru að vinna í frumstæðum átökum í tiltölulega öruggu rými .
Og svo fer þetta allt einhvernveginn .
" Að vera þjónn fólksins Ert þú meðlimur í stjórnmálaflokki ? " Ég er ekki í stjórnmálaflokki .
Á stúdentsárunum stofnaði ég stjórnmálaafl , Íslenska stúdentafélagið , sem hélt stofnfund á Dómkirkjuloftinu .
Þessi samtök áttu að vera hagsmunasamtök stúdenta , til höfuðs Vöku og Röskvu sem okkur félögunum fannst vera æfingabúðir í pabba- og mömmupólitík .
Þegar við félagarnir vorum farnir að skipuleggja okkur urðum við strax eins og hinir , notuðum sömu frasana og þeir , og sýndum sama frumstæða áhugann á að öðlast áhrif og völd .
Ég var einn af Maurunum , undirbúningshópnum sem vann að því að Þjóðfundurinn 2009 var haldinn .
Þetta var viðleitni til að fara upp úr hjólförum .
Mér fannst merkilegt að sjá hvernig viðmót fólks í pólitík breyttist þegar ég var , að því er það taldi , orðinn hluti af stjórnmálaafli .
Þetta var : " Er hann með okkur eða á móti okkur ? " viðhorfið sem er , enn og aftur , sálrænn varnarháttar , viðbrögð við einhverju sem ógnar sjálfsvitund eða sjálfsmynd viðkomandi .
En talandi um þjóðfélagsmál og stjórnmál þá finnst mér eins og fólk í opinberum störfum átti sig ekki alltaf á því hvað það þýðir að vera þjónn fólksins .
Í samtíma okkar er oft mikil áhersla á ytri veruleika , eins og það hver sé á forsíðu blaðanna , og hver sé að tala við hvern í hvaða partíi .
Ég má til dæmis búast við auknum áhuga fólks sem viðbrögðum við þessu viðtali , þó að ég sé einn og hinn sami fyrir og eftir að það birtist .
En þessi áhugi er takmarkandi og beinlíns hættulegur til dæmis fyrir opinbera stjórnsýslu , eins og gerist þegar unnið er samkvæmt þessari áherslu fremur en á grundvelli þess sem best er vitað og samkvæmt þeim skilningi að embættismaðurinn eða stjórnmálamaðurinn sé í þjónustuhlutverki við almenning og þurfi að nýta innsæi sitt í þágu hans .
Í slíkum aðstæðum móta tíðarandinn og fjölmiðlarnir , og valdið sem þetta tvennt veitir , þann sem á að vera þjónn fólksins , og hann blaktir eins og strá í vindi í stað þess að standa keikur .
Íslenskir fjölmiðlar eru annað merkilegt mál .
Í mínum huga er góður blaða- og fjölmiðlamaður einstaklingur með sterkan karakter sem er þrautþjálfaður í að rýna af rökvísi í málefni , sjá þau í hlutlægu ljósi , og er fær um að draga skynsamlegar ályktanir á grundvelli upplýsinga og innsæis .
Í íslenskri fjölmiðlastétt eru of margir ekki færir um þetta .
Þar er mikið af fordómafullu ungu fólki sem býr yfir litlu innsæi .
Það svífst einskis , sem getur verið nokkur kostur , en höfuðgallinn er að það skautar oft yfir það sem máli skiptir vegna þess að það sér það ekki .
Í fréttaflutninginn skortir yfirlegu , ígrundun , rökvísi , siðfágun og það að taka næsta skrefið .
Oft les maður hálfkaraðar fréttir sem stimplaðar eru þótta unglingsins , og lesandinn spyr sig — ef hann þá spyr sig , og þar er hættan — Hvað svo ? Hvað merkir þetta ? Hvernig á að túlka þetta ? Ég tel að íslenskir blaða- og fjölmiðlamenn ættu að setja markið hærra og miða sig faglega við rótgróna fjölmiðla á borð við New York Times .
" Þú hefur nokkrum sinnum nefnt innsæi í þessu viðtali .
Hefurðu mikla trú á innsæi ? " Við lifum í umhverfi sem við erum stöðugt að leggja mat okkar á .
Sá sem hefur ekki innsæi hefur takmarkaðar forsendur til að leggja mat á það sem er að gerast í kringum hann .
Hann er grunnhygginn og veit ekki af hverju hann túlkar umhverfið eins og hann túlkar það .
Sá sem er djúpsær og býr yfir innsæi er betur fær um að leggja mat á umhverfi sitt .
En innsæið verður ekki til af sjálfu sér .
Við þurfum að rækta innsæið , vinna með það og þroska það .
Sterkt innsæi er eitt besta vinnutæki mannshugans og það sem einstaklingar , teymi , skipulagsheildir og íslenskt samfélag í heild þarfnast — já , og þá auðvitað biskup og forseti framtíðarinnar .
" 