Andrea Camilleri - The Potter ' s Field * * * ½ Margir kannst eflaust við bókaröð Andrea Camilleri um lögregluforingjann sikileyska Salvo Montalbano , en bækurnar eru nú orðnar nítján .
Fjórtán þeirra eru komnar út á ensku og The Potter ' s Field , sem kom út á síðasta ári , sú þrettánda .
Víst eru morð í bókunum , enda reyfarar , en á stundum finnst manni sem þær snúist meira og minna um mat og hádegismaturinn oft helsta þraut dagsins , nú eða það hvað griðkan hafi skilið eftir í ísskápnum .
Ekki má þó skilja þetta sem einhverja ólund útí matarástríðuna sem einkennir bókina , hún gerir einmitt að verkum að bækurnar eru jafn skemmtilegar og rayun ber vitni , ekki síður en endalausir bíltúrar , sífelldar freistingar holdsins , rannsóknir undir rós og skriffinnskuflækjurnar sem þarf til að miða málum áfram á Ítalíu .
Justin Torres - We the Animals * * * * ½ Þessi bók lætur ekki mikið yfir sér , er ekki ýkja löng en í henni býr sprengikraftur .
Hún segir frá fimm manna fjölskyldu , þar sem faðirinn , portóríkani , er ístöðulaus flagari , móðirin , hvít , sem átti fyrsta drenginn þegar hún var nánast barn sjálf , ósjálfstæð og óörugg í framandlegu umhverfi .
Drengirnir eru meira og minna sjálfala , dýrslegir í græðgi sinni , tillitslausir og tilætlunarsamir , siðblindir en þó ástríkir eins og ungra drengja er siður .
Þeir rífa og tæta , slást og skemma - ekki af vonsku heldur vegna þess að þeir eru drengir , tápmikil , fjörmikil villidýr .
Smám saman kemur í ljós að sá yngsti er annars eðlis en bræðurnir , gáfaðri og gefnari fyrir að hugsa en að gera , en það er fleira sem skilur þá að eins og kemur í ljós í átakanlegu uppgjöri í lokin .
Mögnuð bók um ástina sem bindur fjölskyldur saman og ástina sem slítur þær í sundur .
Louise Penny - A Trick of the Light * * ½ - Bækur Louise Penny gerast í einskonar draumabæ , smábænum Three Pines skammt frá Quebec , sem ferðamanni finnst vera heillandi paradís þegar hann kemur þar fyrst .
Smám saman áttar hann sig þó á því að í raun hlýtur hann að vera helvíti , ekki síst eftir því sem bókunum um hann fjölgar og þar með morðmálunum .
Ekki er bara að í þessum litla bæ búa ótal snillingar í listum og bókmenntum , heldur virðist annar hver maður hafa illt í huga .
Lögregluforinginn sem leysir öll morðmálin Gamache , er svo enn einn snillingurinn , vel heima í bókmenntum og listum , eitursnjall og með djúpan skiling á mannkyninu .
Alla jafna mæli ég ekki með því að menn lesi meira en eina bók eftir Penny , annars er hætt við tilgerðareitrun .
Árni Matthíasson arnim@mbl.is 