Fyrir skömmu héldu náttúruverndarsamtök í landinu opinn fund á Þjóðminjasafninu til að kynna athugasemdir sínar við rammaáætlun sem liggur fyrir alþingi " um vernd og nýtingu náttúrusvæða með áherslu á vatnsafl og jarðhitasvæði " .
Skemmst er frá því að segja , eins og fram hefur komið í fjölmiðlum , að samtökin segja " ekki meir , ekki meir " við fleiri virkjunum .
Þau benda á að jarðhitaorkan nýtist mjög illa , þannig að betra sé að tala um sóun en virkjun , og margar áætlaðar virkjanir skili lítilli orku en spilli gríðarlega verðmætum ósnortnum víðáttum – auk þess sem það sé vafasöm hagfræði að eyðileggja náttúrugersemar fyrir ómældan hagnað erlendra verktaka og stóriðjufyrirtækja en lítinn ef nokkurn hagnað íslenskra skattgreiðenda og virkjunarfyrirtækja .
Á endanum verði litlar tekjur eftir í landinu nema af þeim starfsmönnum sem eyði launum og borgi gjöld á Íslandi .
Þessi málflutningur kemur engum á óvart sem fylgst hefur með þjóðmálaumræðu síðustu áratugi , frá því að Hjörleifur Guttormsson afhjúpaði hina eftirminnilegu hækkun í hafi á aðföngum álversins í Straumsvík .
Fundargestir voru ekki heldur af því tagi að framsögumenn þyrftu að sannfæra þá um ágæti málflutnings síns .
Í umræðum á eftir benti Ómar Ragnarsson á þetta atriði ; að á fundinum væru öll sammála um þessar tillögur en þau yrðu nú að snúa bökum saman um að taka upp ný vopn í baráttunni .
Með vopnum átti Ómar ekki við rökin heldur við orðin .
Stóriðjusinnum hefði hingað til haldist uppi að velja umræðunni orð og á undraverðan hátt gert hugmyndina um orkufrekan iðnað að jákvæðu fyrirbæri í eyrum Íslendinga .
Frekjan , sem ætti með réttu að vera neikvæð , væri orðin svo eftirsóknarverð að hér þætti ekki maður með mönnum nema hann styddi orku frekan iðnað .
Eins væri með orð eins og orkunýtingu sem væri með réttu orkueyðing , sérstaklega þegar orkan væri sótt í háhitasvæði .
Talað væri um orkuöryggi vinnandi alþýðu á landsbyggðinni með skynsemisrök að vopni , og þeir sem settu sig á móti því öryggi væru lattelepjandi mennta- og listaspírur í Hundraðogeinum með tilfinningarök á vörum og í engum tengslum við verðmætasköpunina í landinu eða nýtingu náttúruauðlinda .
Ekki væri talað um að nú þegar væri virkjuð nóg orka fyrir alla landsmenn ( sem greiða fyrir hana líkt og kjarnorku , að ógleymdri jafndýrri þjónustu vegna " fráveitu " ) og að viðbótarvirkjanir væru fyrst og fremst ætlaðar stóriðju .
Þannig væri búin til víglína milli höfuðborgar og landsbyggðar .
Sú víglína nýttist helst alþjóðlegum fyrirtækjum sem vildu ginna kjördæmastjórnmálamenn til orkufrekrar atvinnuuppbyggingar í dreifðum byggðum .
Þagað væri um að uppbyggingin rifi niður því hún græfi undan núverandi atvinnustarfsemi í matvælaframleiðslu og ferðaþjónustu – sem byggði á ómenguðum afurðum og óspilltri náttúru .
Hugmyndin um nýtingu náttúruauðlinda væri einnig talin jákvæð þar til það rynni upp fyrir fólki að um eyðingu væri að ræða .
Auk þess sem ekki væri hægt að tala um auðlindir því þetta væru takmörkuð gæði sem gengið væri á .
Okkar kynslóð hefði nú þegar hrifsað bróðurpartinn af þeim gæðum til sín og vildi nú helst ekki skilja neitt eftir handa þeim sem tækju við landinu af okkur .
Þessi umræðuhefð hefur komið því til leiðar að þjóðin skipast í fylkingar á bakvið orðin , og framtakssömum athafnamönnum er ómögulegt að styðja náttúruvernd eða setja sig upp á móti virkjunum .
Orðin í umræðunni beina slíkum mönnum beint að stuðningi við virkjanir og stóriðju .
Ekkert annað er í boði – nema fjallagrasatínsla sem hefur verið notuð í háðungarskyni sem hluti fyrir heild um hið svokallaða eitthvað annað sem latteliðið spjallar um á kaffihúsunum í Reykjavík .
Það er hárrétt hjá Ómari að þau ráða miklu sem vopnunum ráða .
Þau sem eru í aðstöðu til að ákveða hvaða orð eru notuð í opinberri umræðu geta með orðin að vopni ráðið því hvað er talað um , hvernig umræðan þróast og þar með hvernig málum vegnar .
Tungutakið er því ekkert hégómamál skálda , málfræðinga og íslenskukennara heldur það sem mestu ræður í stjórnmálum og þar með um framtíð mannlífs á jörðunni .
