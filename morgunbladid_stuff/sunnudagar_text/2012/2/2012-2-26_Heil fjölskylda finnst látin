Í gærdag gerðist hér í bænum einn hörmulegasti atburðurinn , sem um getur .
Komið var að fimm manna fjölskyldu látinni í húsi sínu .
Hafði húsbóndinn svipt konu sína lífi , þrjú ung börn þeirra og sjálfan sig .
" Með þessum orðum hófst baksíðufrétt í Morgunblaðinu föstudaginn 27. febrúar 1953 .
Voðaverkið var framið í svokölluðu Dillonshúsi á Suðurgötu 2 en þar bjuggu hjónin Sigurður Magnússon lyfjafræðingur ( 35 ára ) og Hulda Karen Larsen frá Siglufirði ( 32 ára ) , ásamt börnum sínum , einum dreng og tveimur stúlkum , á aldrinum þriggja til sex ára .
Einnig bjó á heimilinu Ásdís , systir Huldu Karenar .
Þegar Ásdís fór til vinnu um klukkan 9 að morgni þessa dags fyrir 59 árum var Hulda komin á fætur og börnin að klæða sig .
Sigurður var enn í rúminu .
Þegar móðir Huldu kom í húsið klukkan 12.40 blasti við henni skelfileg sjón , fjölskyldan var öll örend .
Læknar og lögregla voru strax kvödd á staðinn .
Á náttborði Sigurðar var glas merkt " eitur " , að því er fram kom í tilkynningu sem lögregla sendi frá sér síðar um daginn , og bréf hafði hann látið eftir til Ásdísar , þar sem hann skýrði frá því að hann , sem um hríð hafði verið meira og minna sjúkur , hefði í örvilnan náð í eitur og gefið fjölskyldu sinni áður en hann tók það inn sjálfur .
Í bréfinu kvaðst Sigurður ekki geta skilið börnin og konuna eftir .
Um veikindi Sigurðar er margt á huldu , að því er segir í bókinni Ísland í aldanna rás , en svo mikið er víst að hann þjáðist af heilabólgu , sem er veirusjúkdómur náskyldur heilahimnubólgu .
Um lækningar við þeim sjúkdómi var lítt að ræða á þessum tíma .
Heilabólga getur í sumum tilfellum leitt til geðrænna kvilla en ekki var talið ljóst hvort svo hefði verið í tilfelli Sigurðar eða hvort hann þjáðist af geðveilu eða persónuleikabrestum óháð heilabólgunni .
Hún hefur þó að minnsta kosti ekki bætt úr skák og gerðist Sigurður brátt óstarfhæfur vegna veikinda .
Hann lá alllengi á sjúkrahúsi og var um tíma svo illa haldinn að talið var nauðsynlegt að lögreglumaður vekti yfir honum allan sólarhringinn svo hann skaðaði ekki sjálfan sig og aðra .
Nokkru áður en Sigurður framdi voðaverkið hafði hann virst við betri heilsu , kominn heim og farinn að stunda vinnu sína að nýju .
Gerðu menn sér vonir um að hann væri kominn yfir veikindi sín .
Síðar kom í ljós að flaskan sem lögregla sagði hafa verið merkta " eitur " var í raun merkt sem kamfórublanda .
Kamfóra var þá notuð við kvefi og ýmiss konar öndunarfærasjúkdómum .
Gerði lögregla því skóna að Sigurður hefði fengið konu sína og börn til að drekka úr flöskunni undir því yfirskini að þau væru að verjast kvefi .
Rannsókn leiddi á hinn bóginn í ljós að í kamfórublöndunni var umtalsvert magn af blásýru , bráðdrepandi en bragðlausu eitri sem Sigurður hafði aðgang að í starfi sínu .
Af þessu þótti ljóst að Sigurður hefði skipulagt morðin með nokkrum fyrirvara og að ekki væri um stundarbrjálæði að ræða .
Blásýra er mjög öflugt eitur og ljóst að fjölskyldan hefur dáið á skammri stundu .
Reykvíkingar og Íslendingar allir voru að vonum slegnir miklum óhug eftir þetta voðaverk og athygli vakti að dagblöð fjölluðu á afar nærgætinn hátt um atburðinn fyrst á eftir , notuðu t.a.m. aldrei orðið " morð " .
Í minningargrein um Sigurð eftir " starfsbróður " í Morgunblaðinu 4. mars 1953 segir að hann hafi um margt verið vel af guði gerður .
" Við kynningu vann hann á ; hversdagslega hægur , allt að því hlédrægur , en einarður í skoðunum og hélt fast á máli sínu .
Oft kom fram hjá honum viðkunnanleg kímni , sem átti sinn þátt í vinsældum hans meðal samstarfsfólks .
" Greininni lýkur með þessum orðum : " Það er mikill mannskaði að mönnum eins og Sigurði Magnússyni .
" Hvorki voru skrifuð eftirmæli um Huldu né börnin .
orri@mbl.is 