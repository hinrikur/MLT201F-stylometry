Colin Cotterill – Killed at the Whim of a Hat * * ½ - Colin Cotterill er þekktastur fyrir bókaröðina um Siri Paiboun réttarmeinafræðing sem vinnur við vægast sagt frumstæðar aðstæður í erkikommúnistatríkinu Laos .
Þær bækur eru hin besta skemmtun , og fá hér meðmæli , en sú bók sem hér er gerð að umtalsefni er byrjun á nýrri röð , ef að líkum lætur , sem gerist í Taílandi nútímans .
Söguhetjan er ung kona , Jimm Juree , sem er nýflutt til Suður-Taílands með móður sinni , bróður og afa , þar sem þau taka við aflóga gistiheimili .
Juree er ekki sátt , því hún starfaði sem blaðamaður og ætlaði sér mikinn frama í glæpafréttaskrifum , en kemst heldur en ekki í feitt þegar bóndi í nágrenninu grefur sig niður á Volkswagen-rúgbrauð með beinagrindum í framsætunum .
Um líkt leyti er ábóki myrtur í nálægu búddaklaustri og því í nógu að snúast .
Líkt og í bókunum um Siri Paiboun er stíllinn glannalegur á köflum , Cotterill tekur sjálfan sig ekki of alvarlega og á stundum er bókin líkari hreinni gamansögu en reyfara .
Umhverfið er hæfilega framandlegt fyrir Vesturlandabúum og hvarvetna skín í gegn dálæti Cotterills á Taílandi .
Ágætis skemmtun , en ruglingsleg á köflum og ekki laust við að maður verði dálítið leiður á Jimm Juree .
Mark Dunn – Ella Minnow Pea – A Novel in Letters * * * * * Skammt suðaustur af Suður-Karólínu í Bandaríkjunum er eyjan Nollop , sjálfstætt lýðveldi sem hefur heiti sitt eftir tungumálsfrömuðinum Nevin Nollop sem fann upp setninguna góðu " The quick brown fox jumps over the lazy dog " sem nýtir alla stafi enska stafrófsins og er því lykilsetning í tungumálakennslu um heim allan .
Á eynni stendur eðlilega stytta af Nollop og setningin góða er límd á stall hennar .
Svo ber við einn dag að einn stafanna fellur af styttunni og stjórnvöld sjá atburðinn sem merki frá Nollop – viðkomandi bókstaf á ekki að nota lengur og liggur þung refsing við öðru .
Stuttu síðar dettur af annar stafur og heldur svo fram – stöfunum fækkar smám saman og eftir því sem tungumálið verður fátæklegra verður upplausnin meiri á eynni .
Bókin er samin í bréfum , sem verða eðlilega sérkennilegri eftir því sem færri bókstafi má nota , og gefur góða mynd af sívaxandi þrengingum eyjarskeggja .
Frábær skemmtun .
Árni Matthíasson arnim@mbl.is 