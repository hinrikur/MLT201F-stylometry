Bókelsk kona , yfirmaður í bókabúð , sagði mér á dögunum frá því þegar hún sem barn reif sig eitt sinn upp klukkan fimm á aðfangadagsmorgni , laumaðist að jólatrénu og gægðist í jólapakkann frá afa og ömmu .
Þegar hún sá að í honum leyndist bók eftir Enid Blyton fór hún aftur í rúmið og sofnaði samstundis sæl og ánægð .
Hún vissi að jólunum hefði verið bjargað .
Ástsæll skáldsagnahöfundur sagði mér fyrir nokkrum dögum frá því að hann ætti enn minningar frá því þegar hann sjö ára gamall rogaðist með bækur Enyd Blyton frá bókasafninu og heim .
Hann minnist þess líka greinilega þegar hann lagði frá sér Enid Blyton-bók og fór til foreldra sinna og spurði : " Hvað þýðir orðið tei ? " Hann hélt að þarna væri komið nýtt og dularfullt orð en komst að því að þetta var ein beyging orðsins te .
Ég man enn eftir því hversu svöng ég varð oft við lestur bóka eftir Enid Blyton þar sem börnin hámuðu í sig alls kyns góðgæti eins og glóaldinmauk og flesk .
Ég vissi ekki nákvæmlega hvað þetta góðgæti var , en orðin hljómuðu eins og þarna væru verulegar freistingar á ferð sem fengjust bara í útlöndum .
Dætur vinnufélaga míns lesa Enid Blyton-bækur upp til agna og virðast alveg jafnþakklátir lesendur og við af eldri kynslóð vorum á þeirra aldri .
Alltof oft verður maður var við að fullorðnir gera lítið úr Enid Blyton .
Þetta virðist aðallega vera fólk sem las ekki bækur hennar í æsku og veit því lítt um hvað það er að tala .
Menn ættu að fara varlega í að gera lítið úr höfundi sem hefur glatt kynslóðir barna um allan heim .
Börn eru engir bjánar og láta engan segja sér hvað þeim eigi að þykja skemmtilegt .
Þau ákveða það sjálf .
Þau heillast af aðalpersónum Enid Blyton sem verða vinir þeirra .
Maður afneitar ekki gömlum vinum .
