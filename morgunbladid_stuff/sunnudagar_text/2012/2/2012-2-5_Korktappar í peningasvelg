Peningar ráða miklu í bandarískri pólitík og haft hefur verið á orði að til að finna sigurvegara þurfi ekki annað en að athuga hvaða frambjóðandi hafi mesta peninga í sjóðum sínum .
Frambjóðendur eru hins vegar ekki einir um að eyða peningum í Bandaríkjunum , ýmsir hópar eru einnig atkvæðamiklir og ekki alltaf auðvelt að greina hvaðan peningarnir koma .
Frambjóðendur eru eins og korktappar í peningasvelgnum .
Á síðasta degi janúarmánaðar rann út frestur til að gera grein fyrir pólitískum framlögum og sjóðum gagnvart bandaríska kosningaeftirlitinu , FEC .
Þar er auk kosningasjóða frambjóðendanna um að ræða félög , sem í beinni þýðingu myndu kallast pólitískar aðgerðanefndir , PAC .
Helsta stuðningsnefnd Mitts Romney , sem sækist eftir því að verða forsetaefni repúblikana ásamt þremur öðrum , nefnist Restore Our Future og safnaði rúmlega 30 milljónum dollara ( 3,6 milljörðum króna ) 2011 og er með rúmlega 23 milljónum dollara ( 2,8 milljarða króna ) á reikningum .
Stuðningsnefnd helsta keppinautar hans , Newts Gingrich , nefnist Winning Our Future og hefur aflað tveggja milljóna dollara ( tæpra 247 milljóna króna ) og er með um 1,2 milljónir dollara ( 148 milljónir króna ) í sjóðum .
Barack Obama Bandaríkjaforseti hefur einnig aðgerðanefnd að baki sér , Priorities USA Action , sem var með 1,8 milljónir dollara ( 222 milljónir króna ) í sjóðum í árslok .
Obama hefur einnig fengið fjölda framlaga frá einstaklingum undir 200 dollurum ( 25 þúsund krónum ) í sína eigin sjóði eða 58 milljónir dollara alls .
Aðgerðanefndirnar hafa leikið stórt hlutverk í forkosningum repúblikana .
Þær birta auglýsingar í þágu frambjóðenda þar sem hart er sótt að andstæðingum þeirra .
Frambjóðendurnir geta hins vegar látið eins og þessar árásir komi þeim ekki við .
1. febrúar voru starfandi 302 pólitískar aðgerðanefndir , sem höfðu eytt 45 milljónum dollara ( 5,5 milljörðum króna ) .
Samkvæmt fjölmiðlakönnun Wesleyan Media Project hefur Restore Our Future , aðgerðanefnd Romneys , varið átta milljónum dollara ( tæpum milljarði króna ) í rúmlega 13.500 útvarps- og sjónvarpsauglýsingar í sex ríkjum , Iowa , Suður-Karolínu , Arizona og Michigan .
Könnunin leiddi í ljós að umsvif slíkra aðgerðanefnda hafa margfaldast frá kosningunum fyrir fjórum árum .
Fjöldi auglýsinga , sem hagsmunasamtök borga , hefur aukist um 1.600% miðað við sama tíma í kosningabaráttunni fyrir fjórum árum .
Þessi stökkbreyting á rætur að rekja til úrskurðar hæstaréttar Bandaríkjanna árið 2010 þar sem takmörk við því hverju fyrirtæki og stéttarfélög mega eyða í kosningum voru afnumin , án þess að þurfa að lúta sömu takmörkunum og frambjóðendur svo fremi að þau hafi ekki samráð við frambjóðendurna um aðgerðir sínar .
Því hefur jafnvel verið haldið fram að áhrif þeirra hafi haft meira að segja um hlutskipti frambjóðendanna en frammistaða þeirra í kappræðum og á endalausum kosningafundum .
Megnið af framlögunum , sem greint var frá um mánaðamótin , rann til aðgerðanefnda , sem styðja repúblikana , enda er kosningabaráttan í raun ekki hafin hjá demókrötum .
Fjárframlögin eru ekki alltaf auðrekjanleg .
Í The New York Times var tekið dæmi um 250 þúsund dollara ( rúmlega 30 milljóna króna ) framlag til aðgerðanefndar til stuðnings Romney frá fyrirtæki með höfuðstöðvar í pósthólfi og enga starfsmenn svo vitað sé .
Blaðið segir að í raun sé ógerningur að átta sig á heildarmyndinni vegna þess að mikið af framlögunum fer til samtaka , sem yfirlýst er að ekki séu rekin í gróðaskyni .
Slík samtök eru háð meiri takmörkunum en aðgerðanefndirnar um hvernig þau megi verja peningum , en þurfa ekki að gefa upp hvaðan peningarnir koma .
Mikið fé virðist koma úr fjármála- , orku- , fasteigna- og fjárhættuspilageirunum .
Þá mega einstaklingar aðeins gefa frambjóðanda 2.500 dollara ( rúmar 300 þúsund krónur ) , en hinum pólitísku aðgerðanefndum berast ávísanir upp á allt að einni milljón dollara ( 123 milljónir króna ) .
Þá hefur ein aðgerðanefnd , American Crossroads , safnað rúmlega 51 milljón dollara ( 6,2 milljörðum króna ) , sem ætlunin er að nota í kosningabaráttunni í ár .
Í fréttaskýringu í The New York Times segir að hin nýja staða hafi hjálpað þeim sem mest gefa í repúblikanaflokknum og hallast að Romney að ná undirtökunum í kosningabaráttunni í krafti peninganna .
Margir af þeim , sem mest gefi til flokksins , hafi látið fé renna til aðgerðanefndar Romneys , sem hafi pundað á andstæðinga hans , en hann hafi átt í mestu vandræðum með að ávinna sér traust hins íhaldssama kjarna flokksins .
Hæstiréttur afnam höft á framlög fyrirtækja Hæstiréttur Bandaríkjanna úrskurðaði 31. janúar 2010 að fyrirtæki , stéttarfélög og hugmyndafræðileg samtök mættu eyða að vild í auglýsingar fyrir kosningar .
Dómurinn féll í máli , sem hagsmunasamtökin Citizens United höfðuðu eftir að þeim var bannað að sýna mynd , Hillary : The Movie , í kapalsjónvarpi í kosningunum 2008 þegar Hillary Clinton , núverandi utanríkisráðherra Bandaríkjanna , var í framboði .
Samtökin Citizens United töldu að þetta bryti gegn stjórnarskrárvörðum rétti þeirra til málfrelsis .
Fimm hæstaréttardómarar mynduðu meirihluta í málinu og skrifaði Anthony Kennedy álit réttarins .
Fjórir voru andvígir niðurstöðunni .
Með þessu var margvíslegum hindrunum rutt úr vegi fyrir fyrirtæki til þess að hafa áhrif í kosningabaráttu .
Gagnrýnendur niðurstöðu réttarins segja að nú megi búast við að peningar flæði frá fyrirtækjum inn í stjórnmálin , grasrótin komist ekki að og hættan á spillingu aukist .
Einnig var hæstiréttur gagnrýndur fyrir að fara með fyrirtæki eins og fólk .
Næst mætti búast við því að rétturinn veitti fyrirtækjum kosningarétt .
Sérstaklega var til þess tekið að þetta mál snerist ekki um fyrirtæki heldur samtök um pólitíska hugmyndafræði .
Réttinum hefði dugað að úrskurða um rétt þeirra til málfrelsis , en hann hefði ákveðið að hafa fyrirtæki með .
John Paul Stevens skrifaði álit minnihlutans í málinu og sagði meðal annars : " Þótt bandarískt lýðræði sé ófullkomið hefðu fáir fyrir utan meirihluta þessa réttar komist að þeirri niðurstöðu að meðal gallanna væri skortur á fé frá fyrirtækjum í pólitík .
" Snupraði dómara " Þessi dómur er atlaga að sjálfu lýðræðinu , " sagði Barack Obama Bandaríkjaforseti í stefnuræðu sinni viku eftir að Hæstiréttur úrskurðaði um málfrelsi fyrirtækja að viðstöddum sex dómurum réttarins .
" Með fullri virðingu fyrir aðskilnaði valdsins gekk hæstiréttur í síðustu viku gegn aldargamalli lagahefð og opnaði að ég tel flóðgáttirnar fyrir sérhagsmunum – þar á meðal erlendum fyrirtækjum – til að eyða án takmarka í kosningum hjá okkur .
" 