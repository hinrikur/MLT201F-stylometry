Motorola-farsímar nutu hylli áður fyrr , en svo missti fyrirtækið af snjallsímabyltingunni – eða hvað ? Nýr Motorola RAZR stenst samanburð við flesta ef ekki alla snjallsíma á markaði .
Eitt af því fyrsta sem menn taka eftir er hvað síminn er þunnur , ekki nema sjö millimetrar að þykkt þar sem hann er þynnstur , en hann er stór um sig annars : Þrettán sentimetrar á hæð og um sjö sentimetrar á breidd ; nokkru stærri um sig til að mynda en Samsung Galaxy S eða iPhone .
Skjárinn er mjög flottur , 4,3 tommu Super AMOLED og glerið sérstyrkt Gorilla Glass .
Þegar við bætist að bakið á símanum er gert úr Kevlar , sem er sterkara en stál sömu þyngdar , og það að síminn er sérstaklega vatnsvarinn er hann kominn í flokk með traustustu snjallsímum .
Síminn styður MotoCast en svo nefnist þjónusta sem sett er upp á heimilistölvunni og einnig keyrð á símanum , en þá er hægt að streyma efni úr tölvunni í símann .
Fræðilega séð á að vera hægt að streyma gögnunum utanhúss líka , þ.e. ef heimilisvélin er sýnileg yfir netið , en ég prófaði það ekki .
Hitt svínvirkaði .
Ekki ósvipað Kies Air fyrir Samsung-síma , en mun öflugra þó .
Örgjörvinn er sprækur , 1,2 GHz tveggja kjarna , vinnsluminni í símanum 1 GB en innra minni 16 GB og stýrikerfið Android 2.3.5 ( Gingerbread ) .
Síminn er með MicroUSB-tengi og einnig HDMI-tengi ( 1080p ) .
Hann er með innbyggðu ( auðvitað ) GPS og þá aGPS og sGPS .
Forn frægð Einu sinni var Motorola RAZR Sú var tíðin að Motorola-símar voru algengir hér á landi , en enginn farsími fyrirtækisins sló eins rækilega í gegn og Motorola RAZR sem kom á markað 2004 og síðar í endurbættum útgáfum .
Hann var næfurþunnur samlokusími , á þess tíma mælikvarða í það minnsta , ekki nema 1,4 cm á þykkt þar sem hann var þynnstur og hönnunin svo glæsileg að framan af var hann markaðssettur sem tískusími .
Alls seldi Motorola 130 milljón RAZR-síma , sem er því mest seldi sími sem fyrirtækið framleiddi og að sögn mest seldi samlokusími sögunnar .
Fyrir ýmsar sakir tókst fyrirtækinu ekki að fylgja velgengninni eftir og þegar keppinautarnir voru að fást við viðlíka fánýti og snertiskjái og Android-stýrikerfi hélt Motorola sig við gömlu hönnunina og missti af snjallsímabyltingunni .
Nú hafa menn snúið vörn í sókn , þótt vörumerkið sé komið í hendur nýrra eigenda , og nýi RAZR-síminn hefur selst vel vestanhafs .
