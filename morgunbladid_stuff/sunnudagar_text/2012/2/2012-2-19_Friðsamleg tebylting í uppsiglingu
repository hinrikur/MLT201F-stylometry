Ég man ekki eftir því að hafa gengið oft í félag á ævi minni .
Nema þá helst eitthvert leynifélag á yngri árum .
Síðar Félag þjóðfræðinga á Íslandi .
Ætli það sé ekki þá nokkurn veginn upptalið .
Nú er ég aftur gengin í félag sem hentar mér einkar vel .
Það er nefnilega tefélag og nú liggur fyrir að ég fái ilmandi te til að smakka í póstkassann í hverjum mánuði .
Tefélagið var stofnað af fjölskyldu í Vesturbænum og eru fjölskyldumeðlimir allir áhugasamir um te .
Þau vilja standa fyrir dálítilli tebyltingu á Íslandi .
Ýmist með mjólk eða ekki , stundum smá hunangi .
Hvort heldur sem er þá er sú bylting friðsæl og boðar ekkert nema gott að ég tel .
Nú held ég að ég þurfi hins vegar að fara af stað með eigin tebyltingu .
Á mínu heimili eru tehefðir nokkurn veginn í föstum skorðum .
Tepoki með svörtu tei á morgnana þegar enginn tími er til að nostra við tegerðina .
Koffínlaust te á kvöldin til að ylja sér en vaka samt ekki fram á nótt og svo uppáhellt í katli um helgar .
Þá tekur nostrið við .
Telja teskeiðarnar , sjóða vatnið og passa vandlega upp á stöðutímann .
Ef vatnið liggur of lengi á teinu þá fer allt í vitleysu .
Þess vegna er best að stilla símann eða eggjasuðuklukkuna .
Svo er bara að bíða í rólegheitum og fá sér síðan rjúkandi góðan tebolla .
