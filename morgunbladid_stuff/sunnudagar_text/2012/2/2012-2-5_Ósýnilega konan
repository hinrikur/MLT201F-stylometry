Nú þegar tvö hundruð ár eru liðin frá fæðingu Charles Dickens , sem margir telja mesta skáldsagnahöfund heims fyrr og síðar , er mikið um dýrðir .
Rithöfundurinn er í sviðsljósinu og konurnar í lífi hans verða ekki útundan .
BBC sýndi um jólaleytið þátt um eiginkonu Dickens , Catherine , og ástkona rithöfundarins , Nelly Ternan , fær vitaskuld einnig sitt pláss en leikarinn Ralph Fiennes er leikstjóri kvikmyndar um hana .
Myndin byggist á margverðlaunaðri ævisögu Nelly Ternan , Ósýnilega konan , eftir Claire Tomalin , og handritshöfundur er Abi Morgan sem gerði handritið að kvikmyndinni Járnfrúin þar sem Meryl Streep sýnir sannan stjörnuleik .
Leikkonan og rithöfundurinn Nelly Ternan var 18 ára leikkona þegar Charles Dickens , þá 45 ára , varð á vegi hennar .
Hann , kvæntur maður og tíu barna faðir , varð yfir sig ástfanginn af henni .
Vegna ástar sinnar sagði hann skilið við eiginkonu sína , Catherine , og skilnaðurinn varð vægast sagt ekki smekklegur .
Dickens , sem átti til mikið örlæti , bjó yfir ríkum mannskilningi og sýndi öðrum oft svo mikla samúð , umturnaðist og sýndi eiginkonu sinni ótrúlega ósanngirni og heift .
Hann hrakti hana að heiman , bannaði börnum þeirra að tala við hana , efaðist um geðheilsu hennar og lýsti því fjálglega yfir að hann hefði aldrei elskað hana .
Nelly var ekki sérlega góð leikkona , en Dickens fannst hún unaðsleg á allan hátt .
Í þrettán ár , þar til hann lést 58 ára gamall , var hún ástkona hans .
Sambandið fór afar leynt , en hún fæddi honum son sem lést ekki löngu eftir fæðingu .
Þegar Dickens lést skyndilega árið 1870 varð Nelly að skapa sér nýja tilveru .
Og það gerði hún svo sannarlega .
Hún endurskapaði sjálfa sig .
Nelly í blekkingarleik Þegar Nelly kynntist ungum manni , George Wharton Robinson , sem var prestlærður sagðist hún vera tíu árum yngri en hún raunverulega var og hann hafði ekki hugmynd um að hún væri í reynd tólf árum eldri en hann .
Þau giftust árið 1876 og hún var alla tíð sterkari aðilinn í sambandi þeirra .
Eiginmaður hennar vissi ekkert um fortíð hennar sem ástkona Dickens .
Eiginmaður hennar vildi gerast prestur en hún taldi hann ofan af því og hann varð skólastjóri .
Nelly aðstoðaði við skólann , skipulagði skólaleikrit og tónleika og kom fram á góðgerðarsamkomum þar sem hún las iðulega upp úr verkum Dickens .
Hún hélt nánu sambandi við mágkonu Dickens , Georginu , sem hafði verið ráðskona rithöfundarins og afar trygg honum .
Georgina sýndi Nelly nú sömu tryggð og sagði aldrei orð opinberlega um ástarsamband hennar við Dickens .
Nelly eignaðist tvö börn , dreng og stúlku , með eiginmanni sínum .
Eiginmaður hennar lést sextugur að aldri og hún lést árið 1913 , þá 65 ára samkvæmt dánarvottorði en var í reynd 75 ára .
Þegar sonur hennar , Geoffrey , fór í gegnum skjöl og pappíra móður sinnar komst hann að ýmsu sem hann hafði ekki áður vitað .
Honum hafði verið fullkomlega ókunnugt um að móðir hans var leikkona en fann nú staðfestingar þess efnis og bréf sem bentu til þess að hún hefði verið ástkona Charles Dickens .
Hann átti fund með syni Dickens , sem staðfesti að Nelly hefði verið ástkona rithöfundarins .
Geoffrey fór heim og eyðilagði nær allt á heimilinu sem minnti á móður hans .
Hann harðbannaði að bækur eftir Dickens kæmu inn á heimilið og slökkti á útvarpinu ef nafn hans var nefnt þar .
Hann skipaði systur sinni að ræða móður þeirra aldrei við aðra .
Hann var ofsareiður og taldi móður sína hafa gefið falska mynd af sjálfri sér og logið svívirðilega að fjölskyldunni .
Systir hans dæmdi móður sína ekki jafn hart og sagði á elliárum að ef móðir sín hefði syndgað með Dickens hefði hún örugglega gert það í nafni ástarinnar .
