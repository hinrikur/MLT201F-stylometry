Stúdentar efndu til mótmæla á götum Lahore í dag þar sem þeir kröfðust þess að svokallað Davis mál yrði tekið fyrir og rannsakað .
Ár er nú liðið síðan bandaríski sendiráðsmaðurinn Raymond Davis skaut tvo Pakistana til bana , að eigin sögn í sjálfsvörn .
Málið hlaut aldrei fullnaðarrannsókn heldur var Davis sleppt að kröfu Bandaríkjamanna eftir að ættingjar hinna látnu höfðu þegið bætur fyrir víg þeirra .
" Við teljum að þetta sé óþolandi , þetta eru ekkert annað en afskipti Ameríku af innanlandsmálum og við mótmælum drápi á þessum tveimur saklausu mönnum .
Við gerum kröfu um að amerískir njósnarar , hermenn og útsendarar fari burt úr Pakistan , " sagði talsmaður stúdentanna í samtali við pistlahöfund Morgunblaðsins .
Hreyfingin sem stóð að mótmælunum , ISF , tilheyrir frekar hófsömum stjórnmálaflokki Imran Khan krikketleikara en hann þykir sigurstranglegur í komandi kosningum árið 2013 .
Raymond Davis málið olli mikilli ólgu hér í Pakistan og stúdentarnir sem mótmæltu í dag voru ekki í vafa um að mennirnir sem Raymond skaut hefðu verið saklausir .
Atburðurinn átti sér stað um miðjan dag í fjölfarinni umferðargötu í Lahore og hinir látnu voru þar á ferð á mótorhjóli .
Þriðji maðurinn sem lést var einnig á mótorhjóli .
Hann varð fyrir jeppabifreið bandarískra embættismanna sem komu Raymond til aðstoðar .
Raymond Davis var starfandi verktaki í öryggismálum fyrir Bandaríkjastjórn og í myndavél hans fundu pakistönsk stjórnvöld meðal annars myndir af hernaðarlegum mikilvægum stöðum , myndir tengdar starfssemi þekktra hryðjuverkasamtaka í Pakistan og myndir frá ættbálkasvæðum Pakistan í norðvesturhluta landsins sem hafa verið heimkynni fjölmargra alþjóðlegra útlaga .
Raymond Davis hélt því fram við handtöku að mennirnir hefðu ógnað honum með byssu og hann skotið þá í sjálfsvörn .
Pakistanskir blaðamenn hér í Lahore sem rætt var við voru ekki í vafa um að Davis hefði talið sig vera að fella hryðjuverkamenn .
En þeir voru líka samdóma um að hann hefði þar haft rangt fyrir sér og hinir drepnu verið saklausir borgarar .
Það sem gerir fullyrðingar hins bandaríska verktaka um sjálfsvörn ótrúverðugar er að hann skaut mennina í bakið og vitni halda því fram að hann hafi eftir skothríð úr bíl sínum farið út , skotið fleiri skotum og tekið myndir af vettvangi .
En það eru ekki bara stúdentar sem mótmæla í dag , Sajjadur Rehman , bróðir eins hinna látnu , hefur boðað til mótmæla og blaðamannafundar vegna málsins .
Raymond Davis var látinn laus eftir að fjölskyldum þeirra Faizan Haider og Faheem Shamshad voru hvorri um sig greiddar 200 milljónir rúpía sem jafngildir 280 milljónum íslenskra króna .
Þriðji maðurinn , Obaider Rehman , lést eins og fyrr segir eftir að Range Rover jeppa bandarísku sendiskrifstofunnar hér í borg var ekið yfir hann .
Bifreiðinni var snúið við á umferðareyju og síðan ekið á ofsahraða á móti umferð með fyrrgreindum afleiðingum .
Eftir atvikið flúðu Raymond Davis og hinir ónafngreindu Range Rover menn af vettvangi .
Jeppamennirnir komust í skjól á lóð bandarísku sendiskrifstofunnar og þaðan úr landi en Raymond Davis var stöðvaður af umferðarlögreglu og sat eftir það í varðhaldi um nokkurra vikna skeið .
Rambo gengur berserksgang í Lahore var fyrirsögn eins dagblaðsins hér í Lahore þegar fjallað var um málið fyrir ári .
Og einmitt það að " Rambo " -mennirnir sem urðu Obaider að bana komust undan ræður því að Rehman fjölskyldan hefur engar bætur fengið .
Pakistanar hafa um áratugi verið einir helstu liðsmenn Bandaríkjanna í Suður-Asíu en samskiptin hafa aldrei verið verri .
Barack Obama einsetti sér að bæta samskiptin við Pakistan en árið 2011 hefur gert heldur lítið úr þeim ásetningi .
Á því ári er Raymond Davis-málið fyrst í röð árekstra milli landanna .
Hæst ber síðan dráp Bandaríkjamanna á Osama Bin Laden innan pakistanskra landamæra , án þess að hafa um það samráð við stjórnvöld landsins .
Í september gerðu Haqqan-hryðjuverkasamtökin árás á sendiráð Bandaríkjanna og höfuðstöðvar NATÓ í Afganistan og í kjölfarið gagnrýndu Bandaríkjamenn Pakistana fyrir að halda hlífiskildi yfir þeim samtökum sem eru talin hafa höfuðstöðvar innan landamæra Pakistans .
Í nóvember drápu bandarískar hersveitir 24 pakistanska hermenn í norðvesturhéruðum Pakistans , fyrir mistök , að sögn bandarískra yfirvalda .
Bjarni Harðarson skrifar frá Pakistan .
