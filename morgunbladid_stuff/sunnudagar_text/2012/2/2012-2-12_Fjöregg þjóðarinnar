Vetrarhátíð í Reykjavík er haldin þessa dagana og er þema ársins Magnað myrkur .
Af því tilefni er boðið upp á fjölbreytta menningardagskrá .
Fjölmargir lögðu þá leið sína í söfnin af þessu tilefni og var mikil stemmning á hinni árlegu safnanótt hinn 10. febrúar enda dagskrá safnanna litrík og skemmtileg .
Þegar kemur að hinu faglega safnastarfi er hins vegar ekki tjaldað til einnar nætur enda menningararfur þjóðarinnar varðveittur í söfnunum .
Söfnum ætlað mikilvægt hlutverk Safngripir eru viðkvæmir og tíminn setur mark sitt á þá sem annað .
Söfnum er ætlað að spyrna við fótum þegar kemur að hrörnun menningarminja sem varðveita ber um ókomna tíð .
Lög um söfn og þjóðminjar fjalla um hvernig staðið skuli að verndun og friðun minja um allt land .
Söfnum er þar ætlað mikilvægt hlutverk þar sem fara þarf saman varðveisla til framtíðar og aðgengi í samtímanum .
Þar kemur til margþætt hlutverk safna á sviði þar sem eitt leiðir af öðru í órofa samhengi .
Samhliða söfnun muna fer fram skráning á sögu þeirra og viðeigandi varðveisla .
Þá fara fram rannsóknir á minjunum sem leiðir af sér miðlun hvers konar í formi sýninga , fræðslu og útgáfu .
Því fylgir mikil ábyrgð að taka muni til varðveislu í safni því aðstæður og sérþekking til meðferðar þarf að vera til staðar .
Slík ákvörðun þarf að vera í samræmi við stefnumörkun viðkomandi safns , ákvæði laga og taka mið af siðareglum ICOM sem er Alþjóðaráð safna .
Þar er meðal annars fjallað um hvernig standa beri að varðveislu safnkostar og hvaða viðmið eigi að tryggja fagleg vinnubrögð með langtímavarðveislu að leiðarljósi .
Forsenda varðveislu menningarminja er réttar aðstæður sem hægja á hrörnun minja .
Slíkar aðstæður þurfa að fela í sér stöðugleika og standast viðeigandi öryggiskröfur .
Það er því grundvallaratriði að söfn hafi góðar geymslur , varðveisluhús , til þess að tryggja varðveislu og öryggi minjanna til framtíðar .
Á Þjóðminjasafninu fer fram sérhæfð starfsemi á sviði varðveislu þar sem sérmenntaðir forverðir starfa við meðferð safngripa og huga að öryggisaðstæðum þeirra .
Kristján Eldjárn , fyrrverandi þjóðminjavörður og síðar forseti , tók upp orðið forvarsla yfir það viðfangsefni að verja hluti gegn eyðingu og hrörnun sem er mikilvægt ef tryggja á að hlutirnir verði til staðar fyrir komandi kynslóðir .
Kristján valdi orðið út frá orðinu forvara sem þýðir samkvæmt eldri merkingum " að geyma og halda óbreyttu " og á því vel við .
Í forvörslu mætast ólíkar fræðigreinar Forvarsla er þverfagleg starfsgrein þar sem markmiðið er að stuðla að langtímavarðveislu menningarsögulegra gripa á borð við listgripi , forngripi , bækur , ljósmyndir og handrit .
Í forvörslu mætast ólíkar fræðigreinar , svo sem efnafræði , eðlisfræði , líffræði , listasaga , fornleifafræði , sagnfræði , þjóðfræði og siðfræði .
Forvarsla , viðgerðir og umönnun gripa byggist á skilningi á eiginleikum þeirra efna sem gripirnir eru skapaðir úr , hvernig þessi efni eldast og færni í að bregðast við eyðandi áhrifum umhverfisins .
Við forvörslu og varðveislu menningarminja þarf einnig að huga að sögulegu samhengi gripanna í tengslum við meðferð þeirra .
Í sumum tilvikum er lögð áhersla á fyrirbyggjandi forvörslu til þess að koma í veg fyrir frekari skemmdir en orðið hafa en ekki er leitast við að gera við hluti þannig að þeir líti út fyrir að vera ónotaðir .
Spor sögunnar geta sannarlega verið mikilvægur hluti minjagildis safngripa .
Á liðnum árum hefur verið gert mikið átak í forvörslu safnkostar Þjóðminjasafns Íslands , sérstaklega í tengslum við enduropnun safnsins fyrir tæpum áratug .
Til þessa er það stærsta átak sem unnið hefur verið í forvörslu safngripa hér á landi .
Í því verkefni var höfð náin samvinna við sérfræðinga við Þjóðminjasafn Danmerkur sem var mikilsverð reynsla fyrir sérfræðinga hér á landi og styrkti tengsl safnanna .
Það verkefni fól í sér athugun á ástandi safnkostarins , val safngripa á nýja grunnsýningu um sögu þjóðarinnar og forvörslu með framsetningu á sýningunni í huga .
Sú reynsla sem fékkst af samstarfi við dönsku sérfræðingana varð mikilvæg við gerð sérsýninga Þjóðminjasafnsins á liðnum áratug .
Á sýningum Þjóðminjasafnsins er einungis brot af safnkosti Þjóðminjasafnsins til sýnis þótt sýningargripir séu þúsundir muna .
Meginhluti munanna er í varðveislu í safngeymslunum þar sem öryggi þeirra er tryggt með réttum skilyrðum og fyrirbyggjandi forvörslu til þess að forðast skaðleg áhrif svo sem af völdum ljóss , raka eða ryks .
Í því felst einnig að huga að öryggi menningarminjanna með tilliti til bruna , vatnstjóns og jafnvel náttúruhamfara .
Safnkosturinn er þar skráður og aðgengilegur til skoðunar og miðlunar í samræmi við starfsemi og áherslur safnsins á hverjum tíma .
Forvarsla er órjúfanlegur þáttur uppgraftar fornleifa Af ofansögðu má sjá að umtalsvert forvörslustarf hefur verið unnið í tengslum við faglegt starf Þjóðminjasafns Íslands .
Þjóðminjasafn Íslands hefur einnig sem höfuðsafn minjasafna í landinu veitt öðrum söfnum aðstoð vegna áhrifa jarðskjálfta og eldgosa .
Þá hefur forvarsla jarðfundinna gripa aukist til muna vegna fjölgunar fornleifarannsókna um allt land .
Forvarsla er órjúfanlegur þáttur uppgraftar fornleifa enda jarðfundnar minjar sérstaklega viðkvæmar fyrir eyðandi áhrifum umhverfisins við þá breytingu sem uppgröftur úr jörðu felur í sér .
Með forvörslu er hægt að stuðla að varðveislu og frekari skilningi á þeim gripum sem finnast .
Á liðnum árum hefur einnig verið lögð meiri áhersla á forvörslusjónarmið í umönnun húsa í húsasafni Þjóðminjasafnsins .
Á það sérstaklega við viðhald torfhúsa og torfkirkna .
Árið 2011 var samþykkt ný yfirlitsskrá Íslands hjá heimsminjaskrifstofu UNESCO og því hefur í samræmi við áherslur UNESCO verið leitast við að standa vörð um sem mest af hinu upprunalega efni og hægja á hrörnunarferli minjanna með sérhæfðum aðferðum .
Það felur í sér að í stað gagngerrar endurnýjunar í tengslum við viðgerðir friðaðra húsa er lögð áhersla á viðgerðir á því sem þarf að lagfæra , ávallt með það að leiðarljósi að rýra ekki minjagildi húsanna .
Það krefst þverfaglegrar samvinnu á sviði fræða , handverks og forvörslu .
Með því móti hefur tekist að halda í sem mest af varðveislugildi þeirra húsa sem teljast til safnkostar Þjóðminjasafns Íslands .
Á síðustu áratugum hefur þekking og menntun á sviði forvörslu styrkst hér á landi , og skilningur á mikilvægi þess að standa rétt að varðveislu menningarminja hefur aukist .
Þjóðminjasafni Íslands sem höfuðsafni á sviði þjóðminjavörslu er ætlað að vera leiðandi á því sviði .
Það felur í sér miðlun þekkingar með ráðgjöf og fræðslu auk faglegrar samvinnu .
Með útgáfu fræðsluefnis og með kennslu háskólanema í fornleifafræði og safnafræði er aðferðum í fyrirbyggjandi forvörslu miðlað til allra hlutaeigandi aðila um allt land .
Nýlega náðist mikilvægur áfangi er fyrsta handbók á íslensku um varðveislu safnkostar var gefin út hér á landi á vegum Þjóðminjasafns Íslands í samstarfi við Þjóðskjalasafn Íslands og Landsbókasafn Íslands - Háskólabókasafn .
Handbókin nýtist söfnum , kirkjum og öllum þeim sem umgangast menningarminjar og tryggja varðveislu þeirra sem best til komandi kynslóða .
Almenningur sem á í fórum sínum forna ættargripi getur einnig nýtt sér ráðgjöf handbókarinnar sem er aðgengileg á vefsíðu safnsins .
Útgáfa handbókarinnar er liður í fræðslustarfi Þjóðminjasafns Íslands sem með útgáfunni leggur sitt af mörkum til aukinnar fagmennsku á sviði varðveislu í söfnum landsins .
Varðveisla þjóðminja er krefjandi verkefni og mikilvægt .
Í framtíðinni væri vert að efla enn frekar samvinnu þjóðmenningarstofnana um forvörslu og varðveislu þjóðararfsins með samhentu átaki á sviði geymslumála og verndunar menningararfsins .
Þjóðararfur okkar er í raun fjöregg þjóðarinnar og er það okkar skylda að skila honum ósködduðum til framtíðar .
