Knattspyrnan , þessi fagri leikur og uppáhald margra , snýst því miður ekki bara um boltann eins og best væri .
Sú hnöttótta uppfinning hefur verið í hálfgerðu aukahlutverki undanfarið .
Þökk sé æðri máttarvöldum eru þó nokkrar undantekningar frá þessu ; fagurkerar á borð við Zlatan Ibrahimovic , Lionel Messi , Christiano Ronaldo , og margir fleiri auðvitað , sjá til þess að áhangendur muna um hvað leikurinn snýst , en komið hefur vel í ljós upp á síðkastið að knattspyrnan er meira en bara leikur .
Knattspyrnuheimurinn er ekki einangrað fyrirbæri ; hann er eins og lífið sjálft : misjafnlega vel heppnað fólk kemur þar við sögu , svikahrappar leynast víða og ekki síður en annars staðar eru menn tilbúnir að vera vondir við náungann .
Og sumir virðast ekki reiða vitið í þverpokum .
Stórveldið Glasgow Rangers í Skotlandi sótti í vikunni um greiðslustöðvun og fékk ; félaginu barst reikningur frá skattinum upp á tæpa tíu milljarða króna og því fór sem fór .
Einhver á kontórnum hefur ekki vandað sig nægilega vel .
Portsmouth á Englandi fór sömu leið , í annað skipti á fáeinum misserum .
Þekktasti dómari í Kína var dæmdur í fangelsi fyrir að þiggja mútur frá eigendum félags og dæma því í hag .
Farsinn um Argentínumanninn Carlos Tevez hélt áfram ; hann neitaði að koma inn á í leik Manchester City gegn Bayern München í Meistaradeildinni fyrr í vetur , hefur verið fjarverandi síðan en sættir virtust í sjónmáli þegar hann ákvað að mæta aftur í vinnuna en lét þá þau orð falla að þjálfarinn hefði komið fram við sig eins og hund þegar áðurnefndur leikur fór fram ! Þjálfarinn , Ítalinn Roberto Mancini , brást við með þeim orðum að líklega hefði hann komið allt of vel fram við þann argentínska .
Bjartsýni rak mig líklega til þess í pistli fyrir viku að vonast til þess að deilumáli Patrice Evra og Luis Suárez , leikmanna Manchester United og Liverpool , lyki þegar liðin leiddu saman hesta sína þann dag .
Að tími væri kominn til að snúa sér að næsta leik í þeirri skák .
Fyrir þá sem ekki muna var Úrúgævinn Suárez kærður fyrir kynþáttaníð í garð Frakkans þeldökka , Evra , og tók út átta leikja bann .
Suárez lék sannarlega næsta leik í þessari skák , en þó ekki þann sem flestir vonuðust til .
Það var sannkallaður afleikur ; sniðgekk Evra þegar leikmenn liðanna tókust í hendur fyrir leik og þar með varð allt vitlaust .
Eftir að hafa hvergi hvikað í stuðningi við sinn mann síðan málið kom upp sneru forráðamenn Liverpool loks við blaðinu .
Það var tímabært .
Þeir sögðu Suárez hafa sagst myndu taka í hönd Evra og voru óhressir með að hann sveik það loforð .
Ekki kæmi mér á óvart þó þessi frábæri leikmaður yrði seldur hæstbjóðanda eftir keppnistímabilið .
Það væri auðvitað synd fyrir ( mig og aðra ) áhangendur Liverpool , en félag með þá sál og þá miklu sögu sem drengirnir úr Bítlaborginni hafa skráð í gegnum tíðina getur varla verið þekkt fyrir að hafa svona mann í vinnu .
Vonandi bætir Suárez ráð sitt .
Ég ætla hins vegar ekki að veðja á að honum takist það .
