Fyrir ríflega 65 árum , 1. desember 1946 , komu Íslendingar búsettir í Svíþjóð saman á Berns-hótelinu í Stokkhólmi og héldu fullveldisdaginn hátíðlegan með pomp og prakt .
Þeirra á meðal hinn sextán ára gamli Ellert Guðmundsson , síðar skipstjóri hjá Eimskip .
" Það var heilmikið umleikis þetta kvöld , " rifjar hann upp .
" fínt borðhald , mikil og skemmtileg dagskrá sem lauk með dansleik .
Það var glatt á hjalla .
Ég hef bara tvisvar farið á svona landamót erlendis , hitt var löngu síðar í Svíþjóð eða Noregi og það var eins og fjósamót í samanburði við þetta .
" Hann hlær dátt .
Ellert segir Berns hafa verið fínasta hótelið í Stokkhólmi á þessum tíma " og ég hygg að svo sé enn " .
Fullveldishátíðin var stór viðburður og dreif Íslendinga víða að .
Sjálfur var Ellert við nám í Tärna-skólanum , meira en hundrað km frá Stokkhólmi , en vildi ekki fyrir nokkurn mun missa af fjörinu .
" Menn lögðu á sig löng ferðalög til að ná þessum gleðskap .
" Voru bara í glasinu sínu Ellert þekkti fáa á myndinni persónulega en kannast við nokkur andlit .
Má þar nefna skáldið Stein Steinarr , stórsöngvarana Einar Sturluson og nafna hans Kristjánsson , Borgþór H. Jónsson veðurfræðing , hjónin Berg Pálsson og Valgerði Briem , Höllu Bergs sendiráðunaut , Róbert Arnfinnsson leikara , Svein Ásgeirsson hagfræðing og Ingibjörgu Agnarsdóttur flugfreyju .
Viðbúið er að lesendur beri kennsl á marga fleiri .
" Þetta er mest ungt fólk sem var í námi í Svíþjóð á þessum tíma en þó eru þarna líka ræðismannshjónin og einhverjir fleiri .
" Ekki voru samt allir sem sóttu veisluna á myndinni , alltént veit Ellert að tveir félagar hans úr skólanum voru þar ekki .
Hvers vegna ? " Ætli þeir hafi ekki bara verið í glasinu sínu .
" Heyra má glottið gegnum símann .
" Menn voru hvergi smeykir að fá sér í staupinu enda ekki á hverjum degi sem þeir gerðu sér dagamun .
Svei mér ef ég fékk mér ekki sjálfur í glas , þótt ég væri bara að verða sautján ára , en þú segir auðvitað ekki nokkrum manni frá því .
" Auðvitað ekki .
Öllum gestum var boðið að skrifa sig fyrir myndinni og fengu þeir hana síðar senda .
Ellert fann myndina nýlega innan um gamla pappíra sér til yndis og fékk dótturson sinn , Örn Úlfar Sævarsson , til að skanna hana inn fyrir sig .
Varð ekki þjóðleikhússtjóri Ellert var einn vetur við nám í Svíþjóð .
" Ég var í sama skóla og Guðlaugur Rósinkranz hafði verið í og fyrir vikið reiknaði ég alltaf með því að taka við af honum þegar hann hætti sem þjóðleikhússtjóri en af einhverjum ástæðum varð ekki af því , " segir hann hlæjandi .
Þess í stað réði Ellert sig sem háseta á nýja Lagarfossi árið 1949 og var allan sinn starfsferil á sjónum , síðari árin sem skipstjóri hjá Eimskip .
" Nýi Lagarfoss var ekkert venjulegt skip , fór fram úr öllum öðrum skipum á úthöfunum nema Queen Mary .
Allir í áhöfninni höfðu sérherbergi um borð .
Það var ekki lítill lúxus á þessum árum .
" Að sögn Ellerts var erfitt að koma heim frá Svíþjóð vorið 1947 .
" Maður greip eiginlega í tómt , allt var meira og minna komið á höfuðið .
Þetta voru umbrotatímar og ríkisstjórnin sem kölluð var " Stefanía " , eftir forsætisráðherranum Stefáni Jóhanni Stefánssyni , formanni Alþýðuflokksins , ein sú óvinsælasta sem hér hefur setið , " segir Ellert en auk Alþýðuflokks áttu Sjálfstæðis- og Framsóknarflokkur aðild að samsteypustjórninni .
Kvittað fyrir vasaklúti Eftir gríðarlegar fjárfestingar og uppbyggingu í lok síðari heimsstyrjaldarinnar varð nánast gjaldeyrisþurrð á Íslandi .
Ríkisstjórnin greip því til gríðarlegra innflutningshafta og rak hér um þriggja ára skeið einn róttækasta hafta- og áætlunarbúskap sem sést hefur á Íslandi .
" Maður þurfti að kvitta í versluninni ef maður keypti sér vasaklút , hvað þá meira , " segir Ellert .
Ævintýragjarnir ungir menn vildu komast á sjóinn og Ellert lét ekki segja sér það tvisvar þegar honum bauðst pláss á Lagarfossi .
Þar með voru örlög hans ráðin .
