Það er sitthvað fartölva sem nota á í skóla og heimilisvafstri eða á vegum fyrirtækis .
Lenovo E522 er gott dæmi um dæmigerða skólavél sem dugir líka vel fyrir almenna notkun heimafyrir .
Lenovo tók við ThinkPad línunni hjá IBM og hefur haldið vel á merkinu finnst mér .
E520 er þannig fín vél fyrir flesta , traustur kassi , stór skjár ( 15,6 " ) og frábært lyklaborð .
Dæmigerð skólavél .
Í vélinni sem ég prófaði er Intel i5 2.40 GHz örgjörvi , en mér skilst að líka sé hægt að fá hana með Intel i3 .
Hún er ansi þung , enda stór um sig .
Ekki skortir tengi á vélinni .
Að vísu er ekki á henni kvíartengi , enda ekki fyrirtækisvél , en hún er með fimm USB 2.0 tengi og eitt þeirra eSATA samhæft , VGA skjátengi og HDMI sjónvarpsútgang .
Það er líka á henni 34 mm ExpressCard rauf og Ethernet-tengi .
Einnig er í henni kortalesari .
Skjákortið er á móðurborðinu , Intel GMA HD 3000 , og ekkert til að hrópa húrra yfir , en dugir fyrir flesta vinnslu .
Skjárinn er þokkalegur , 15,6 " HD LED glampafrír með 1366 x 768 díla upplausn , en ekki ýkja bjartur .
Óvísindaleg prófun benti til þess að hann væri nothæfur utandyra , en þó ekki í mikilli vetrarsól .
Minnið er 4 GB 1333 MHz , diskurinn 500 GB .
Það er DVD-RW drif í vélinni sem ég væri til í að skipta út fyrir aukarafhlöðu , enda er rafhlaðan í henni ekkert sérstök .
Á vélinni er upp sett 64 bita Windows 7 Professional og fylgir Office starter 2010 ( Word og Excel ) Fartölvu til hvers ? Fartölva , borðtölva , spjaldtölva eða snjallsími ? Þegar velja á fartölvu er gott að velta því fyrir sér til hvers á að nota tölvuna og hvar : verður hún í fanginu framan við sjónvarpið , notuð inni í tölvuherbergi , á flakki uppi í sumarbústað eða í sífelldu sumarleyfi í útlöndum svo dæmi séu tekin .
Í mörgum tilfellum er betra að fá sér borðtölvu , ódýrara og einfaldara , en í öðrum er fólk kannski að leita að spjaldtölvu frekar en fartölvu .
Eins og getið er hér til hliðar eru fartölvur ólíkar og ber oft mikið á milli .
Sú var tíðin að allir vildu kaupa sem öflugastar vélar og vissulega á það enn við , sérstaklega eru leikjaáhugamenn spenntir fyrir öflugum apparötum .
Tölvunotkun hefur þó breyst svo mikið á undanförnum árum , í stað forrita sem gera sífellt meiri kröfur til örgjörvaafls og minnis byggist notkunin að stærstu eða öllu leyti á netvafri , tölvupósti , fésbókarhjali og tísti .
Til þess þarf ekki öflugar vélar , eða ekki ýkja öflugar í það minnsta og stundum er nóg að fá sér spjaldtölvu eða bara betri síma .
