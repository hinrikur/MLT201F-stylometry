Mikil gleði braust út á Íslandi á þessum degi fyrir 24 árum þegar ungur skákmaður , Jóhann Hjartarson , tryggði sér sigur gegn hinum heimskunna stórmeistara Victor Kortsjnoj í undankeppni einvígis um réttinn til að skora á heimsmeistarann í skák .
Einvígið fór fram í St .
John í Kanada og fylgdist þjóðin grannt með gangi mála enda skákvorið mikla í algleymingi á Íslandi .
Líklega hefur ekkert skákeinvígi vakið meiri athygli hér um slóðir , ef undan er skilið einvígi aldarinnar milli Bobbys Fischers og Borisar Spasskís í Reykjavík 1972 .
Jóhann var að vonum í skýjunum þegar Guðmundur Hermannsson , blaðamaður Morgunblaðsins , ræddi við hann í St .
John eftir áttundu og síðustu skákina sem vannst .
Hvorki datt þó né draup af hinum hógværa stórmeistara .
" Mér fannst þessi skák ekki svo erfið , mér fannst fjórða skákin miklu erfiðari , " sagði Jóhann .
" Það var líka erfitt að tefla 5. skákina .
Ég vissi ekki almennilega hvernig ég átti að tefla hana .
Ég var fyrst hræddur um að vera of varkár og svo um að sækja of mikið .
Og loks lék ég af mér í stöðu sem var í jafnvægi .
Það var óskiljanlegur afleikur , hreinlega skákblinda , því ég sá ekki millileik sem Kortsjnoj átti .
" Jóhann var einnig spurður hvernig það hefði verið að tefla með " þjóðina á bakinu " .
" Ég hef ekki orðið svo var við það .
Ég hef verið " friðaður " fyrir utanaðkomandi áhrifum og menn verða auðvitað að hafa mjög gott næði þegar teflt er á skákmótum .
" Spurður hvort erfitt væri að tefla svona einvígi svaraði Jóhann : " Það var mjög erfitt .
Ég hefði ekki trúað því fyrirfram hvað það er mikill munur á að tefla einvígi og tefla í móti , sérstaklega þegar andstæðingurinn er svona og svona .
En það unnu aðrir fyrir mig sálfræðistríðið , aðallega Friðrik [ Ólafsson ] sem meðhöndlaði þetta mjög glæsilega að koma okkar sjónarmiðum á framfæri þannig að ég fengi að tefla ótruflaður .
" Taldi Íslendinga hafa beitt bolabrögðum Þarna vísaði Jóhann til þess að andstæðingur hans við skákborðið hafði vanið sig á ýmsa ( ó ) siði svo sem að reykja eins og strompur og ganga fram og aftur um gólf .
Gerði hann þetta í fyrstu sex skákunum , Jóhanni til ama .
Þá rituðu Friðrik Ólafsson , formaður íslensku sendinefndarinnar í St .
John , og Jóhann sjálfur Svetozar Gligoric , yfirdómara áskorendaeinvígjanna í skák , bréf þar sem þeir fóru fram á þrennt : Að keppendur gengju ekki á sviðinu á meðan andstæðingur þeirra væri að hugsa næsta leik ; að keppendur stæðu ekki eða gengju fram og til baka í sjónlínu andstæðings síns meðan hann hugsaði ; og að keppendur reyktu ekki við skákborðið þegar andstæðingur þeirra ætti leik .
Þótti Gligoric þessar kröfur sanngjarnar og böndum var komið á Kortsjnoj – honum til mikils óyndis .
Raunar kenndi hann þessum skorðum alfarið um ósigur sinn .
Eftir tapið í síðustu skákinni neitaði hann að svara spurningum en lýsti eftirfarandi yfir : " Ég vil fá að segja það , að herra Ólafsson , sem er fyrir íslensku sendinefndinni , vann þetta einvígi .
Ekki herra Hjartarson sem lék – ja – eins og styrkleiki hans gefur tilefni til , ekki betur .
En herra Ólafsson , sem gaf út rætnar yfirlýsingar um hegðun mína við skákborðið ; hann vann einvígið .
Hann neyddi mig til að tefla við óþolandi aðstæður , leyfði mér ekki að reykja og ekki að ganga um .
Það er allt sem er um þetta að segja .
Það var þetta sem herra Ólafssyni tókst .
Þetta er allt sem ég get sagt .
" Friðrik viðurkenndi í Morgunblaðinu að ýmislegt hefði gerst sem ekki ætti að gerast í sambandi við skák .
" En það er allsstaðar svartur sauður og ekkert við því að gera .
Það urðu leiðindi út úr þessu en það varð að taka á þessu máli með festu og gera sökudólgnum það skýrt og greinilega ljóst að slíkt gengi ekki .
" Þetta var þó Friðriki Ólafssyni efst í huga : " Ég er stoltur , ánægður og glaður og ég held að allir Íslendingar hljóti að vera það .
Þetta er glæsilegur áfangi í íslenskri skáksögu .
" Í næstu umferð tapaði Jóhann fyrir Anatolí Karpov .
Kortsjnoj er enn að tefla á mótum , orðinn áttræður .
orri@mbl.is 