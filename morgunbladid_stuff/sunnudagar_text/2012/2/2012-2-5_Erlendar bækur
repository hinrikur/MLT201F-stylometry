A.D .
Miller - Snowdrops * * * ½ Andrew Miller , eða A.D .
Miller , þekkja eflaust flestir lesendur Economist enda skrifaði hann lengi Bagehot-pistla ritsins , en þar áður var hann um tíma útsendari Economist í Rússlandi .
Þessi bók gerist einmitt í Rússlandi , aðallega í Moskvu , og lýsir ókræsilegum heimi – nafn bókarinnar er eftir því sem Rúsar kalla það þegar lík vetrarins birtast undan snjónum í hláku vorsins .
Eins og Miller leggur einni persónu bókarinnar í munn : Sögur frá Rússlandi eru ekki viðskiptasögur , ekki stjórnmálasögur og ekki ástarsögur .
Þær eru bara glæpasögur .
Snowdrops er og glæpasaga , en þó miklu frekar þroskasaga sögumannsins , Englendings sem starfar hjá fjárfestingarbanka og flækist inn í svik á ýmsum stigum .
Bókin var tilnefnd til Booker-verðlaunanna , sem kom mér nokkuð á óvart því þó margt í henni sé listavel skrifað er hún ekki veigamikið verk og full-fyrirsjáanleg .
Miller má þó eiga það að hann nær býsna vel að draga upp hráslagalega mynd af Moskvu og Rússlandi almennt og beitir ljóðrænum lýsingum til að draga ljótleikann enn betur fram .
George Pelecanos - The Cut * * * ½ George Pelecanos er með fremstu spennusagnahöfundum vestan hafs nú um stundir .
Reyfarar hans eru gríðarvel skrifaðir og margir frekar þjóðlífslýsingar er hreinræktaðar spennubækur .
Svo er til að mynda með The Cut þar sem miklu rými er varið í að draga upp mynd af söguhetjunni , Spero Lucas , og fjölskyldu hans , en bókinni fylgir smásaga sem gefur enn fyllri mynd af Lucas-fjölskyldunni .
Ég þykist vita að Pelecanos hyggist skrifa fleiri bækur um Lucas , enda hentar hann vel í slíkt ; hörkutól og kvennagull með sterka siðferðiskennd sem starfar þó á mörkum góðs og ills , gerir sitthvað ólöglegt til að ná sínu fram , en er heiðarlegur fram í fingurgóma .
Það er talsverð spenna í bókinni , þó lokauppgjör hennar taki fljótt af , og það má dunda sér við að eltast við menningarlegar tilvísanir og velta fyrir sér óteljandi smáatriðum sem gefa betri mynd af daglegu lífi í Washington en nokkur túristahandbók .
Árni Matthíasson arnim@mbl.is 