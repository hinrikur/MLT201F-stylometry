Á tyllidögum tölum við um menningararfinn og mikilvægi hans .
Oft er átt við þau verðmæti sem felast í gömlum skræðum .
Stundum er átt við hluti sem geymdir eru á Þjóðminjasafninu .
Það þykir mikilvægt að við glötum ekki tengslum við fortíðina því án hennar eigum við erfiðara með að átta okkur á nútímanum og getum verr spáð um framtíðina .
Fortíðin geti nefnilega ekki bara sagt okkur til um hvernig hlutirnir voru heldur líka hvernig og hvers vegna þeir eru eins og þeir eru og í besta falli hvernig ætla má að þeir verði ef engu er breytt .
Gömul kvæði og sögur gefa okkur dýrmætar upplýsingar um hugmyndir forforeldra okkar um lífið og tilveruna .
Gera verður ráð fyrir því að það sem er sagt og skrifað núna verði seinna talið menningararfur .
Það sem skrifað er gefi mynd af því hvaða hugmyndir við höfum um lífið og tilveruna .
Væntanlega verður það sem gefið hefur verið út nokkuð aðgengilegt , að minnsta kosti ekki síður aðgengilegt en þau handrit , skinn og pappírs , sem geyma þann menningararf sem við eigum .
Ólíkt forforeldrum okkar höfum við ekki bara möguleika á að safna og varðveita ritað efni heldur getum við líka safnað því sem sagt er og þannig geta upplýsingarnar gefið fyllri mynd af hugmyndum okkar um lífið , tilveruna og samferðarmenn okkar .
Slík söfnun er þegar hafin .
Á dögunum sat ég fyrirlestur Bryndísar Björgvinsdóttur , þjóðfræðings , þar sem hún talaði um brandara .
Í fyrirlestrinum kom fram að um nokkurra ára skeið hafa þjóðfræðingar og þjóðfræðinemar safnað saman bröndurum sem fólk segir og skráð þá og ýmislegt sem máli skiptir í tengslum við brandarana .
Þar má nefna hver segir brandarann , við hverja brandarinn er sagður og í hvaða samhengi , en allt skiptir þetta máli .
Fyrirlestur Bryndísar bar heitið " Af hverju eru konur með fætur ? " og í honum fékkst svarið : " Svo að það komi ekki slímrendur í parketið .
" Ef þér þótti þessi brandari fyndinn , kæri lesandi , ættir þú ef til vill að velta því fyrir þér hvað hann segir um þig og hvaða ályktanir komandi kynslóðir geta dregið af hugmyndum þínum um konur .
Í máli Bryndísar kom einnig fram að í 650 brandara safni er ekki dæmi um brandara um konu þar sem kynferði hennar er ekki hluti brandarans .
Þannig eru konur í bröndurum ekki í öðrum hlutverkum en þeim sem þær einar geta sinnt eða almennt er talið hluti af kvenlegum eiginleikum .
Í bröndurum þar sem konur eru í aðalhlutverki er sem sagt algengt að sjónum sé beint að brjóstum þeirra og píkum og eiginleikum eins og að ganga með og ala börn .
Annar brandari sem finna má í brandarasafninu og Bryndís gerði að umtalsefni hljómar svona : " Hvað þarf marga svertingja til að skúra fótboltavöll ? " og svarið var : " Engan , þetta er kvenmannsverk .
" Ef þér fannst þessi góður ættir þú að spá í hvað þér fannst fyndið og hvað það segir um hugmyndir þínar .
Í máli Bryndísar kom fram að það sem virðist vera rasistabrandari reynist vera karlrembuhúmor .
Brandarinn opinberar líka þær hugmyndir að svertingjar hljóti að vera karlar .
Það er sama heilkenni og við þekkjum úr Hafnfirðingabröndurum og svo sem flestum bröndurum sem taka ekki fram að um konu sé að ræða .
Þú ættir að gamni að renna yfir nokkra brandara í huganum og kanna hvernig þessu er háttað í þínum kolli .
Brandarar , húmor og háð geta verið sterkt vopn í baráttu fyrir betri heimi .
En geta líka ýtt undir óþolandi staðalmyndir sem eiga ekki við neitt að styðjast nema úreltar hugmyndir og fordóma .
Hugsaðu þig um áður en þú segir einn laufléttan um ljóskuna eða konuna með fæturna .
Það sem þú segir mun lifa þig og komandi kynslóðir munu draga þær ályktanir að þú hafir verið rotin karlremba sem ekki sé nokkurt mark takandi á .
