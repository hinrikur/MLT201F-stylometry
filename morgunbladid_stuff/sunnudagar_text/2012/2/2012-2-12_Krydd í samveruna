Matreiðslubókin Eldum saman eftir Guðmund Finnbogason heimilisfræðikennara í Laugarnesskóla inniheldur 43 rétti sem allir krakkar eiga að geta eldað .
" Ég valdi uppskriftir sem ég veit að ganga vel í krakka .
Þetta er bara venjulegur matur .
Ég er alltaf að hvetja fólk til að leyfa börnunum að vera með í eldhúsinu hversdags þannig að þetta sé bara hluti af þessu daglega amstri .
Þess vegna vildi ég bara velja hefðbundnar uppskriftir , " segir Guðmundur sem vill að foreldrarnir noti matarundirbúninginn sem samverustund og kenni börnunum sínum í leiðinni að borða og elda venjulegan mat .
Hann segir uppskriftirnar hafa flestar verið " prófaðar mjög oft með börnum " og margar myndanna í bókinni eru ennfremur teknar af réttum sem voru eldaðir með börnum .
Eldum saman fékk hin alþjóðlegu Gourmand-verðlaun í flokknum besta barna- og fjölskyldumatreiðslubókin frá Íslandi árið 2011 en bókin kom út hjá Uglu í fyrra .
" Það var gaman að fá þessa viðurkenningu en það er skemmtilegast þegar nemendurnir mínir koma til mín og segja frá afrekum sínum í eldhúsinu heima , hvort sem þeir hafa eldað úr þessari bók eða ekki , " segir hann .
" Börnum finnst spennandi og gefandi að elda og það á að rækta þetta hjá þeim með öllum ráðum .
Ég hugsa þetta svolítið sem framhald af heimilisfræðinni , heimilisfræðin færð heim .
Bókin er líka hjálpartæki fyrir foreldrana , " segir hann en í byrjun bókarinnar er bréf stílað á mömmu og pabba og nokkur ráð handa þeim foreldrum sem eru að byrja að elda með börnum sínum .
Skýringarmyndir og ítarefni Til viðbótar er í bókinni fróðleikur um mat og uppruna hans , skýringarmyndir og ítarefni um borðsiði og matreiðslu .
" Aukaupplýsingarnar eru svona krydd .
Mér finnst gaman að lesa viðbótarupplýsingar í matreiðslubókum sem færa mann nær matseldinni , " segir Guðmundur , sem gætti sín á því við skriftirnar að tala ekki á neinn hátt niður til krakkanna .
" Þetta eru svo klárir krakkar og það þarf ekki að forheimska svona efni .
Stundum er gengið of langt í því og hlutirnir gerðir of barnalegir , " útskýrir Guðmundur , sem hefur frétt af fólki á þrítugsaldri sem hefur fengið bókina í gjöf .
" Þetta er matreiðslubók fyrir ungt fólk .
Krakkar í fyrsta bekk eru að gera ótrúlega hluti sem foreldrarnir verða alveg steinhissa á .
Þetta snýst um hvort við séum tilbúin að hjálpa þeim , þá geta þau gert hvað sem er .
" Krakkasushi og kransakökur Guðmundur hefur jafnframt staðið fyrir vinsælum matreiðslunámskeiðum fyrir börn og kennara síðustu misseri og heldur úti síðunni Matreiðslunámskeið.is .
Síðan var tekin í gegn nýlega og Guðmundur hefur ennfremur bætt úrvalið og reynir að hafa eitthvað í boði árið um kring fyrir bæði börn og fullorðna .
Næst á dagskrá er til dæmis bæði sushi-gerð fyrir börn með fullorðnum og líka kransakökunámskeið þar sem fermingarbarnið hjálpar foreldri við kökugerðina fyrir veisluna .
Meðfylgjandi uppskriftir eru allar úr bókinni en þar er líka að finna uppskriftir að pitsum og pasta , salati og sætabrauði svo eitthvað sé nefnt .
Gulrótarbollur 6-8 bollur Gulræturnar í bollunum halda þeim rökum í langan tíma , þær geymast því vel .
Best er að baka stóran skammt af þeim svo að þær endist eitthvað .
Þær eru nefnilega ekki bara ótrúlega hollar heldur líka algjört nammi .
Prófaðu þær með smjöri og osti eða góðri sultu .
Hráefni 1 dl rifnar gulrætur 1 og ½ dl heitt vatn 1dl súrmjólk 3 tsk .
þurrger ½ tsk .
salt 2 tsk .
hunang 3 msk .
olía 1 dl hveitiklíð 5-6 dl hveiti Áhöld Skál Sleif Rifjárn Mæliskeiðar Desilítramál Ofnplata með bökunarpappír á Aðferð 1 .
Mældu vatn og súrmjólk í skál .
2 .
Bættu geri , salti , hunangi og olíu saman við .
3 .
Skolaðu og hreinsaðu gulræturnar .
Rífðu þær með rifjárni og leggðu til hliðar .
4 .
Bættu gulrótum , hveiti og hveitiklíði saman við en skildu eftir 1 dl af hveiti .
5 .
Hrærðu vel saman , ef deigið er blautt má nota hveitið sem þú geymdir en annars skaltu nota það þegar þú ferð að hnoða deigið .
6 .
Hnoðaðu deigið aðeins í skálinni en settu það svo á borðið og hnoðaðu þar þangað til deigið er orðið mjúkt og sprungulaust og losnar vel frá hendi og borði .
7 .
Skiptu deiginu í 6-8 jafnstóra hluta .
Rúllaðu bollurnar í höndunum þangað til þær eru mjúkar og kúlulaga .
8 .
Settu bollurnar á plötu með góðu bili á milli .
Breiddu rakt viskastykki yfir og leyfðu bollunum að standa og hefast í 15-20 mínútur .
9 .
Settu bollurnar í kaldan ofn en stilltu hann á 200°C og bakaðu í 20-25 mínútur .
Með því að setja bollurnar í kaldan ofn gefurðu gerinu tækifæri til að lyfta deiginu á meðan ofninn er að hitna upp fyrir 60°C .
En eftir það deyr gerið og hættir að lyfta deiginu .
Besta leiðin til að skipta deiginu er að búa til lengju sem þú skiptir í miðjunni .
Lengjunum tveimur getur þú svo skipt aftur í miðjunni og svo einu sinni enn .
Þá hefur þú átta jafnstóra hluta .
Jógúrt með ávöxtum Fyrir tvo Ávextir og jógúrt er einfaldur og fljótlegur morgunverður og má útbúa á marga vegu .
Hráefni Melóna Epli Pera Ástaraldin Jógúrt , t.d. grísk jógúrt Áhöld Skurðarbretti Hnífur Skálar til að bera fram Aðferð 1 .
Skerðu ávextina í hæfilega stóra bita .
2 .
Settu jógúrt í skál .
Það má líka hræra saman jógúrt og súrmjólk .
Þetta er sérstaklega gott ef notuð er grísk jógúrt þar sem hún gerir súrmjólkina svo mjúka og bragðgóða .
3 .
Skerðu ástaraldinið í tvennt .
Kreistu það aðeins yfir skál til að safinn fari ekki út um allt .
Skafðu svo fræin úr með skeið en reyndu að fá ekkert af þessu hvíta með því að það er ekki gott á bragðið .
4 .
Blandaðu ástaraldinfræjum og safa saman við jógúrtina og settu svo ávexti yfir .
Grjónagrautur Fyrir fjóra Grjónagrauturinn er alltaf jafn vinsæll .
Hann er góður , einfaldur og ódýr .
Hráefni 3 dl hrísgrjón 2 dl vatn 1 l mjólk ½ tsk .
salt 1 dl rúsínur ( má sleppa ) Kanilsykur ( til að setja út á grautinn þegar hann er borðaður ) Áhöld Pottur Mælikanna eða desilítramál Sleif Aðferð 1 .
Settu vatn og grjón saman í pott .
Settu á vægan hita á eldavél og láttu sjóða í 5-10 mínútur .
Passaðu að vatnið sjóði ekki alveg í burtu .
2 .
Settu um ½ l af mjólk út í pottinn .
Þegar suðan kemur upp skaltu lækka hitann og láta grautinn malla í um 30 mínútur .
Bættu meiri mjólk út í grautinn eftir þörfum .
Saltaðu hann núna .
3 .
Þegar grauturinn er tilbúinn skaltu setja rúsínurnar út í pottinn og leyfa þeim að hitna í gegn .
Rice Krispies-kökur Um 30 kökur Þessar kökur eru í uppáhaldi hjá mörgum krökkum .
Hráefni 150 g Rice Krispies 200 g súkkulaði 6 msk .
síróp 120 g smjörlíki Áhöld Pottur Sleif Skeiðar Múffuform Aðferð 1 .
Bræddu saman smjörlíki , síróp og súkkulaði í potti .
2 .
Bættu Rice Krispies saman við og hrærðu vel .
3 .
Settu um 1 msk .
af blöndunni í hvert múffuform og kældu svo allar kökurnar vel .
Hægt er að skreyta kökurnar með ýmsu öðru en kökuskrauti .
Prófaðu að nota kókosmjöl , smátt saxaðar hnetur , rifið súkkulaði ( á kaldar kökur ) , rúsínur , smátt saxaða þurrkaða ávexti , gojiber eða skrautsykur .
Súkkulaði er til í ótal mismunandi gerðum .
Prófaðu að nota dökkt súkkulaði ( yfir 60% ) eða hvítt súkkulaði til að fá mismunandi bragð .
Því dekkra sem súkkulaðið er því hollara er það .
