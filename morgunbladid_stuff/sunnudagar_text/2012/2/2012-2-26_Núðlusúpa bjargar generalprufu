7.45 Ég vakna með hálsbólgu og kvef og hugsa með mér , ég er gjörsamlega ónýtur og það er frumsýning á morgun .
Fer í sturtu þar sem ég fékk brúnkusprey kvöldið áður og þarf að skola litinn aðeins af mér .
Svo græja ég börnin mín á fætur .
Ég fæ mér morgunmat sem samanstendur af sítrónuvatni og chia-fræjum .
Keyri síðan dótturina í leikskólann .
Við reynum að drífa okkur eins og við getum svo að hún nái morgunmatnum .
Við náum því núna en þetta er oft dálítill sprettur .
8.30 Mættur í vinnu hjá Sjóvá þar sem ég starfa sem ráðgjafi .
Þá er sest niður með tebolla og farið yfir verkefni dagsins .
12.00 Fer í hádegismat með vinnufélaga mínum .
Við prófum nýjan núðlusúpustað á Selfossi sem heitir Yimsiam .
Þar fæ ég mér kjúklinganúðlusúpu .
Mér snöggskánar hálsbólgan og kvefið þegar ég fæ þessa fínu súpu sem rífur vel í .
Það má því segja að núðlusúpan hafi bjargað generalprufunni .
13.00 Fer aftur í vinnuna og tek á móti viðskiptavinum og sinni tilfallandi skrifstofustörfum .
16.30 Vinnu er lokið svo ég fer í Bónus og kaupi mér kókosolíu og bómullarskífur til að fara með í leikhúsið svo ég eigi hægara með að ná framan úr mér sminkinu .
17.00 Kominn heim og reyni að slaka á fyrir kvöldið .
Það er mjög erfitt þegar maður á tveggja ára dreng sem vill bara leika sér og hoppa ofan á manni .
Ég breyti því hvíldarstund í samverustund og við feðgarnir förum bara að dunda okkur .
18.00 Mættur ásamt hinum leikurunum í leikhúsið og við byrjum á að finna til það sem snýr að sviðinu .
Síðan fer ég í smink .
Ég er frekar lystarlítill og í mér einhver magaskrekkur fyrir kvöldinu .
Þetta er samt ekki í fyrsta skipti sem ég stíg á svið .
Ég er búinn að vera í leikfélaginu síðan 1990 og er að byrja að leika aftur núna eftir átta ára hlé .
Ég náði að draga félaga minn með mér í leikfélagið en hann hefur verið í enn lengri hvíld frá því en ég .
Þetta eru allt miklir reynsluboltar sem eru í sýningunni .
Hópurinn er alveg frábær og svo erum við líka með mjög góðan leikstjóra , Rúnar Guðbrandsson .
Hann er mjög kröfuharður og hefur beint okkur á þá braut að kafa djúpt ofan í persónurnar en það hefur reynst okkur mjög vel .
Hann hefur kreist út úr okkur allt sem hægt er að kreista út úr okkur .
19.30 Ég rúlla aðeins yfir textann minn í síðasta skipti .
Svo eru ljósin slökkt og þá er slökun .
Það byrjar hópur frá Vinnustofu fatlaðra að streyma að og setjast í salinn .
Svo koma líka nemar úr leiklistarvalinu í Fjölbraut .
Við erum orðin mjög spennt að fá fólk í húsið .
Það breytist mjög mikið við það að fá áhorfendur .
20.00 Generalprufan á Sólarferð hefst .
Verkið fjallar um hjón sem fara til Costa Del Sol árið 1976 og fer ég með hlutverk Stefáns í sýningunni .
Svo er þjóðsaga um að það megi allt klikka á generalprufu því þá klikkar það væntanlega ekki á frumsýningunni .
Það klikkar náttúrlega alveg fullt hjá okkur en það er bara ánægjulegt .
Það gerist þá ekki næst .
22.30 Við finnum fyrir mikilli ánægju meðal fólksins .
Það er klappað mikið en við erum ekki búin að æfa framkallið og hneigjum okkur því ekki , enda tíðkast það ekki á generalprufu .
22.45 Við þrífum framan úr okkur , græjum búninginn og fáum svo nótur frá leikstjóranum og það er alveg nóg að fara yfir .
Síðan æfum við framkallið .
24.00 Ég kem heim og þá verður maður að vinda ofan af sér .
Maður er oft heillengi að ná sér niður eftir svona sýningu .
Ég sest fyrir framan sjónvarpið og reyni að slökkva á heilanum .
02.00 Ég fer í sturtu og upp í rúm .
Þarf að reyna að ná fimm tíma svefni fyrir næsta annasama dag .
