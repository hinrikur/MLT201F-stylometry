William Landay – Defending Jacob * * ½ - Í þessari metsölubók veltir höfundur upp spurningu sem virðist brenna á vörum hvítra miðstéttarforeldra vestan hafs í ljósi þess hversu oft hún er borin upp : Hvað myndi ég gera ef barnið mitt væri ákært fyrir morð ? Sem betur fer er þetta ekkert sem íslenskir foreldrar þurfa að velta fyrir sér , eða það vona ég í það minnsta , en í þessari bók snýst spurningin ekki bara um það hvort barnið sé morðingi , heldur líka hvort það sé hugsanlega siðblind ófreskja .
Þetta er löng bók og framvindan hæg , sérstaklega ef menn hafa ekki smekk fyrir löngum ræðum , en það er skemmtilegur snúningur í lokin .
Vér Íslendingar getum svo velt því fyrir okkur að loknum lestrinum hvers vegna Bandaríkjamönnum finnst það hið besta mál að börn séu dregin fyrir dóm sem fullorðnir .
John Grisham - The Litigators * * ½ - Hér að ofan er getið um lögfræðihasarbók en konungur slíkra bókmennta er John Grisham .
Með tímanum hefur hann orðið mildari , minna um hrottaskap og hörku , en þess meira um gamansemi og einnig þjóðfélagsgagnrýni .
Svo er með þessa bók , sem er 25. skáldsaga hans , sem 21 af þeim má flokka sem lögfræðingahasar .
The Litigators segir frá ungum lögfræðingi sem gefst upp á lífinu á risvaxinni lögmannsstofu .
Örlögin haga því svo að hann kemst í kynni við lögmenn sem hafa í sig og á , naumlega þó , með því að eltast við sjúkrabíla en sjá framundan skaðabótamál vegna blýeitrunar barns sem nagaði gallað leikfang sem muni tryggja fjárhagslega afkomu stofunnar .
Það er ekki ýkja mikill hasar í bókinni , en kemur ekki að sök , hún er þægileg aflestrar og mátulega spennandi .
Michael Morpurgo – War Horse * * * * ½ Michael Morpurgo er gjarn á að glíma við efni sem aðrir barnabókahöfundar láta eiga sig eins og sést á þessari bók sem segir frá hörmungum fyrri heimsstyrjaldarinnar , tilgangsleysinu og grimmdinni sem einkenndi þá miklu slátrun þar sem átta milljónir ungra evrópskra karlmanna létu lífið í átökunum sjálfum og tugmilljónir vegna hungursneyða og sjúkdóma sem fylgdu í kjölfarið .
Þetta er ekki ný bók , kom út 1982 , en varð henni lyftistöng að sett var upp vinsælt leikrit eftir henni og síðan gerð kvikmynd .
Morpurgo segir söguna með því að fylgja eftir enskum hesti sem munstraður er í stríðið og þarf að þola ýmislegt harðræði og sjúkdóma , ekki síður en mennirnir .
Með því nær hann að segja hryllingssögu stríðsins og allra stríða á einkar áhrifamikinn hátt .
Árni Matthíasson arnim@mbl.is 