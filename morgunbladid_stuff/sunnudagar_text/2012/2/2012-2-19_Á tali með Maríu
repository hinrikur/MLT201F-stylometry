Að tala við sjálfan sig .
Góð og gild leið til að komast að niðurstöðu við sjálfan sig .
Að ég tel .
Stundum er örugglega skrýtið að líta til hliðar í næsta bíl og sjá þar manneskju í hrókasamræðum út í loftið .
Mér finnst mjög gott og oft nauðsynlegt að tala við sjálfa mig .
Ef ég er t.d. að bauka eitthvað í eldhúsinu lendi ég gjarnan á spjalli .
" Já , einn bolla af hveiti , hvar ætli ég hafi sett lyftiduftið ...
nú er ofninn örugglega orðinn heitur ...
" svona held ég áfram að spjalla og er oftast sammála röddinni innra með mér .
Ég tala líka stundum við sjónvarpið , þó ég viti að enginn svari mér .
Svo er jú klassískt að " ræða við " bílstjórann sem gleymdi að gefa stefnuljós eða snögghemlaði fyrir framan þig .
Slíkar samræður væri varla hægt að misskilja yrði litið inn í bílinn .
Þar tala ég líka mikið við sjálfa mig .
Líklegast blóta ég líka aldrei jafn mikið og undir stýri .
Þetta hefur samt aðeins lagast upp á síðkastið .
Ég reyni að vera aðeins slakari .
Herpast ekki öll í keng og keyra eins og bílhræddasta kona landsins .
Það er oft skemmtilegt að heyra fólk tala við sjálft sig .
Oft fattar það ekki sjálft að það hafi verið að spjalla .
Kannast ekkert við það þegar innt er eftir því .
Ég á það til að tala við sjálfa mig á ensku og jafnvel stundum á frönsku .
Ætli mér finnist ekki bara aðeins of skemmtilegt að tala og því þagna ég í raun aldrei .
Það er samt ekki bara skemmtilegt að tala heldur líka gott og nauðsynlegt .
Að geta talað um hlutina og komið þeim sæmilega frá sér .
Það er ákveðin æfing og list sem ég held að slípist með aldrinum .
Ég átti það oft til að þvæla eitthvað út í loftið .
Vil meina að þetta hafi lagast .
Reyndar ekki að þvæla heldur frekar að tala svo mikið að ég gleymdi samhenginu .
Orðin bara spýttust út og festust hvergi .
Nú reyni ég að vanda mig meira .
Stundum lendir maður samt í talkappi .
Þá verður maður að reyna að koma sem mestu að á sem stystum tíma .
Líka að ná orðinu .
Ef það tekst ekki fær maður kannski ekkert að tala í lengri tíma .
Í sumum hópum væri sjálfsagt best að hafa bjöllu eða eitthvað sem tekið er upp og þá á viðkomandi orðið .
Ég hef vanið mig á að rétta bara upp hönd þegar æsingurinn er orðinn sem mestur .
Alveg eins og í skólanum í gamla daga og það bara svínvirkar .
Maður bíður bara rólegur með höndina upp í loft þangað til hinir taka eftir manni .
Talar jafnvel hressilega við sjálfan sig í leiðinni .
Það er óbrigðul leið til að fanga athyglina enn hraðar .
Prófið bara næst þegar þið viljið fá orðið ...
