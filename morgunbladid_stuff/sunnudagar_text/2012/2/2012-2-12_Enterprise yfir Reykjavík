Ég stóð við Digraneskirkju á Kópavogshálsi og fylgist með þegar breiðþotan með geimferjuna á bakinu flaug yfir Faxaflóa og inn yfir borgina .
Þetta var tilkomumikið og í minningunni er fólk hvert sem litið er að fylgjast með þessu undraflugi , " segir starfsmaður Morgunblaðsins þegar hann rifjar upp þegar bandaríska geimferjan Enterprise birtist Íslendingum .
Þetta var að kvöldi 19. maí 1983 .
Fyrir dyrum stóð flugsýning í París .
Sjálfsagt þótti að geimskutla væri þar til sýnis og lögðu Bandaríkjamenn þar til Enterprise , tilraunaferju sem var þó í engu frábrugðin öðrum slíkum .
Júmbóþota í eigu bandarísku geimvísindastofnunarinnar NASA , var notuð til að flytja Enterprise yfir Atlantshafið .
Að Íslandsströndum kom þotan frá Labrador og á undan fór Orion flugvél sem kannaði ókyrrð í háloftum .
" Þúsundir manna biðu komu tilraunageimferjunnar á Keflavíkurflugvelli , og geysilegt fjölmenni fylgdist með frá Öskjuhlíð , Arnarhóli og fleiri stöðum er burðarþotan flaug lágt yfir höfuðborgina þar sem hún virtist líða áfram í rólegheitum úti á Faxaflóa , en áður en farkostirnir lentu var floginn hringur um höfuðborgina .
Lendingin var klukkan 20.45 , " segir í frétt Morgunblaðsins um málið .
Sem fréttamaður Sjónvarpsins fylgdist Ómar Þ. Ragnarsson með komu geimferjunnar og óskaði eftir því að fá að fljúga Cessna-vél sinni TF-FRU í góðri sjónlínu við breiðþotuna .
Leyfi til slíks fékkst ekki .
" Mig minnir að við sjónvarpsmenn höfum leyst þetta með því að koma okkur fyrir uppi í turni Hallgrímskirkju þar sem við höfðum frábært útsýni þegar þotan tók lágflug yfir þverbraut Reykjavíkurflugvallar , " segir Ómar sem seinna átti þess kost að skoða geimferju NASA vestur í Bandaríkjunum .
Var svo staddur á Canaveral-höfða þar vestra snemma í ágústmánuði 1997 þegar geimferjunni Discovery var skotið á loft , en þá var Íslendingurinn Bjarni Tryggvason í áhöfn .
" Þó sjónvarpið sé sterkur fjölmiðill getur maður aldrei miðlað til fulls hve stórkostlegt er að fylgjast með geimskoti .
Hávaðinn er stór hluti af áhrifamætti stundarinnar .
Svalirnar sem við stóðum þar sem við horfðum á geimskotið hristust og titruðu eins og í jarðsjálfta , " segir Ómar Ragnarsson um geimskotið þegar Discovery tók á loft með ofurkrafti og var hálfri níundu mínútu seinna á braut um jörðu í 296 km hæð .
Tók þá við ellefu daga geimferð með 176 ferðum umhverfis jörðina .
Fyrir fámenna þjóð var hins vegar stóra málið að Íslendingur væri í áhöfn – og í viðtali við Morgunblaðið nefndi forseti Íslands , Ólafur Ragnar Grímsson , sem var viðstaddur , hið stóra samhengi sögunnar , sem birst hefði á örskotsstundu , saga landkönnuða frá Ingólfi Arnarsyni og Leifi Eiríkssyni til Bjarna Tryggvasonar , sem er eini Íslendingurinn sem komist hefur hátt upp í geim .
Sigurður Bogi Sævarsson sbs@mbl.is 