Tveir menn brutust inn í Norska ríkislistasafnið í miðborg Óslóar í bítið á þessum degi fyrir átján árum og stálu einu merkasta málverki sögunnar , Ópinu eftir Edvard Munch .
Þjófarnir reistu stiga til vinstri við aðalinngang safnsins , brutu glugga , skriðu inn og voru horfnir á brott með myndina innan fimmtíu sekúndna .
Þjófnaðurinn var festur á filmu af eftirlitsmyndavél utan á safninu en þjófarnir þekktust ekki .
Viðvörunarbjöllur fóru í gang og næturvörður í húsinu gerði lögreglu þegar í stað viðvart en þjófarnir voru á bak og burt þegar hún mætti á staðinn örfáum mínútum síðar .
Þeir skildu eftir stigann og vírtöng sem hafði verið notuð til að losa myndina af veggnum .
Munch málaði Ópið árið 1893 , raunar málaði hann nokkrar útgáfur af verkinu en það var að flestra mati besta útgáfan sem stolið var frá ríkislistasafninu .
Í tilefni vetrarólympíuleikanna sem hófust í Lillehammer síðar sama dag hélt ríkislistasafnið í fyrsta sinn heildarsýningu á verkum Munchs og var Ópið fært niður á fyrstu hæð safnsins en það hafði áður verið til sýnis á annarri hæðinni .
Menn gerðu sér grein fyrir því að áhætta væri í því fólgin að færa verkið en hún var tekin með það fyrir augum að gera sýninguna sem aðgengilegasta fyrir almenning .
Öryggisvörðum var fjölgað og myndavélar settar upp á framhlið hússins , á hinn bóginn var ekki myndavél í sýningarsalnum sjálfum .
Húsbændum í safninu – og norsku þjóðinni allri – var að vonum brugðið og hafði forstöðumaðurinn , Knut Berg , á orði að útilokað væri að meta málverkið til fjár .
" En þetta er verðmætasta verk Noregs og frægasta verk Munchs .
Það er vonlaust að koma því í verð .
" Ríkislistasafnið var harðlega gagnrýnt úr ýmsum áttum fyrir slælega öryggisgæslu .
Fljótlega lýsti norskur öfgahópur , sem var andvígur fóstureyðingum , þjófnaðinum á hendur sér en lögregla tók hópinn ekki trúanlegan .
Í mars 1994 barst safninu bréf þar sem krafist var andvirðis 122 milljóna íslenskra króna lausnargjalds á núvirði .
Stjórn safnsins neitaði að borga enda voru áhöld um hvort hinir raunverulegu þjófar væru á ferð .
Í maí 1994 bar leynileg aðgerð lögreglu árangur og Ópið fannst ólaskað í litlu sjávarplássi í nágrenni Óslóar , þar sem Munch málaði mörg af sínum helstu verkum .
Í janúar 1996 voru fjórir menn fundnir sekir um aðild að málinu og hlutu dóma .
Annar þjófanna , sem stálu verkinu , Pål Enger , sem afplánað hefur sinn dóm , starfar nú sem listaverkasali og hefur meðal annars verslað með verk eftir Edvard Munch – löglega fengin .
orri@mbl.is 