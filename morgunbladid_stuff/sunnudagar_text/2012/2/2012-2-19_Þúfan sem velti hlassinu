Oft veltir lítil þúfa þungu hlassi .
Ekki þarf að segja hjónunum Sigurði Hr. Sigurðssyni og Elviru Mendez Pinedo neitt um það en þau unnu umtalað vaxtamál fyrir Hæstarétti í vikunni .
Sigurður er í skýjunum með niðurstöðuna og vonar að byrðunum eftir hrunið verði í kjölfarið skipt með réttlátari hætti .
Texti : Orri Páll Ormarsson orri@mbl.is Mynd : Kristinn Ingvarsson kring@mbl.is Þeir segja að það sé reimt hérna en ég hef ekki orðið var við það , " segir Sigurður Hr. Sigurðsson þegar hann hleypir mér inn í 125 ára gamalt timburhús sitt í miðbæ Reykjavíkur .
Hann glottir .
Árið 2006 tóku Sigurður og eiginkona hans , Elvira Mendez Pinedo , gengistryggt lán fyrir téðu húsnæði – lán sem eftir atburði vikunnar er líklega orðið eitt frægasta lán Íslandssögunnar .
Eins og fram hefur komið höfðuðu hjónin mál gegn Frjálsa fjárfestingarbankanum og felldi Hæstiréttur úr gildi afturvirka lagasetningu frá 2010 um að vextir á erlendum gengislánum skyldu miðast við óverðtryggða bankavexti Seðlabankans .
Síminn stoppar ekki hjá Sigurði þetta fimmtudagssíðdegi , fjölmiðlamenn að afla upplýsinga , vinir og kunningjar með árnaðaróskir .
Hann tekur erindunum vel enda sjálfsagt að velta vöngum yfir niðurstöðu Hæstaréttar .
Þrátt fyrir að niðurstaðan sé skýr er óvíst hverjar afleiðingarnar verða nákvæmlega .
Þær verða þó klárlega heimilunum í landinu til hagsbóta .
Sterk réttlætistilfinning " Mér líður ljómandi vel , " segir Sigurður þegar við höfum komið okkur fyrir í borðstofunni , spurður um tilfinningarnar eftir að löngum og ströngum málaferlum er lokið .
" Það hefur sterk réttlætistilfinning vaknað innra með mér .
Ég segi ekki að við hjónin höfum upplifað okkur sem fórnarlömb en eigi að síður var búið að setja okkur í óréttláta stöðu , þar sem við gátum varla staðið við skuldbindingar okkar , sem við höfðum talið okkur vera fullfær um að gera .
Þegar við tókum lán til að stækka við okkur árið 2006 vorum við ágætlega stödd , með um 65% skuldsetningu á húsnæðinu , en höfðum ekki efni á að flytja hingað inn fyrr en fyrir ári .
Fram að því leigðum við þetta húsnæði út .
" Er réttlætinu fullnægt ? " Já , mér finnst það .
Við erum auðvitað hæstánægð með niðurstöðuna en ekki síður að hún sé fordæmisgefandi fyrir aðra .
Það hefði verið óþægilegt að sitja uppi með niðurstöðu sem væri bara góð fyrir okkur hjónin en ekki aðra .
Ég tek samt skýrt fram að ég lít ekki svo á að við höfum fengið afskriftir eða ívilnun , eins og stjórnmálamennirnir kalla það .
Þetta er þvert á móti leiðrétting .
Okkur var gert að borga meira en okkur bar .
" Bent hefur verið á að dómurinn auki á misvægi milli þeirra sem tóku gengisbundin húsnæðislán og hinna sem glíma við verðtryggð lán vegna íbúðakaupa og hafa enga leiðréttingu fengið .
" Það er alveg rétt .
Sjálfur á ég í raun og veru enga ósk heitari en að það komi leiðrétting fyrir þá sem eru með verðtryggð húsnæðislán og geta varla staðið í skilum .
Það er réttlætismál .
Helst vildi ég geta höfðað mál fyrir þeirra hönd .
" Enginn áhættufíkill Finnst þér þessum hópum að ósekju hafa verið att saman ? " Já , það finnst mér .
Á því var engin þörf .
Öll erum við skuldendur sem eiga skilið réttlæti .
Talað var um að það væru áhættufíklar sem hefðu tekið gengistryggð lán .
Það þykir mér ákaflega hæpin fullyrðing .
Það reiknaði ekki nokkur maður með því að bankarnir væru í þeim " skítabisness " sem síðar kom í ljós að þeir voru .
Lántakendur fengu ráðgjöf fagmanna og treystu henni .
Auðvitað vissi maður að íslenska krónan væri ekki traustasti gjaldmiðill í heimi en ég var samt búinn að reikna út að enda þótt hún félli um 50% væru gengistryggðu lánin samt hagkvæmari en verðtryggðu lánin .
Vextirnir voru svo miklu lægri .
Ég vil ekki vera álitinn áhættufíkill þótt ég hafi tekið gengistryggt lán enda hefur það sýnt sig að ansi margir eru í erfiðum málum , burtséð frá því hvort þeir eru með verðtryggt lán eða gengistryggt .
" Hafa ekki margir sett sig í samband við þig eftir að dómurinn gekk ? " Jú , mjög margir .
Ég hef bæði fengið kveðjur frá vinum og kunningjum en ekki síður fólki sem verið hefur í svipaðri stöðu og við .
Það hefur lítill en ákaflega góður hópur verið í kringum okkur meðan á þessu dómsmáli hefur staðið til að leggja á ráðin .
Þetta er vel skipulagt fólk sem hefur fundið fyrir knýjandi þörf til að fá úrlausn sinna mála .
Menn eins og Marinó G. Njálsson hafa unnið baki brotnu og skilað frábæru starfi .
" Hvað gerði útslagið þegar þið ákváðuð að höfða þetta dómsmál ? " Við tókum lán í góðri trú árið 2006 og datt ekki annað í hug en að það væri lögum samkvæmt .
Í kringum páskana 2009 komu hins vegar fram upplýsingar þess efnis að gengistrygging væri ólögmæt og í framhaldi af því fórum við að undirbúa dómsmál .
Okkur fannst við þurfa að leita réttar okkar .
Það verður að segja eins og er að það hefur verið mikil lífsreynsla að kynnast íslenska dómskerfinu sem er bæði formfast og svifaseint en samt skilvirkt – að lokum .
" Hann brosir .
" Eins og fram hefur komið urðum við að fara tvær umferðir en fyrri dómurinn sem gekk í febrúar 2011 skilaði okkur bara hluta af leiðréttingunni .
" Hann þagnar stutta stund .
Lög ekki skrifuð með almenning í huga " Ég vil líka að það komi fram að það er ekki fyrir hvern sem er að ráða sér lögfræðing og ráðast til atlögu við dómskerfið .
Mín tilfinning er alla vega sú eftir þennan málarekstur að lögin séu ekki alltaf skrifuð með almenning í huga , heldur hagsmuni fjármála- og stjórnkerfisins .
Það er meira en að segja það fyrir venjulegt fólk eins og okkur , sem höfum engin samtök á bak við okkur , að fara í mál við öflugan banka .
" Jafnvel Davíð gegn Golíat-tilfinning ? " Það má alveg orða það þannig .
Þá er lykilatriði að vera með góðan lögfræðing .
Til allrar hamingju höfðum við hann í þessu máli .
Ragnar H. Hall setti mikið púður í þennan málarekstur enda var þetta mikið réttlætismál í hans huga líka .
Ragnar hvatti okkur mjög eindregið til að fara í annað mál eftir að niðurstaða lá fyrir í hinu fyrra .
Honum fannst sú niðurstaða ekki viðunandi .
" Venjulegt fólk segirðu .
Hver eru Sigurður Hr. Sigurðsson og Elvira Mendez Pinero ? " Við erum íslenskt-spænskt par .
Ég er menntaður kvikmyndagerðarmaður og starfa sjálfstætt við hljóðvinnslu fyrir bíó- og heimildarmyndir .
Konan mín er frá Madríd , lögfræðingur að mennt og prófessor við lagadeild Háskóla Íslands .
Líklega fyrsti útlendingurinn sem ráðinn er til deildarinnar .
" Þið hafið væntanlega notið góðs af menntun hennar í þessum málarekstri ? " Tvímælalaust .
Elvira er doktor í Evrópurétti og þekkir til dæmis neytendalöggjöf Evrópusambandsins út og inn en sú löggjöf virðist af einhverjum ástæðum ekki vera hátt skrifuð í kerfinu hér heima .
Meðan á málinu okkar stóð sýndi Elvira meðal annars fram á það að belgíska ríkið hafði á sínum tíma verið látið bakka með afturvirka lagasetningu sem var um margt sambærileg við lögin sem málið snerist um hérna .
" Hvar kynntust þið ? " Við kynntumst árið 1999 í Noregi .
Ég var búsettur þar með annan fótinn en Elvira á ferðalagi .
Eftir það vorum við í tölvupóstsamskiptum og hún kom svo í heimsókn hingað til Íslands .
Fyrstu kynni hennar af landinu voru svolítið skemmtileg .
Hún kom annan í jólum 1999 , lenti klukkan fjögur í kolniðamyrkri og vaknaði aftur klukkan tíu morguninn eftir – í kolniðamyrkri .
Ég held henni hafi ekkert litist á blikuna .
" Hann hlær .
" Elvira var fljót að jafna sig á þessu og hefur líkað ákaflega vel hérna .
Er meira að segja komin með íslenskan ríkisborgararétt .
Við hófum okkar búskap hér í Reykjavík og hún lærði íslensku í Háskóla Íslands en síðan bauðst henni starf í Lúxemborg , þar sem við bjuggum í þrjú ár .
Á þeim tíma eignuðumst við dótturina Lólu sem nú er sjö ára .
Hún er tvítyngd , talar spænsku við mömmu sína en íslensku við mig .
Það er mjög skemmtilegt og á örugglega eftir að koma sér vel fyrir hana í framtíðinni .
" Hugleidduð þið á einhverjum tímapunkti að flytja utan eftir hrun ? " Já , við veltum oft fyrir okkur hvort einhver framtíð væri í því að búa á Íslandi og nurla saman fyrir skuldum sem maður vissi ekki hvort maður gæti á endanum staðið undir .
Það væri auðveldara fyrir okkur að fara en marga aðra , þar sem konan mín talar fimm tungumál og er fyrir vikið vel gjaldgeng víða um heim , en auðvitað er leiðinlegt að fara vegna þess að manni er ekki vært .
Þess vegna létum við á rétt okkar reyna .
" Hafði tröllatrú á sigri Hefði dómurinn fallið á hinn veginn , hefðuð þið þá hugsanlega flutt úr landi ? " Við höfðum rætt þann möguleika , já .
Ég hafði hins vegar alltaf tröllatrú á því að við myndum vinna þetta mál .
" Efuðust þið aldrei ? " Jú , jú .
Við veltum allskonar niðurstöðum fyrir okkur , meðal annars þeirri að dómurinn myndi freistast til að taka pólitíska pólinn í hæðina , þar sem mikið væri undir og háar fjárhæðir í spilinu .
Þessi niðurstaða eykur tvímælalaust tiltrú manns á íslenska dómskerfinu .
Það er ekki ómögulegt fyrir hinn almenna borgara að bjóða fjármálafyrirtækjum og löggjafanum sjálfum birginn .
Þessi niðurstaða hlýtur að vekja von um að hægt verði að dreifa byrðunum af hruninu á sanngjarnari hátt .
Það er alltaf erfitt að missa eitthvað en fjarskalega ósanngjarnt að láta skuldug heimili axla ábyrgðina að langmestu leyti .
Með fullri virðingu fyrir lífeyrissjóðunum og öðrum .
Við verðum að finna einhvern milliveg .
" Ertu með einhver skilaboð til stjórnmálamanna þessa lands ? " Stærsta vandamál þeirra , að mínu mati , er það að þeir vinna ekki nægilega vel saman .
Stjórnlagaráð hefur sýnt fram á að vel er hægt að vinna saman að lausn erfiðra álitamála .
Því miður virðist Alþingi ekki hafa lært neitt af því .
Að mínu mati er það ekki dæmigert pólitískt álitamál hvort skipta eigi byrðunum af hruninu jafnt milli allra .
Það er dapurlegt að stjórnmálamenn geti ekki snúið saman bökum og fundið lausnir .
Þar ber enginn einn maður , enginn einn flokkur , meiri ábyrgð en aðrir .
" Ertu bjartsýnn á að þetta lagist ? " Já , ég er það .
Ég held að breytt kosningakerfi með persónukjöri komi til með að breyta flórunni inni á Alþingi og þessu valdaspili flokkanna .
Ég er alls ekki að spá gömlu flokkunum dauða en það mun breyta þeim að færa aukin völd til kjósenda – til hins betra .
Alþingismenn mega ekki gleyma því að þeir eru kosnir af fólkinu í landinu en ekki fjármálafyrirtækjunum .
Ég er líka mikill áhugamaður um endurskoðun stjórnarskrárinnar .
Það er mikilvægur þáttur í uppgjörinu .
" Hvernig finnst þér uppgjörið við hrunið ganga ? Nú eru liðin þrjú og hálft ár .
" Mér finnst það ganga mjög hægt .
Hafandi sagt það vil ég samt að embætti sérstaks saksóknara taki sinn tíma í þeirri von að málin sem unnið er að þar á bæ skili á endanum ásættanlegri niðurstöðu , frekar en að þeim verði vísað frá vegna þess að menn gáfu sér ekki nægilega langan tíma .
En auðvitað er erfitt að bíða .
Mér finnst rannsókn á einkavæðingu bankanna líka vera knýjandi .
Ég myndi vilja sjá svart á hvítu hvernig að því máli var staðið á sínum tíma .
Búið er að byggja upp nýja banka , fyrir almannafé að miklu leyti , og ég vil síður eiga á hættu að sömu mistökin verði gerð aftur .
Menn verða að læra af mistökum sínum og annarra .
" Áfallið hefði þurft að vera stærra Höfum við eitthvað lært sem þjóð ? " Eitthvað hljótum við að hafa lært .
Eigi að síður held ég að áfallið hefði þurft að vera stærra á sínum tíma .
Okkur var bjargað strax eftir hrun , fengum lán frá vinveittum þjóðum og Alþjóðagjaldeyrissjóðnum .
Það hefði verið betra fyrir þjóðarsálina að upplifa vöru- , lyfja- og bensínskort .
Þá hefðu allir fengið að reyna hrunið á eigin skinni , ekki bara þeir sem misstu húsnæðið sitt vegna skulda .
" 