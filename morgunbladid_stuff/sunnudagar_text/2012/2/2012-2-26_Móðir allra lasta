Evrópa er móðir allra lasta ef marka má málflutning frambjóðenda í forkosningum repúblikana sem nú standa yfir .
Eitt sinn var sambandið yfir Atlantshafið föst stærð í bandarískri pólitík , en nú er öldin önnur .
George W. Bush fór einfaldlega sínu fram í forsetatíð sinni og lagði litla áherslu á samráð við Evrópu .
Barack Obama naut mun meiri vinsælda í Evrópu en Bandaríkjunum í síðustu forsetakosningum , en hans samskipti við álfuna eru þannig að fræðimenn eru farnir að tala um að hið nána samband yfir Atlantsála sé liðin tíð .
Michael T. Corgan , dósent í alþjóðasamskiptum við Boston-háskóla , hélt í liðinni viku fyrirlestur við Háskóla Íslands á vegum Alþjóðamálastofnunar og Rannsóknarseturs um smáríki undir heitinu " Eru Bandaríkin að hlusta á Evrópu " , þar sem hann tók ýmis dæmi um hvernig Evrópa birtist í pólitískri umræðu í Bandaríkjunum .
Corgan sagði að frambjóðendum repúblikana væri mjög í mun að sýna kjósendum sínum fram á að Obama væri öðruvísi .
Af augljósum ástæðum gætu þeir ekki vísað til kynþáttar hans , en ein leiðin væri að spyrða hann við Evrópu .
Mitt Romney , sem þykir sigurstranglegastur í forkosningunum , reið á vaðið í ræðu í júní 2010 .
" Svör Evrópu eru ekki rétta lausnin á vandamálum Bandaríkjanna , " sagði Romney og bætti við að efnahagsstefna Obama væri " ógurlega evrópsk " .
Í kappræðu í janúar sagði Romney að Obama hefði í hyggju að breyta Bandaríkjunum í " evrópskt velferðarríki " .
" Ég trúi ekki á Evrópu , ég trúi á Bandaríkin , " sagði frambjóðandinn og bætti við : " Ég tel að Evrópa virki ekki í Evrópu .
Ég veit að hún virkar ekki hér .
" Þegar Romney hélt sigurræðu sína eftir forkosningarnar í Flórída sagði hann að Obama fengi " innblástur frá höfuðborgum Evrópu , við horfum til borga og smábæja Bandaríkjanna " .
Hann var ekki búinn : " Ég vil að þið munið þegar Hvíta húsið endurspeglaði það besta í okkur , ekki það versta , sem finna má í Evrópu .
" Veraldlegur , evrópskur sósíalisti Newt Gingrich hefur ekki látið sitt eftir liggja .
" Bandarísku þjóðinni finnst að hér séu hópar fyrirmenna [ sem vilja ] þvinga okkur til að hætta að vera bandarísk og taka upp eitthvert annað kerfi , " sagði hann í sigurræðu sinni eftir forkosningarnar í Suður-Karólínu í janúar og til að enginn efaðist um við hvað væri átt bætti hann við að Obama væri " náttúrulega veraldlegur , evrópskur sósíalisti " .
Í herbúðum Gingrich þykir ekki duga að nota Evrópustimpilinn á Obama .
Romney , hans helsti keppinautur , sem dvaldi um hríð í Frakklandi , fékk skeyti í auglýsingu stuðningsmanna Gingrich .
" Rétt eins og John Kerry talar hann líka frönsku , " sagði þulurinn í auglýsingunni þannig að áhorfendur hlutu að súpa hveljur .
Corgan benti á að Gingrich kynni hér að kasta grjóti úr glerhúsi .
Doktorsritgerð hans í sagnfræði hefði fjallað um menntastefnu Belga í Kongó og þar vitnaði hann í franskar heimildir .
Rick Santorum er afdráttarlaus um lesti Evrópu .
Evrópa hefur " hafnað kristindómi " , sagði Santorum í viðtali í desember .
Ekki nóg með það , Santorum telur að Þjóðverjar , Frakkar og fleiri " hati okkur vegna þess að við hvikum ekki frá þeirri gömlu , fornu hugmynd að kristindómur sé af hinu góða " .
Ron Paul , fjórði frambjóðandinn , sem eftir er í slagnum um útnefningu repúblikana til forsetaframboðs , sagði í janúar að hann vildi að bandarískir hermenn yrðu kvaddir heim frá Þýskalandi til að Bandaríkin hættu að niðurgreiða hið " sósíalíska Þýskaland " .
Stjórn Obama hefur lítið brugðist við þessum málflutningi um Evrópu eða tilraunum til að tengja hana álfunni .
Corgan bendir hins vegar á að Evrópa sætir einnig gagnrýni í röðum demókrata og á vinstri væng umræðunnar .
Nóbelshagfræðingurinn Paul Krugman , sem skrifar reglulegan dálk í The New York Times segir að " Evrópubúar nái ekki neinum árangri gegn of miklum skuldum – það gerum við " .
Barney Frank , fulltrúadeildarþingmaður demókrata frá Massachusetts , var á sömu slóðum og Ron Paul þegar hann sagði skuldbindingu Bandaríkjanna " til varna Evrópu algerlega óskiljanlega nú þegar Evrópubúar eru orðnir heilbrigðir , sterkir og enginn ógnar þeim " .
Fíll í herberginu " Þeir draga trú hans í efa , þeir draga föðurlandsást hans í efa , getur verið að efasemdirnar snúist í raun um kynþátt hans ? " spurði Philip Sherwell , blaðamaður breska blaðsins Daily Telegraph , í grein þegar hann fylgdist með kosningabaráttu Baracks Obama og Johns McCains í Bandaríkjunum fyrir fjórum árum .
Hann sagði að í viðureign þeirra væri fíll í herberginu – húðlitur Obama .
Er fíllinn enn til staðar ? Dregið í efa að Obama sé kristinn ? Newt Gingrich , sem sækist eftir útnefningu sem forsetaframbjóðandi repúblikana , hefur notað orðið veraldlegur þegar hann talar um Barack Obama Bandaríkjaforseta og gefur til kynna að hann sé ekki trúaður .
Rick Santorum , einn af keppinautum Gingrich , sagði hann láta stjórnast af " gerviguðfræði " , en kvaðst síðar ekki efast um trú hans .
Santorum kveðst vera íhaldssamur katólikki .
Franklin Graham , prestur og sonur predikarans Billys Grahams , kvaðst á þriðjudag ekki vera viss um að Obama væri sannkristinn .
" Hann hefur sagt að hann sé kristinn maður , " sagði Graham í sjónvarpsviðtali .
" Spurningin er , hvað er að vera kristinn maður ? " Svo bætti hann við : " Ef hann segist vera kristinn ætla ég ekki að segja að hann sé það ekki .
" Graham var spurður hvort hann vildi lýsa yfir að Obama væri ekki múslími .
" Ég get ekki sagt það afdráttarlaust vegna þess að íslam hefur fengið frítt spil hjá Obama .
" Graham vísaði til þess að íslamskir flokkar hefðu rutt sér til rúms í arabíska vorinu og sagði viðbrögð Bandaríkjamanna við ofsóknum á hendur kristnum minnihlutahópum í Mið-Austurlöndum og Afríku væru máttlítil .
Hann sæi ekki betur en Obama hefði " meiri áhyggjur af múslímum þessa heims " en " kristnum mönnum , sem eru myrtir í íslömskum löndum " .
Obama hefur reyndar varið réttindi trúarlegra minnihlutahópa og til dæmis fordæmt ofbeldi á hendur kristnum koptum í Egyptalandi , en hann hefur ekki viljað neita hlutaðeigandi löndum um aðstoð eins og Graham og fleiri vilja .
