Í árdaga rafbókanna töldu menn að þar væri komið nýtt snið bóka .
Í stað þess að þær væru bara stafir á blaði yrðu þær gagnvirkar , myndu steypa saman sögu , hreyfingu og hljóði sem lesandinn gæti stýrt eftir eigin höfði , ákveðið framvindu , tekið útúrdúra og upplifað í fleiri víddum .
Þrátt fyrir talsverða tilraunastarfsemi hefur þó ekki bólað á slíkum bókum fyrr en nú að spjaldtölvan gefur nýja möguleika .
Það sannast á rafbókinni The Fantastic Flying Books of Mr. Morris Lessmore eftir William Joyce sem er í senn barnasaga , eins konar tölvuleikur og teiknimynd .
The Fantastic Flying Books of Mr. Morris Lessmore segir frá rithöfundinum Morris Lessmore sem hrifinn er af fellibyl þar sem hann situr við skriftir .
Vindurinn ber hann til lands þar sem allt er fullt af flögrandi sögum og Lessmore tekur til við að nýta sér orðin sem svífa um loftið til að fylla bók sína .
Hægt er að láta rafbókina segja söguna , en líka getur lesandinn verið með , smellt á tiltekna staði á skjánum , leyst þrautir , teiknað , spilað á píanó , leikið sér með mat og haft áhrif á framvinduna eða horft á söguna eins og teiknimynd .
Sú teiknimynd , sem er fimmtán mínútur , var einmitt tilnefnd til Óskarsverðlaunanna í flokki stuttmynda .
Þess má geta að William Joyce er fyrrverandi starfsmaður hjá Pixar og margverðlaunaður fyrir starf sitt að sjónvarpsþáttum .
Hann hefur myndskreytt og samið á sjötta tug bóka og leikstýrt teiknimyndum .
