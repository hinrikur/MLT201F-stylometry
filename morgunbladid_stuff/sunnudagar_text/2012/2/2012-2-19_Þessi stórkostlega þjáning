Á meðal þeirra sem nota Sideline Sports-þjálfunarhugbúnaðinn eru lið úr ensku úrvalsdeildinni , NBA og NFL , að ógleymdu alþjóðakörfuknattleikssambandinu .
Og nú ætlar Brynjar Karl Sigurðsson að koma þjóðinni í form með þjálfun í gegnum vefinn Key Habits .
Texti : Pétur Blöndal pebl@mbl.is Myndir : Ómar Óskarsson omar@mbl.is Það kemur ekki á óvart að það er karfa á vegg í einu herbergjanna heima hjá Brynjari Karli Sigurðssyni .
" Krakkarnir eru farnir að kasta í hana , " segir hann og stoltið leynir sér ekki .
" Hann er glúrinn þessi eins og hálfs árs .
" Og það einkennir tilveruna á Bakkaflöt í Garðabæ hversu mjög er nostrað við allt þetta smáa í tilverunni , sem fæstir leiða hugann að .
Brynjar notar til dæmis ekki hefðbundinn skrifstofustól , heldur situr á stórum bolta með lofti í , þannig að vöðvarnir eru stöðugt að halda jafnvægi – og líkaminn þjálfast um leið .
Snakkið í skálinni er hnetur , fæði sem flestir borða sem eru að grennast .
Þó að hneturnar séu fitandi er hnetufitan mjúk og hækkar ekki kólesterólið , auk þess sem þær slá vel á matarþörfina .
Það er hugsað um heilsuna á þessu heimili .
Byrjaði að þjálfa 10 ára Brynjar fæddist í Breiðholtinu árið 1973 , bjó í Fellunum og byrjaði níu ára að æfa körfubolta .
Ástæðan var einföld .
" Ég var bara stór , " segir hann brosandi .
" Svo var pabbi að ýta á mig í þetta .
Hann spilaði sjálfur körfubolta með Ármanni .
Ég varð snemma nokkuð góður , varð svolítil stjarna í þessum yngri bolta .
En eftir á að hyggja er það fyndið hversu mikill íþróttaáhuginn var , ég vissi níu ára gamall að ég ætlaði að verða þjálfari og var farinn að þjálfa tíu ára .
Það var minn leikur – hetjurnar voru náttúrlega þjálfararnir .
" En Brynjar gerir ekki mikið úr árangrinum á þessum árum : " Svo var það bara þetta venjulega , ég spilaði í gegnum öll landsliðin , á einhverja landsleiki og fór til Ameríku 17 ára .
Þar fór ég í framhaldsskóla og það hafði mikil áhrif á mig .
Ég var heppinn með skóla , það var kaþólskur einkaskóli , mikill agi , markið sett hátt og viðmiðin önnur en heima .
Þarna var meira lagt upp úr liðsanda , menn fengu viðurkenningu fyrir að vera félagslega sterkir og axla ábyrgð .
" Brynjar hafði farið í æfingabúðir 13 ára í Bandaríkjunum og síðan dreymt um að komast þangað í skóla .
" Þegar ég keppti með 17 ára landsliðinu hitti ég Bandaríkjamann sem þjálfaði annað lið á mótinu og hann hjálpaði mér að komast að .
Ég var eitt ár úti , byrjaði á seinna ári , kom síðan heim og spilaði í úrvalsdeildinni , aðallega með Val og Skaganum .
Svo fór ég reyndar aftur út og var ár á skólastyrk , en fékk brjósklos og kom heim .
" Þá opnaðist óvænt tækifæri .
" Á þeim tíma var Skaginn að fara á hausinn eftir mikla uppgangstíma , það átti að leggja niður körfuboltadeildina og byrja í annarri deild .
Ég óskaði eftir að fá að spreyta mig , þá var ég 25 ára , og það varð úr að ég tók við liðinu í úrvalsdeild .
" Á þessum tíma var Brynjar undir miklum áhrifum frá Vésteini Hafsteinssyni frjálsíþróttamanni .
" Hann hjálpaði mér mikið , " segir Brynjar .
" Ég hringdi bara í hann og spurði hvernig maður eins og hann gæti hjálpað manni eins og mér .
Hann spurði : " Í hvaða grein ertu ? " Ég sagði : " Körfu .
" Og hann bara byrjaði ! Smám saman fór ég að hugsa eins og frjálsíþróttaþjálfari , þar sem öll framþróun snýst um sekúndur og sekúndubrot .
Það er nokkuð sem kallast stignun .
Maður byrjar á að lyfta 20 kílóum tíu sinnum , svo 30 kílóum átta sinnum .
Þetta er sama lögmál og hjá Míló frá Croton á Suður-Ítalíu .
Hann setti nýfæddan kálf á bakið í æsku og gekk með hann á hverjum degi .
Eftir því sem kálfurinn stækkaði jókst styrkur Mílosar , þar til á endanum hann var farinn að axla fullvaxið naut .
" Í framhaldi af því kviknaði sú hugmynd að þróa forrit til að halda utan um þjálfunargögnin .
" Ég æfði ólympískar lyftingar með strák sem ég vissi að ræki tölvufyrirtæki , Guðbrandi Þorkelssyni .
Ég gaf mig á tal við hann og það kom á daginn að við vorum í svipuðum pælingum , hann hafði til dæmis velt fyrir sér leikgreiningarforriti og hann og Þorvaldur Blöndal , sem er meðeigandi okkar að Sideline , höfðu forritað saman vísi að einkaþjálfunarforriti .
Það var mikið karma í gangi þarna sem leiddi okkur saman .
" Brynjar hristir höfuðið til áherslu .
" Við seldum allt sem við áttum til að fjármagna Sideline , honum hefur alltaf tekist að ráða frábært lið í kringum sig og það hefur aldrei komið til mála að gefast upp – allt er leyst .
Við höfum unnið að þessu verkefni saman í tólf ár og það er rosaleg heppni að eignast svona liðsfélaga ! Það er ekkert mál að fá hugmynd , annað er að fylgja henni eftir .
Svo bjó hann til forritið og ég fór út í heim til að selja .
Ég var bara með skjávarpa og tölvu og bankaði upp á – án gríns ! Við bjuggum til vöru á níu mánuðum , sem var auðvitað miklu einfaldari en hún er í dag , og réðum fullt af forriturum í vinnu .
En við fengum enga fjárfesta til liðs við okkur , heldur stóðum straum af því sjálfir .
" Hann brosir að sjálfum sér .
" Við vorum algjörir naglar – og svo heimskir að við gátum ekki einu sinni sannfært fjárfesta um þetta ! " Svo skellihlær hann .
Algjör geggjun Fyrsta afurð Sideline var forrit til að halda utan um þjálfun með leikkerfum , tímaseðlagerð og æfingasafni .
" Það var strax hægt að setja myndir og teikningar í skjölin og myndböndin voru komin snemma , eiginlega í fyrstu útgáfu .
Þar með var komið á stafrænt form bókin , tölvan og myndböndin .
Þetta þótti rosalega svalt ! " En þá var eftir að markaðssetja vöruna .
" Ég ferðaðist í fjögur ár um Ameríku , " segir Brynjar .
" Ég ferðaðist sem samsvarar vegalengdinni á milli New York og Los Angeles á tíu daga fresti , 58 flugtök á ári innanlands í Bandaríkjunum – þetta var algjör geggjun ! Ég vaknaði stundum á morgnana eftir þriggja til fjögurra tíma svefn og vissi ekki í hvaða ríki ég var fyrstu fimm mínúturnar , leitaði í símaskrá eða flakkaði á milli sjónvarpsstöðva .
Þessi flugstöðvahótel voru öll eins .
Og það var engin orka eftir á batteríinu .
Þetta rann allt saman og í þrjú ár vissi ég sjaldnast hvar ég færi að sofa um kvöldið – maður lét sig berast með vindinum .
" En það kom fljótt í ljós að ekki var nóg að Brynjar væri einn að selja .
" Strax á öðru árinu var Guðbrandur líka farinn að selja í Bandaríkjunum .
Við kynntumst sömu geðveikinni , en þetta var svakalegt ævintýri .
Síðan flutti Guðbrandur út til Svíþjóðar og opnaði skrifstofu Sideline þar , en núna nota nánast öll stærstu lið Norðulanda í helstu boltagreinunum Sideline-vörur .
" Merkilegt nokk þá voru fyrstu viðskiptavinirnir íslenskir .
" Dagur Sigurðsson var annar til að kaupa forritið og ég er stoltastur af honum af öllum notendunum , " segir Brynjar .
" Þá var hann enn að spila , en alveg með á nótunum og safnaði æfingum , leikkerfum og hugmyndum í sarpinn í mörg ár áður en hann byrjaði að þjálfa .
" – Og hann notar þetta ennþá ? " Hann þjálfar ekki án þess .
" Fyrsti viðskiptavinurinn utan landsteinanna var úrvalsdeildarliðið Bolton .
" Þá talaði ég við Guðna Bergsson , þetta var fyrir tólf árum og hann var enn leikmaður liðsins .
Ég vissi ekkert um enska fótboltann og hélt að aðalþjálfarinn væri sá sem skipti öllu máli , talaði bara við hann og veitti því litla sem enga athygli þegar einhver karl sem ég hélt að væri húsvörðurinn kom inn í herbergið .
En þá var það Sam Allardyce , framkvæmdastjóri félagsins .
Úr því ég leit svona stórt á mig og hunsaði hann algjörlega , hélt bara áfram að tala við þjálfarann , þá hefur hann ekki þorað annað en að kaupa forritið ! " Eftir það var Brynjar í Bretlandi í nokkurn tíma , það gekk ágætlega og á meðal nýrra viðskiptavina var úrvalsdeildarliðið Chelsea .
" En ég var spenntastur fyrir Ameríku , þar var fólk af mínu sauðahúsi og markaðstækifærin óþrjótandi .
Þannig að ég kom mér þangað aftur og fyrsti viðskiptavinurinn var Háskólinn í Alabama , einn af stóru skólunum þar , og það opnaði dyrnar að öðrum háskólum og ólíklegustu liðum .
Það eru sterkar tengingar í þessu samfélagi , eitt leiddi af öðru og brátt var ég kominn í fyrirlestraferð um Bandaríkin ! " Forritið Sideline féll í góðan jarðveg og er notað af liðum í NBA-deildinni á borð við Miami Heat , New Jersey og Detroit , auk þess sem fyrsta NFL-liðið datt inn fyrir tveimur árum .
" Til þess að það nýtist er lykilatriði að menn viti hvað þeir vilja fá út úr því , " segir Brynjar .
" Með því er hægt að margfalda áhrifin sem þjálfari hefur á liðsmenn sína og koma að ólíkum þáttum þjálfunarinnar , líka utan æfingasvæðisins .
Þetta gerir ekki síður kröfur til þjálfarans , í raun magnar þetta allt upp , ef þjálfarinn er lélegur þá verður hann enn lélegri ! " Með netvæðingunni opnuðust fleiri möguleikar í þróun Sideline .
" Við tengdum þjálfarana saman , þeir eru komnir með innra net sem hjálpar þeim að sækja upplýsingar og í kjölfarið tengdum við þá við leikmennina , " segir Brynjar .
" Um leið gátu þeir haldið utan um enn fleiri þætti í þjálfuninni , mataræði , æfingar , tímaseðlagerð og meira að segja fylgst með glósum leikmanna .
Þeir gátu haldið leikmönnum ábyrgum fyrir því sem þeir voru að gera , þó að þeir væru hinum megin á hnettinum .
" Að vissu leyti er Sideline óskrifað blað áður en þjálfarinn kemur að því ; hann getur mótað það nánast að vild og Brynjar segir það auðvelda alla markmiðssetningu .
" Ég þekki muninn á því að þjálfa án þess eða með því , " segir hann .
" Þess vegna kann ég svona vel að meta það .
Ekkert er leiðinlegra fyrir þjálfara en þegar leikmenn bæta sig ekki – í þessu umhverfi verður maður bætingarfíkill .
Sideline er leið til að setja markmið , útfæra aðferðafræðina og fylgjast náið með framförunum .
Vissulega þurfa menn þá að setjast við tölvuna og fylla inn í forritið , það kostar kannski leiðindi í stuttan tíma , en það þýðir líka að þeir geta látið finna fyrir sér eftir það ! " Fjölbrautaskóli í úrvalsdeildina Það var stórt skref þegar Sideline Sports varð opinber hugbúnaður hjá FIBA árið 2006 , en það þýddi að grunnhugbúnaður Sideline varð aðgengilegur þjálfurum um allan heim , sem geta svo byggt ofan á hann með ýmsum lausnum sem í boði eru hjá Sideline .
Það sem gerði útslagið um ákvörðun FIBA var líklega öflugt þjálfunarstarf sem unnið hafði verið í FSu-körfuboltaakademíunni við Fjölbrautaskóla Suðurlands .
" Hugbúnaðurinn hafði þróast mikið , hann var orðinn fjölbreyttur og mikið af hugmyndum , en reynslu skorti af því að nota hann , " segir Brynjar .
" Við ákváðum því að setja upp nokkurs konar tilraunastofu , þar sem allir möguleikar kerfisins yrðu nýttir , og þetta varð mikið ævintýri .
Einhvern tíma mun ég endurtaka leikinn – þetta var minn draumur ! " Hugmyndin var sú að stofna CSKA Moskvu körfuboltans á Laugarvatni , þar sem allir væru á staðnum og kæmust ekkert í burtu , væru bara í skóla , æfðu sig og bættu árangurinn .
En hún gekk ekki alveg upp á Laugarvatni og Brynjar var við það að gefast upp .
Þá var honum bent á að tala við Sigurð Sigursveinsson , skólastjóra Fjölbrautaskóla Suðurlands , en þar hafði verið byggt nýtt íþróttahús .
" Úr varð að ég hitti Sigurð og eftir tuttugu mínútur sagði hann bara : " Já , já , við gerum þetta .
" Mér leið eiginlega hálfilla yfir því hversu skjótt ákvörðunin var tekin , kannski væri þetta bara einhver vitleysa – þetta átti ekki að vera svona auðvelt ! En svo gekk allt eins og í sögu og rúmlega það , enda hugsar Sigurður í lausnum , ekkert er ómögulegt og hann greiddi götu okkar í einu og öllu .
Hann er mikill stjórnandi og oft þegar ég lendi í vandræðum , þá hugsa ég : " Hvað myndi Siggi gera ? " " Í starfsemi akademíunnar tókst að samþætta ólíka hagsmuni .
" Við fengum að prufukeyra alla hugmyndafræðina , en strákarnir fengu einingar fyrir að taka þátt og gátu æft innan skóladagsins .
" Liðið var skírt FSu og komst upp í úrvalsdeild , þar sem við tryggðum okkur í sessi og vorum nálægt því að komast í úrslitakeppni á fyrsta ári , " segir Brynjar .
" Það eina slæma við þennan tíma var að honum þyrfti að ljúka og það með liðið ennþá í úrvalsdeild , þetta var eins og skvetta bensíni á drauminn , kveikja í og fara .
En þannig var það bara , við vorum einbeittir í að halda áfram uppbyggingu Sideline .
" Í akademíunni voru sextán strákar á menntaskólaaldri , frá 16 til 20 ára , og haldið var utan um þá alveg frá a til ö , eins og Brynjar orðar það .
" Ég stend fast á því , að þetta sé flottasta íþróttaverkefni sem unnið hefur verið í liðsíþróttum á Íslandi .
Því til stuðnings má nefna að sérfræðingur FIBA valdi þetta sem annað tveggja bestu þróunarumhverfa í heiminum , hitt var unglingalandsliðsverkefni franska körfuknattleikssambandsins .
Það sem skapaði þennan góða árangur voru gæði þjálfunarinnar og hversu vel var staðið að náminu .
Það sést best á því , að af sex liðsmönnum sem útskrifuðust síðasta árið fengu fimm skólastyrk í Bandaríkjunum .
Það var alltaf markmiðið að gera þeim það kleift – þetta var alhliða þjálfun ! " Agi verður að vera Það tók þrjú ár að landa samningnum við FIBA .
" Sá sem yfirfór kerfið af hálfu alþjóðakörfuknattleikssambandsins spilaði með júgóslavneska landsliðinu þegar það var sem sterkast .
Hann spurði mikið út í gögnin sem lægju að baki , vildi sjá hvað til væri í kerfinu og ég svaraði öllum spurningum með myndrænum hætti .
Enda eru til tugir þúsunda myndbanda , þar á meðal 8 þúsund æfingar .
" Kennslumyndböndin eru flest tekin í akademíunni á Selfossi .
" Það veit enginn hvaðan þetta kemur , " segir Brynjar og hlær .
" Þetta er best geymda íþróttaleyndarmál allra tíma ! " Eitt af því sem Brynjar leggur áherslu á í ungliðastarfinu er að kenna gildin .
" Einu sinni las ég blaðið Þrótt frá því á fyrri hluta síðustu aldar , þar sem norskur fimleikameistari skrifar um hin raunverulegu gildi íþrótta , sem felist í því að þroska karakterinn .
Maður þarf að vera agaður , að axla ábyrgð , að geta unnið með öðrum og tekið frumkvæði .
Þetta er vettvangur þar sem er hægt að búa til gervialvöru ; unga fólkið byrjar að höndla allar þessar tilfinningar , þar sem það stendur og fellur með sjálfu sér , er pínt með vinstri og strokið með hægri – ég kalla þetta að pönkast svolítið á liðinu .
Það er þessi stórkostlega þjáning þegar menn pína sig til að verða betri og koma sér úr örygginu .
Og það er meira en að segja það að búa til umhverfi þar sem ríkir liðsandi .
" Karfan var sem sagt aldrei hið endanlega markmið .
" Körfubolti var bara farartækið , við ákváðum að nota það til að ferðast , " segir Brynjar .
" Við gerðum stífar kröfur um námsárangur , en það var vaknað fyrir sex á morgnana til að mæta á æfingar .
Aginn var mikill , enda spilaður liðsbolti og menn þurftu að treysta hver á annan .
Og það var talað hreint út um hlutina , nokkuð sem er þekkt í Ameríku – engum hlíft .
" Það komst raunar í fjölmiðla er nokkrir voru reknir úr liðinu .
" Árið eftir að ég hætti að þjálfa kom upp agabrot , þar sem nokkrir úr liðinu fengu sér bjór , það var nú ekki alvarlegra en það .
En agi verður að vera .
Ég rak því alla strákana mína sem áttu að vita betur , en leyfði þeim sem voru nýir að halda áfram .
Ég leit svo á að þeir hefðu fengið svo góðar leiðbeiningar , að það hefði verið komið að þeim að axla ábyrgð .
Oft voru það bestu augnablikin þegar einhver var látinn fara og kom aftur ári seinna .
Þá skildi hann betur hugtakið agi .
Krakkar eru alltof sjaldan látnir axla ábyrgð .
Það er slæmt að vera rekinn , en svona eru reglurnar , og er spurningin sú hvort menn læra af því – er það endirinn eða byrjunin ? Því fyrr sem við þurfum að bera ábyrgð , þeim mun mikilvægara er það fyrir okkur .
Það er enn og aftur þessi stórkostlega þjáning sem kennir manni allt ! " Hann þagnar .
" Ég lenti í þessu sjálfur í skólanum í Bandaríkjunum .
Ég var þessi villingur úr Breiðholtinu , ætlaði að afsaka mig og svara þjálfaranum , en sá strax að ég kæmist ekki upp með neitt slíkt .
Öllum var drullusama hvað maður gat í körfu .
Það átti bara að senda mann heim .
Þetta var dýrmæt lexía .
Þarna eru gildin í lagi .
" Hann hallar sér aftur í stólnum .
" Gildi .
Þetta snýst allt um þau .
Umræðan á alltaf að vera á þeim nótum .
" Þjálfarinn verði óþarfur sem fyrst Eitt af markmiðunum með Key Habits er að breyta því hvernig fólk nýtir sér einkaþjálfarann .
" Einkaþjálfari á að okkar mati fyrst og fremst að vera góður í því að meta og mæla líkamlegt ástand iðkandans og gera stigvaxandi æfingaáætlun við hæfi , " segir Brynjar .
" Það er víða pottur brotinn í þeim efnum .
Það er til dæmis gríðarlega erfitt að finna góðan styrktarþjálfara fyrir íþróttalið , hvað þá fyrir almenning .
En síðan hvenær varð auðveldara að þjálfa almenning en íþróttamann ? " Hann segir Key Habits einungis í samstarfi við þjálfara sem treyst sé til að þjálfa " rándýra íþróttamenn " , eins og hann orðar það .
" Við erum til dæmis að vinna með sérfræðingum sem þjálfa íþróttamenn í NFL og bresku úrvalsdeildinni í fótbolta , þeir hafa yfirsýn yfir alla okkar hugmyndafræði og passa upp á að unnið sé í skrefum sem miðast við líkamlegt ástand hvers og eins .
Þetta felst í því að við notum tæknina til þess að skipuleggja alla vinnuna , bæta samskiptin við iðkandann og ábyrgðartilfinningu hans án þess að þurfa að vera á staðnum .
Snilldin við þetta er hvað við getum boðið þessa þjónustu á lágu verði .
" Fólk axli sjálft ábyrgðina Það vita allir hversu mikilvægt það er íþróttamönnum að temja sér hollustu í hvívetna .
Nú eru aðferðir þeirra til þess að fylgjast með mataræði og hreyfingu orðnar aðgengilegar almenningi á vef Key Habits .
Það er í grunninn þjálfunarhugbúnaður , auðvelt er að setja inn æfingar og mælingar og einfalt fyrir þjálfarann að fylgjast með , veita aðhald og fræða iðkandann á myndrænan hátt .
Fólk setur sér markmið og fylgist sjálft með hvernig gengur að standa við þau .
Ekki skyndilausnir " Við fengum þá hugmynd að fara inn á heilsumarkaðinn , bjuggum til hugtakið fjarþjálfun og fengum nokkra til að prófa það undir merkjum Heilsumarkaðarins , en þegar alvaran tók við fannst okkur Key Habits lýsa betur því sem við vorum að gera , " segir Brynjar .
" Okkar þekking felst í því að búa til ábyrgðartilfinningu hjá fólki án þess að standa yfir því og markmiðið er að við þjálfararnir verðum óþarfir – ég legg alltaf upp með það í þjálfun .
En í heilsubransanum virðast viðskiptin ganga út á að krækja í fólk og gera það háð sér .
Því er öfugt farið hjá flestum öðrum , endurskoðendur , tannlæknar og sálfræðingar stefna til dæmis að því að útskrifa fólk og í því felast meðmælin : " Hann er góður þessi og getur hjálpað þér .
" Brynjar er gagnrýninn á þá miklu áherslu sem lögð er á að stýra fólki í heilsuátak , ráðast verði að rót vandans .
" Ef skyndifæði veldur offitu þýðir ekki að halda í sama lífsstílinn og hafa aldrei tíma til að elda eða spá í hlutina , " segir hann .
" Það þýðir heldur ekki að elta skyndilausnir , þar sem þú átt að léttast án þess að hafa nokkuð fyrir því .
Eina ástæðan fyrir því að slík auglýsingamennska viðgengst er að sérfræðingar vilja ekki blanda sér í umræðuna .
Þeir vinna á vegum hins opinbera og þeirra heimspeki er að slást ekki við einkageirann .
" Hann leggur þunga í orð sín : " Þetta skapar mönnum svigrúm sem nýta sér þjáningu fólks og pranga inn á það skyndilausnum .
Hinn almenni neytandi hefur engar forsendur til að greina kjarnann frá hisminu .
Ef hann hefði forsendurnar hefði hann líka þekkinguna til að sjá um þetta sjálfur .
Á endanum snýst þetta um traust og mér virðist þessi bransi trausti rúinn .
Við tókum eftir því þegar við komum inn á markaðinn að flestir dæmdu okkur úr leik sem " enn eitt heilsukjaftæðið " – það er oftast ekki fyrr en 20 mínútur eru liðnar af kynningunni að fólk áttar sig á því að okkar boðskapur byggist á öðrum forsendum .
En það er ekki auðvelt að markaðssetja skynsemi og þolinmæði og breytta vitund .
Fólk vill ekki heyra að það eigi að axla ábyrgðina – að það verði sjálft að gera eitthvað í málunum .
En þannig er þetta nú samt , það versta sem maður gerir fyrir fólk , er að gera eitthvað fyrir það sem það ætti sjálft að gera .
" Var of þungur sjálfur Brynjar segir að þjálfun Key Habits henti ekki síður almenningi en íþróttamönnum .
" Við erum vanir að vinna með íþróttamenn , að kerfisvæða heilu félögin og tryggja að þjálfunin nái út fyrir æfingasvæðið .
En það fór of mikill tími í að útskýra hvernig við sæjum þessa hlið þjálfunarinnar fyrir okkur , þannig að við ákváðum að búa til tilraunastofu hér á landi , eins og við höfðum gert með FSU .
Við vorum eiginlega tvö ár að blása í okkur kjarki til að gera þetta , því hvað höfðum við svo sem fram að færa í næringarfræðum ? " Á þessum tíma segist Brynjar hafa verið orðinn of þungur sjálfur .
" Þarna stóð ég fyrir framan strákana og var að kenna þeim hvað býr til venju ; þekking , færni og löngun .
Og ég var 20 kílóum of þungur ! Ég hafði alltaf verið í hrikalega góðu formi og átt auðvelt með að setja mér markmið , en hvernig gat ég leiðbeint öðrum þegar ég hafði misst tökin sjálfur ? Þegar ég var ungur þurfti ég ekkert að hafa fyrir þessu og hugsaði með mér : " Feita fólkið , það skortir sjálfsagann .
" En á sama tíma og ég var að kenna strákunum mínum þessa færni , hvað þeir ættu að borða og hversu oft á dag , þá var ég 20 kílóum of þungur .
Ég hafði þekkinguna en ekki færnina .
Um leið og ég fór að skrá matarvenjurnar , áttaði ég mig á vandamálinu og vissi hvernig ég ætti að bregðast við .
" Oftast þarf ekki mikið til að rétta kúrsinn .
" Eitt dæmi um það er að ég var í góðum málum fimm daga vikunnar og sparaði 250 hitaeiningar á dag .
Eftir fimm daga hafði ég því skorið neysluna niður um 1.250 hitaeiningar .
Það þýddi að ég léttist .
En svo kom helgi og annan daginn gat ég leikandi farið 1.500 hitaeiningar yfir markið , af því að ég ætlaði að leyfa mér allt einn dag í viku .
Ég gætti mín fimm daga á móti einum og tilfinningin var sú að ég hlyti að vera að léttast .
Þegar raunin var sú að ég bætti á mig 250 hitaeiningum á viku og þyngdist því um 1,5 kíló á ári .
Jafnvægið er svo viðkvæmt ef maður er við núllið .
" Brynjar líkir þjálfuninni í Key Habits við fjármálaendurskoðun .
Þegar fólk fari að skrá neysluna komi ýmislegt í ljós , sem auðvelt sé að skera niður .
" Besta dæmið um það er að ég vigtaði matinn minn í byrjun og sá að ég var kominn í 300 hitaeiningar , kjúklingur , sýrður rjómi og salat , en svo bakaði konan mín hvítlauksbrauð í ofninum og ég borðaði það eins og góður sveitastrákur .
Þangað til ég áttaði mig á því , að þó að ég borðaði ekki nema endann á brauðinu , þá voru það 250 hitaeiningar .
Og mér fannst það ekki einu sinni gott ! " Um þetta snýst boðskapurinn .
" Fólk þarf bara betri þjálfun í að finna fókus , " segir Brynjar .
" Það ætlar kannski að léttast og horfir þá fyrst og fremst til þess að hreyfa sig .
Upplifunin er sú að það sé að brenna heilmiklu , en þá brennir það í mesta lagi einum kleinuhring .
Þetta væri mun auðveldara ef það væri samkvæmt sjálfu sér í mataræði í marga daga og minnkaði neysluna um 10% , það eru ekki nema 250 hitaeiningar eða um 10% af orkuþörf einstaklings .
Langflestir eru ótrúlega nálægt jafnvægi í neyslu og það munar því töluvert um 10% .
" Hann varar hinsvegar við því að fólk borði lítið eða svelti sig .
" Það er eins og líkaminn átti sig á því að það eigi að svelta hann og læri að komast af með lítilli orku .
Svo byrjar fólk að hreyfa sig minna og efnaskiptin koðna niður .
Fólk getur verið langt undir brennslu og lést , svo detta út nokkrir dagar og þá þyngist það aftur .
Ótal rannsóknir sýna að ef fólk hefur einu sinni orðið þungt , þá eru meiri líkur á að það gerist aftur .
Ég var að verða svona jójó-fitubolla , léttist þegar ég æfði grimmt , en þyngdist aftur um leið og ég hætti að æfa .
Ég held að skynsamlegasta markmiðið sé þannig , að jafnvægið miðist við að þú æfir ekki neitt og venjurnar styðji við það .
Æfingin er plús , það er besti fókusinn .
" – Er þetta meinlætislíf ? " Nei , þetta snýst bara um vitund .
" – Endinn á hvítlauksbrauðinu rænir mann ekki hamingjunni ? " Nei , og ég þurfti ekkert að borða hann .
Aftur snýst þetta um gildismat og forgangsröðun .
Ætlarðu að eyða peningum í vitleysu ef það þýðir að þú getir ekki veitt börnunum neitt ? Hvaða þýðingu hefur heilsan fyrir lífsgæðin ? Gildin eru ekkert annað en það sem maður eyðir sínum tíma í , peningar og orka .
Það er eina skilgreiningin sem til er .
Svo getur fólk predikað allan fjandann .
Þetta er munurinn á tilbúnum gildum og raunverulegum gildum .
" Hann brosir .
" Heyri ég amen ! " Svo hlær hann .
" Amen halelúja ! Ég væri til í að byggja musteri þar sem gerði aldrei annað en að tala um þetta .
" Og mælingarnar á mataræði fólks eru nákvæmar , að minnsta kosti til að byrja með .
" Í fyrstu halda allir að þetta grundvallist á tölfræði , en smám saman fer þetta að snúast um innsæi , " segir Brynjar .
" Það gerist óhjákvæmilega þegar þú ferð að pæla í matnum sem þú lætur ofan í þig á hverjum degi .
Og það er mikið í húfi .
Það mikilvægasta sem þú átt er heilsan , hún gefur þér tíma og tíminn færir þér allt annað sem skiptir máli .
Margir virðast ekki átta sig á að eitt það mikilvægasta fyrir heilsuna , fyrir utan að vera jákvæður , hress og glaður , er hvað þú borðar .
Matur , svefn og hreyfing er gullni þríhyrningurinn .
Og fyrst maturinn hefur svona mikil áhrif , af hverju ætti fólk ekki að vilja endurskoða hvað það borðar í tvær mínútur á dag ? Það má vera að það finni ekki mun frá degi til dags , en þegar litið er yfir langan tíma , þá er annað uppi á teningnum .
Fólk þroskast með þessu og gerir ekki sömu mistökin tvisvar – smám saman breytast innkaupin .
Við hjálpum fólki af stað og kennum því að vera þolinmótt , því hlutirnir gerast ekki svona , " segir hann og smellir fingri .
Streita splundrar draumum Brynjar gagnrýnir fitubrennslunámskeið , sem standa í stuttan tíma , en breyta engu til langframa .
" Markmiðið á ekki að vera að léttast , heldur að léttast og vera í kjörþyngd .
Gættu þess hvers þú óskar ! Ef markmiðið er að léttast færðu örugglega ósk þína uppfyllta , en ef þú ætlar að vera í kjörþyngd alla ævi þá hættir að skipta máli hvort þú léttist um 10 kíló á tíu eða 20 mánuðum .
Hitt er bara örvinglun og skammsýni .
Ef þú gefur þér 20 mánuði til að léttast , þá eru meiri líkur á að þú borðir meira og það þýðir að líkaminn vinnur betur með þér .
Líkurnar eru einnig meiri á því að þú þróir með þér venjur og viðhaldir þeim þegar þú nærð kjörþyngd , plús eða mínus tveir bananar ! " Í öðru lagi þarf að gæta þess að styrkja liðamót með æfingum , ekki að skemma þau .
Ef fólk ætlar að svelta sig , þá byrjar líkaminn að vinna á móti því og það myndast togstreita .
Það átta sig ekki allir á því að byrjun á hrörnun er oft vandamál í stoðkerfum .
Ef þú stríðir við vandamál í hásin , þá hreyfirðu þig minna , þyngist meira og það skapast vítahringur .
Alltof margir taka of mikið á því þegar þeir byrja að æfa og skemma liðamótin í stað þess styrkja þau og verða hraust gamalmenni .
Í þriðja lagi , ef þú leggur inn á bankann með jafnri hreyfingu , þá færðu ofurvexti .
Ef lífsstíllinn er þannig að þú æfir marga daga í viku allan ársins hring , þá eykur það grunnbrennsluna og það getur munað 10 til 15% .
Ég finn það á sjálfum mér , að ef ég er í formi , þá brenni ég meira .
Þetta er tungumál sem þarf að tala við líkamann .
" Ekki hamast í fólki Það þarf að verða vitundarvakning , að sögn Brynjars , og hann vill að fólk átti sig á upphafspunktinum , í hvernig ásigkomulagi það er , og vinni út frá því með réttari tölfræði , annars vegar út frá mataræði og hinsvegar æfingum .
" Þetta er þróunin á fleiri sviðum í heilsugeiranum , " segir Brynjar .
" Það er að koma á markað nákvæmlega sama kerfi fyrir streitustjórnun , sem hjálpar fólki að átta sig á hvernig það stendur og hvaða áhrif streitan hefur .
Margir eru meðvitaðir um að draga úr streitu , en síður um að hlaða batteríin .
Þó er það ekkert síður mikilvægt .
Streitan getur verið ágæt , við gerum ekkert án hennar , en það má bara ekki vera of mikið af henni .
En orkuna fáum við með því að fara snemma að sofa , borða oft og vel , hugleiða og hreyfa okkur .
" Sjálfur gengur Brynjar á Esjuna einu sinni til tvisvar í viku og segist fá allar sínar bestu hugmyndir á þeirri göngu .
" Svo er mikilvægt að hitta vini sína , vera með börnunum sínum – og lesa í Biblíunni , " bætir hann við og hlær .
Skrefin í Key Habits eru þrjú fram að " útskrift " eins og það er kallað .
" Í fyrsta lagi að þú getir skráð mataræðið , að ekki sé sleppt úr degi og að skráningin standist , í öðru lagi að fólk sýni fram á að það sé byrjað að ná markmiðum sínum og í þriðja lagi að það gerist án okkar hjálpar , " segir Brynjar .
" En auðvitað er ekki þar með sagt að það vilji ekki halda áfram að nýta sér hana .
" Og hann segir fólk mun líklegra til að skuldbinda sig , ef það fær að eiga frumkvæðið .
" Það er ástæðan fyrir því að það er ánægt .
Það er í raun og veru enginn að hamast í því , nema það skrái ekki , þá er hringt í það .
Þú færð fyrst tölvupóst , svo er hringt og loks sendi ég Helenu í gamla leðurjakkanum og með neongrifflurnar , " segir hann og gætir þess að brandarinn berist eiginkonunni , sem kom inn um dyrnar rétt í þessu .
Einn kollegi blaðamanns hafði einmitt stolist í súkkulaðirúsínur og undrast að hann fengi engar skammir .
En það er óþarfi í þessu kerfi , því mælingarnar segja allt sem segja þarf .
" Mörgum finnst skrítið að við séum ekki að hamast í þeim , " segir Brynjar .
" En fólk sér það sjálft hvað það getur bætt og er fljótt að vinna bug á því sem er út í hött .
Það er engin krafa um að breyta öllu mataræðinu í einu vetfangi , heldur breytist kannski ein venja á mánaðarfresti og það þýðir tólf venjur á ári – hugsaðu þér , 12 venjur ! Þá er það bara orðið náttúrubörn , farið að borða heysátu af grasafæði ! " 