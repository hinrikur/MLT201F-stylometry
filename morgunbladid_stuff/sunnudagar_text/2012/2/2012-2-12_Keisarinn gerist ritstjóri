Karl Lagerfeld , einhver áhrifamesti fatahönnuður heims , settist í ritstjórastól fríblaðsins Metro í París í síðustu viku .
Það eru ekki aðeins föt Lagerfelds sem vekja athygli heldur líka orð hans en hann er þekktur fyrir að segja það sem hann hugsar og fara ekki í kringum hlutina .
Í blaðinu sem Lagerfeld ritstýrir eru viðtöl og greinar um margar af hans uppáhaldsmanneskjum eins og Carine Roitfeld , fyrrverandi ritstýru franska Vogue , hönnuðinn Haider Ackermann , tónlistarkonuna Florence Welch og nýstirnið Azealiu Banks .
Þess má geta að Banks verður með tónleika hérlendis í júní og eins gott að búið er að bóka hana þar sem blessun Lagerfelds býður yfirleitt upp á frekari vinsældir .
Þrátt fyrir þetta stjörnulið er ekkert viðtal sem vakti eins mikla athygli og það sem var við keisarann sjálfan , eins og Lagerfeld er oft kallaður .
Ummæli hans um söngkonuna Adele ( hann notaði f-orðið ) hafa farið víða en Lagerfeld svaraði spurningunni sem var um aðra söngkonu , Lönu del Rey svona : " Ég kýs heldur Adele og Florence Welch .
Sem nútímasöngkona er hún ekki slæm .
Aðalmálið núna er Adele .
Hún er aðeins of feit en hún er með fallegt andlit og undursamlega rödd .
" Netheimar loguðu yfir því að Lagerfeld hefði kallað söngkonuna feita og frétt þessa efnis var mikið lesin á mbl.is .
Þar stóð reyndar í fyrirsögn að Lagerfeld hefði sagt Adele vera " alltof " feita sem er ekki rétt .
Þessi frétt er sjötta mest lesna frétt vikunnar á þessum vinsælasta vef landsins .
Fólk um allan heim var brjálað yfir því að " þessi ljóti gamli kall " ( og þar fram eftir götunum ) hefði vogað sér að kalla söngkonuna of feita .
Staðreynd málsins er hinsvegar sú að hún er aðeins of feit en er eitthvað að því ? Hún er bara engin mjóna eins og svo margar konur sem eru í sviðsljósinu í skemmtanaiðnaðinum .
Hún er ekki tilbúin dúkka , stýrð af öðrum á bak við tjöldin heldur semur hún eigin tónlist og hefur vakið athygli fyrir sérstaka rödd sína og einstaklega grípandi lög .
Lagerfeld sagði bara sannleikann .
Hann sagði líka að hún væri " aðalmálið " og með " fallegt andlit " og " undursamlega " rödd .
Hann er greinilega mjög hrifinn af henni en þau ummæli fóru ekki eins hátt .
Orðið feit virðist vera það stórt skammaryrði í dag að það trompaði allt hitt .
Glæný fatalína Karl Lagerfeld er hönnuðurinn á bak við Chanel en hann er líka að fást við margt annað .
Það allra nýjasta frá honum er fatalína sem ber einfaldlega nafnið KARL .
Hún er sem stendur einvörðungu til sölu í hinni þekktu vefverslun NET-A-PORTER.COM .
Þar er línunni lýst sem " sígildum miðbæjarfötum " .
Þetta eru sem sagt ekki föt fyrir fínar frúr á hádegisfundum heldur töffaraföt fyrir barinn .
Fatalínan er greinilega ekki aðeins fyrir þá sem eru hrifnir af fegurðarskyni Lagerfelds og því sem hann stendur fyrir í hönnun heldur einnig fyrir gallharða aðdáendur fatahönnuðarins .
Mikið af fötunum sýnir nefnilega vel þekktar útlínur hans en hann er alltaf með sólgleraugu og tagl í hárinu .
Grifflurnar eru ómissandi Fötin eru svört , hvít og silfruð .
Þarna eru leðurjakkar og leðurvesti , hálskragar og hælaskór að ógleymdum grifflunum en Lagerfeld sést aldrei án sinna ( ekki frekar en Madonna núorðið ) .
Fyrir þá sem vilja versla með stæl og sleppa plastpokunum er hægt að kaupa strigapoka með áprentuðu andliti keisarans sjálfs .
