Fimmta myndin í röð stuttmynda sem Mbl. Sjónvarp sýnir á sunnudögum í samvinnu við Kvikmyndaskóla Íslands heitir Takk fyrir mig og er útskriftarverkefni Kristínar Leu Sigríðardóttur og Önnu Hafþórsdóttur .
Þær útskrifuðust af leiklistardeild Kvikmyndaskólans vorið 2011 .
" Hrafnhildur er að hitta pabba Lilju í fyrsta skiptið .
Allt virðist stefna í huggulega kvöldstund þar til Hrafnhildur fær það á tilfinninguna að hún hafi hitt pabba Lilju áður .
Þegar matargestirnir hafa spjallað saman í dágóða stund og raðað saman minningum , kemur í ljós að pabbi Lilju er maðurinn sem beitti Hrafnhildi kynferðislegu ofbeldi í æsku .
Framundan er óþægilegur endir á matarboði sem reynir á taugarnar .
" Þannig hljómar samantekt á efni myndarinnar en Þór Tulinius er í hlutverki föðurins .
" Við vorum bæði með í að skrifa handritið , framleiða myndina og lékum líka aðalhlutverkin .
Kristín Lea hjálpaði líka til við að klippa myndina , " segir Anna , sem tekur að sér að svara spurningum fyrir hönd tvíeykisins .
" Við vorum komnar með allt aðra mynd svona tveimur vikum fyrir tökur en svo fengum við Baldvin Z til liðs við okkur , " segir hún en hann er meðal annars þekktur sem leikstjóri Óróa og úr varð nýtt handrit .
" Það er mikil reynsla að þurfa að gera svona mynd frá grunni sjálfur .
Við þurftum að koma með hugmynd og fá fólk í lið með okkur sem við treystum og vildum vinna með , " segir Anna , sem nýverið lék í Völuspá , sem var mögnuð matarleikhúsupplifun í Norræna húsinu .
Bæði Anna og Kristín Lea hafa síðan verið að leika í auglýsingum .
" Maður er alltaf að reyna að koma sér á framfæri í þessum bransa og leita að hlutverkum , " segir Anna sem getur jafnvel hugsað sér að fara í meira nám .
" Stefnan er allavega sett á það að leika .
" ingarun@mbl.is 