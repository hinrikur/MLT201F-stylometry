Íslensku hönnunarfyrirtækin Netagerðin , Sýrusson , Á. Guðmundsson og Lighthouse hafa verið síðustu daga úti í Stokkhólmi á sýningunni Stockholm Furniture Fair , sem er stærsta sýning af þessu tagi á Norðurlöndunum .
Fyrirtækin eru á sameiginlegu íslensku sýningarsvæði en þátttakan er skipulögð af Íslandsstofu .
Sýningin stóð yfir 7.-11. febrúar og er haldin í 61. skipti .
Sýnendur eru 740 frá 31 landi og koma fram með allt það nýjasta í heimi húsgagnahönnunar , lýsingar og efna fyrir heimili sem fyrirtæki .
Aðsókn var ekki ljós þegar þetta var skrifað en fyrirfram var búist við þátttöku allt að 40.000 kaupenda , arkitekta , hönnuða og blaðamanna , þannig að þetta er mikilvægur samkomustaður .
Til að leggja áherslu á stærðina má geta þess að sýningarsvæðið er 40.000 fermetrar í fjórum skálum á svæði sem kallast Stockholmsmässan .
Flestir sýnendur eru eins og gefur að skilja frá Svíþjóð en þar á eftir kemur Danmörk með 84 sýnendur , Finnland með 33 fyrirtæki sem taka þátt og Noregur fylgir þar fast á eftir með 31 þátttakanda .
" Þetta er ótrúlega mikil reynsla og gaman að sjá hvernig hlutirnir ganga fyrir sig á svona stórri sýningu .
Við erum hérna eins og nál í heystakki , " segir Árný Þórarinsdóttir , arkitekt og annar helmingur hönnunarteymisins Stáss , sem er hluti af Netagerðinni .
Netagerðin hóf starfsemi sína haustið 2011 með opnun verslunar við Nýlendugötu og fyrir utan Stáss eru í hópnum Bryndís Bolla , Sigga Heimis og Volki .
Netagerðin hefur íslenska framleiðslu að leiðarljósi og vill nýta þannig íslenska þekkingu og verkvit .
Til viðbótar eru margar vörurnar framleiddar úr íslensku hráefni .
Blaðamenn og kaupendur " Sýningin var opnuð á þriðjudaginn og þá var margt fjölmiðlafólk hér .
Við útdeildum eitthvað á milli 70 og 100 fjölmiðlapökkum með efni um okkur og myndum í hágæðaupplausn , " segir hún .
" Það eru líka margir kaupendur hérna sem eru að leita að einhverju í verslunina sína en líka framleiðendur sem leita að hönnuðum , " segir Árný en sýningin var síðan opin almenningi síðasta daginn .
" Svo á eftir að koma í ljós hvort einhver skrifar um okkur eða hvort við löndum einhverjum samningum , " segir Árný en á meðal nýjunga sem Stáss kynnir í Stokkhólmi er sófaborð .
Sýningin er líka góður staður til að drekka í sig strauma og stefnur .
" Það er margt í gangi , mikið af litum , " segir Árný sem var til dæmis hrifin af danska fyrirtækinu Hay .
Jóhanna Sigurðardóttir forsætisráðherra heimsótti íslenska básinn .
" Forsætisráðherra kom hingað í gær og skoðaði og spjallaði við okkur .
Það er mikill heiður að hún hafi gefið sér tíma til þess .
" Hún segir Íslendingana standa saman .
" Það er mjög góð stemning hérna og allir hjálpast að , eins og að setja upp básinn .
" Mikilvægt að hitta fólk í eigin persónu Berglind Steindórsdóttir frá Íslandsstofu er með hópnum þarna úti .
" Það er mjög gaman að forsætisráðherra mætti og gott að fá tækifæri til að gefa henni innsýn í þennan hönnunarheim á sýningunni , " segir Berglind og ítrekar mikilvægi sýninga sem þessara .
" Ef þú ætlar á annað borð að fara í útflutning af einhverri alvöru er þetta staður til að hitta rétta fólkið .
Allur undirbúningur er líka mikilvægur .
Það eru þessar sýningar sem gilda til að komast í sambönd .
Þær gera það ennþá , þrátt fyrir tilkomu netsins .
Að hitta fólk í eigin persónu er svo mikilvægt .
Það stendur alltaf fyrir sínu .
Þetta er helsta sýningin á Norðurlöndunum og hún er mjög mikilvæg fyrir þetta svæði , " segir Berglind .
" Aðsókn minnkaði á allar sýningar eftir hrun en það eru þeir sem taka ákvarðanirnar sem mæta á svæðið og það er það sem skiptir máli .
" 