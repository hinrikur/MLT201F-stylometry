Bandaríkjamenn héldu í vikunni áfram árásum á hryðjuverkamenn innan ættbálkasvæða Pakistana .
Á annan tug meintra vígamanna féllu .
Árásirnar nú eru gerðar án samvinnu eða samþykkis hérlendra stjórnvalda og vekja ekki bara reiði almennings heldur líka spurningar um tilgang en afleiðingar eru ljósari .
Pakistan er púðurtunna ef marka má alþjóðlega fjölmiðla á borð við Newsweek og skilgreint sem eitt hættulegasta land heims um þessar mundir .
Ekki endilega hættulegt ferðamönnum heldur miklu fremur hættulegt heimsfriði og það land sem nú fóstrar flesta af alþjóðlegum hryðjuverkamönnum íslamista .
Í þessu gamla bandalagsríki Bandaríkjanna í Austurlöndum hefur Ameríkuhatur náð nýjum hæðum og er líklegt til að sameina landsmenn í landi þar sem stjórnmálin einkennast af sundurlyndi og grófum ásökunum um spillingu .
Sumt í landslaginu hér er Íslendingi harla kunnuglegt svo sem þegar forsætisráðherra og hæstiréttur takast á með stóryrðum .
Það eina sem heldur hlífiskildi yfir hinum óvinsæla Alif Asif Zardari forsætisráðherra er að hans helsti andstæðingur kærir sig ekki um að taka við þeirri efanhagslegu óreiðu sem landið er í .
Næstur til valda á eftir núverandi forsætisráðherra er ekki endilega leiðtogi stjórnarandstöðunnar eins og heima heldur herinn sem hefur fjórum sinnum á hálfri öld hrifsað völdin í sínar hendur .
Það sem helst ógnar Zardari eru ásakanir um spillingu og peningaþvætti en bæði honum og forsetanum hefur verið stefnt fyrir hæstarétt .
Árás inn á viðkvæmt sjálfstjórnarsvæði Héraðið Waziristan þar sem meintir vígamenn voru felldir í tveimur árásum í vikunni tilheyrir fjalllendi á mörkum Pakistan og Afganistan .
Það er ekki nema að hluta undir pakistanskri stjórn .
Þetta er sjálfstjórnarsvæði ættbálkahöfðingja og griðastaður jafnt hryðjuverkamanna , eiturlyfjabaróna og vopnasala .
Völd pakistanska hersins birtast fyrst og fremst í möguleika hans til að loka svæðinu fyrir umheiminum en ómannaðar orrustuflugvélar og flugskeyti Bandaríkjanna skeyta lítið um slíkt bann .
Ættbálkahöfðingjar þessara svæða njóta ýmissa forréttinda í Pakistan og hafa t.d. yfir sjálfskipuðum þingsætum að ráða .
Þeir voru líka í eina tíð taldir helstu vinir hins vestræna lýðræðis og það má rekja stöðuna í dag til þess tíma .
Vestrænir leiðtogar hafa fyrr farið flatt á íhlutun mála í heimi hinna stoltu og ósveigjanlegu Phastuna sem byggja fjöllin beggja vegna landamæra Pakistans og Afganistans .
Á þessu sama svæði náðu heimamenn að auðmýkja heimsveldi bæði Rússa og Breta á 19. öld .
Osama var þeirra maður , ekki okkar " Mér er alveg sama þó að Bandaríkjamönnum líki einn daginn vel við menn eins og Osama bin Laden og ráði hann í sína þjónustu .
Eða þó að þeim líki illa við hann næsta dag .
Mér líkar við ekki við þessa menn , hvorki Obama né Osama sem var upphaflega ekkert annað en málaliði CIA .
Hann var þeirra maður , ekki okkar , " segir Rafiq Gundapur í Rawalapindi .
Hann er Phastuni , fyrrverandi stjórnmálamaður og samstarfsmaður Ali Bhutto , tengdaföður Zardaris forsætisráðherra .
Rafiq er einn örfárra sem fást til að tjá sig við blaðamann Morgunblaðsins undir nafni en þessi sömu sjónarmið einkenna marga þá sem eru hófsamir í stjórnmálum í Pakistan .
Hér gleymist það ekki að upphaflega var það CIA og bandalagsríki Bandaríkjanna sem komu fótunum undir mujahedin-skæruliðana og málaliða á borð við Osama bin Laden .
Þetta var á þeim tíma hluti af kalda stríðinu þar sem öllu skipti að flæma Sovétríkin út úr Afganistan .
Pakistan var milliliðurinn sem sá um að koma sex milljörðum dollara frá CIA og ómældum fúlgum annars staðar frá til íslamistanna og skapa þeim grundvöll sem fátækt samfélag Pakistana í dag kippir ekki í burtu á einni nóttu .
Þó Pakistan grundvalli tilvist sína á múhameðstrú fer því fjarri að róttækir íslamistar hafi verið eða séu sterkir í pakistönskum stjórnmálum .
Þeir hafa ekki náð lengra en að ráða yfir smáflokkum í þinginu og njóta vinsælda á afmörkuðum svæðum .
Fyrir innrás Sovétríkjanna í Afganistan 1979 voru pakistanskir herforingjar nær allir veraldlega þenkjandi og fráhverfir öfgasjónarmiðum í trúmálum .
Þjóðsögur segja að þeir drekki viskí á tyllidögum en slíkt er forboðið af trúarástæðum og vitaskuld bannað með lögum hér í skraufþurru múslimalandi .
En hvað sem líður viskídrykkju þá hefur náið samband hersins við mujahedin-skæruliða breytt afstöðu margra lykilmanna .
Það mátti fyrst greina lítilsháttar breytingu í sömu átt með valdatöku klerkastjórnarinnar í Íran sem varð tæpu ári áður en Sovétmenn réðust inn í Afganistan .
Zia Ul-Hag hershöfðingi sem þá réð hér , svaraði tíðindum frá Íran með því að lýsa yfir að Pakistan væri nú íslamskt ríki en alvaran bakvið þá yfirlýsingu er umdeild .
Það sem fyrst og fremst grundvallaði íslamsvæðingu stjórnkerfis og hers var hið vanhelga bandalag Bandaríkjamanna og mujahedin-skæruliðanna .
Stjórnin telur herinn á bandi Al-Qaeda Almenningur í Pakistan er tilbúinn að tjá sig frjálslega um forsætisráðherrann Zardari , ekkil eftir fyrri forsætisráðherra , Benazir Bhutto , og þá ekki síður um forsetann , Yousaf Raza Gilani .
Hér eru flestir sammála um að þeir séu spilltir og vanhæfir .
En þegar kemur að hernum gegnir öðru máli .
Þeir eru á varðbergi sem illa er við völd hersins því njósnarar hans geta jafnvel birst í líki bláeygra Evrópumanna .
En meðal viðmælenda Morgunblaðsins hér í Pakistan eru ótrúlega margir sem telja herinn mikið skárra afl en hina spilltu stjórnmálamenn .
Óttinn við herinn er ekki ástæðulaus því leyniþjónusta hans , ISI , er , eins og systurstofnanir hennar víða um heim , þekkt að ógnarverkum , pyntingum og morðum .
Jafnvel hátt settir diplómatar og gæðingar stjórnvalda óttast hér um líf sitt þegar stofnunin sýnir klærnar .
Það er því ekki annað hægt en að taka ofan fyrir þjóðarleiðtogunum Zardari og Gilani sem hafa nú í vetur talað tæpitungulaust um herinn .
Forsetinn kallaði hann ríki í ríkinu og lét að því liggja að hann væri ekki saklaus af því að hafa hjálpað Osama bin Laden .
Gagnrýnendur Gilanis í blaðadálkum hafa þó frekar viljað setja ummæli hans á reikning heimsku en hugrekkis ! CIA treystir ekki pakistanska hernum Það er tæplega reiknað með því að þeir félagar Zardari og Gilanti verði endurkjörnir og sennilegasti arftaki í lýðræðislegum kosningum er talinn krikketleikarinn Imran Khan , en hann hefur lofað þjóð sinni að leysa öll hennar vandamál á 90 dögum .
Það á við um verðbólguna sem er hér í hæðum , erlendar skuldir sem sliga landið , hryðjuverkaógnina og rafmagnsleysið en rafmagn er skammtað og tekið af í nokkrar klukkustundir á dag í flestum héruðum og borgarhverfum landsins .
Stefna Imran Khan og flokks hans Tehreek e-Insaf er um margt hófsöm , t.d. í trúmálum , en einkennist vitaskuld af lýðskrumi .
Flokkurinn hefur svo að undanförnu tekið upp harða andstöðu við Bandaríkin en það er hér mjög til vinsælda fallið , bæði meðal hinna hófsömu múslima og hinna .
Eins og fyrr var rakið í pistli í Morgunblaðinu hafa samskipti Bandaríkjanna og Pakistans stórversnað á undanförnum misserum og þar ráða miklu mannvíg bandarískra hermanna og erindreka innan landamæra Pakistans .
Einhverjum kann að þykja að Bandaríkjamönnum sé nokkur vorkunn að hafa viljað vega höfuðóvin sinn , Osama bin Laden , þar sem hann sat í náðum í klukkustundar fjarlægð frá Islamabad , höfuðborg Pakistans .
Það verk var unnið í blóra við pakistanska herinn og það er enginn vafi að CIA deilir þeirri skoðun með forsetanum að í baráttunni við hryðjuverk sé hernum illa treystandi .
Samsæri eða heimska En áframhaldandi víg á meintum hryðjuverkamönnum innan viðurkenndra landamæra Pakistan þjóna engu nema því að skapa hundrað nýja fyrir hvern einn sem veginn er .
Hvað sem tækni Bandaríkjamanna líður eru pakistönsk stjórnvöld þrátt fyrir allt margfalt sennilegri til að ráða niðurlögum vandans , enda raunverulegur stuðningur almennings í landinu við hryðjuverk ekki fyrir hendi .
Þegar að er gáð er stuðningur við heittrúarstefnur íslamista líklega minni í Pakistan en fjölmörgum múslimalöndum og daður herforingjanna við íslamista byggist meir á valdapólitík en sannfæringu .
En hvað vakir þá fyrir Bandaríkjamönnum ? Svarið er ef til vill hluti af flókinni gátu .
Við getum gripið til heimskukenningar sem margir Pakistanar trúa þegar kemur að skiptum Gilanis við herinn og sagt að sama eigi við um loftárásir Bandaríkjamanna hér innan Pakistans .
Árásirnar verða allavega ekki færðar í bókhald hugrekkis þegar til þeirra eru notaðar ómannaðar flugvélar .
Önnur leið er að trúa langsóttri samsæriskenningu sem mjög víða má heyra .
Kasmírskur blaðamaður sem Morgunblaðið hitti í Rawalapindi hvíslar að mér grunsemdum sínum þó ekkert bendi til að nokkur utan okkar tveggja skilji ensku í litla kaffihúsinu við Zaddar-markað .
" Þetta er allt hluti af samsæri CIA og heimsvaldastefnu Bandaríkjanna .
Þeir sjá enga aðra leið út úr þessu en að skapa hér nógu mikinn glundroða til þess að geta réttlætt hernaðaríhlutun í Pakistan eins og í nágrannaríkjunum Afganistan og Írak .
" Bjarni Harðarson skrifar frá Pakistan .
