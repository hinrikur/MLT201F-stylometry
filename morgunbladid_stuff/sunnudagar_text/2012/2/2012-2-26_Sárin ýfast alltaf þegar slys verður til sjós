Hálf öld er síðan vélbáturinn Stuðlaberg NS 102 fórst út af Reykjanesi og allir ellefu skipverjar drukknuðu .
Aðeins fannst lík eins mannanna og aldrei fékkst úr því skorið hvað gerðist .
Hér er slysið rifjað upp og rætt við ekkjur skipstjórans og 1. vélstjórans , sem voru bræður .
Skapti Hallgrímsson skapti@mbl.is Aðeins voru tæp tvö ár frá því lokið var við smíði stálskipsins Stuðlabergs NS 102 í Noregi þegar það sökk í febrúar árið 1962 .
Allir ellefu skipverjar fórust , menn í blóma lífsins , sá yngsti 17 ára og sá elsti um fertugt .
Þar missti 21 barn föður sinn .
Jón Jörundsson skipstjóri og Kristján 1. vélstjóri voru bræður og um borð var einnig mágur þeirra , Karl Jónsson , kvæntur Ester , systur bræðranna .
Aðeins fannst lík eins skipverjans , Péturs Þorfinnssonar stýrimanns , sem rak hjá Fuglavík , skammt norðan við Stafnes .
Þorri skipverja bjó á Suðurnesjum og haldin var minningarathöfn í Keflavík eftir slysið og einnig í Ingjaldshólskirkju á Snæfellsnesi , þar sem foreldrar bræðranna , María Ólafsdóttir og Jörundur Þórðarson bjuggu um tíma .
Ekki vitað hvað gerðist Aldrei fékkst úr því skorið hvað gerðist og það segja ekkjur Jóns og Kristjáns , Ragnheiður Guðmundsdóttir og Jóna Björg Georgsdóttir , hafa verið afskaplega erfitt , og setið í þeim alla tíð .
Stuðlaberg var á síldveiðum við Suðurland á þessum tíma .
Skipið fór frá Vestmannaeyjum á laugardagskvöldi en enginn áttaði sig á því að eitthvað hefði bjátað á fyrr en nokkrum dögum síðar .
Slysið varð annaðhvort um kvöldið eða aðfaranótt sunnudagsins , en það var ekki fyrr en á miðvikudegi sem leit hófst .
Daginn eftir var því slegið upp á forsíðu Morgunblaðsins að ekkert hefði heyrst til Stuðlabergs síðan á laugardag og ellefu manna væri saknað .
Á mánudagsmorgni var Jökulfellið á siglingu um eina mílu út af Stafnesi og sást þá síldarnót í sjónum .
Landhelgisgæslu var tilkynnt um það og María Júlía send á staðinn en komst ekki alla leið vegna veðurs og það var ekki fyrr en síðdegis á miðvikudegi að Slysavarnafélaginu var tilkynnt , að skipsins hefði ekki orðið vart síðan á laugardagskvöld , þegar síðast var haft samband við það út af Selvogi .
Í Morgunblaðinu á fimmtudeginum var rætt við Albert Bjarnason talstöðvarvörð við Keflavíkurradíó , sem síðastur hafði verið í sambandi við skipið , fyrir kvöldmat á laugardeginum .
" Ég var að vinna á talstöðinni á laugardaginn , og einhverntíma fyrir kl. sjö um kvöldið talaði ég við skipstjórann á Stuðlabergi , Jón Jörundsson .
Sagðist hann þá vera staddur út af Selvogi og allt í lagi um borð , " segir Albert í samtali við blaðamann Morgunblaðsins .
Hann segist hafa rætt við skipstjórann nokkra stund um daginn og veginn , aflabrögð og fleira .
" Þetta sama kvöld , bæði fyrir og eftir samtalið við Stuðlaberg , talaði ég við skipstjórann á Bergvík , Magnús Bergmann .
Hann var á þessari sömu leið fyrir Reykjanesið .
Sagði skipstjóri að sæmilegt ferðaveður væri , og endurtók það síðast við mig í dag , að veður hefði ekki verið slæmt .
" Albert sagði að Stuðlabergið hefði átt að vera komið til Hafnarfjarðar eða Keflavíkur fyrir miðnættið á laugardag .
" Mér datt ekkert í hug fyrr en hringt var til mín í dag [ miðvikudag ] , en ég hafði gert tilraunir að ná sambandi við skipið frá því á mánudag eftir beiðni .
Ég vissi , að skipið átti að vera komið inn um það bil tveimur tímum á undan Bergvíkinni frá Keflavík .
Þegar svo Bergvíkin kom hingað og ekkert fréttist til Stuðlabergsins , þá var ég þó grandalaus , vegna þess að skipið hefði getað farið til Hafnarfjarðar eða annað .
Það var ómögulegt að hugsa sér , að illa hefði farið .
Það var hlustað vandlega hér um allt Suðvesturland , vegna strandsins við Hjörleifshöfða [ þar sem bátur strandaði þessa helgi ] , en ekkert heyrðist í Stuðlaberginu .
Ef eitthvað hefði verið sent frá skipinu hefði það örugglega heyrzt .
" Huldukona vitjaði Ragnheiðar Jóna Björg , eiginkona Kristjáns 1. vélstjóra , gaf Stuðlaberginu nafn í Mandal í Noregi árið 1960 .
Ragnheiður , eiginkona skipstjórans , var þá heima á Íslandi , komin á steypirinn eins og hún orðar það sjálf , ólétt að Hafrúnu sem fæddist um sumarið .
Ragnheiður og Jón eignuðust aðra dóttur , Brynhildi , tæpu ári síðar og systurnar voru skírðar saman .
" Jörundur og María tengdaforeldrar mínir bjuggu á Elliða í Staðarsveit , bæ sem nú er löngu kominn í eyði , þar sem stór steinn í túninu heitir Gýgjarsteinn .
Gat er í fjallinu og sagt að steinninn hafi oltið fyrir mörg hundruð árum niður túnið .
Tengdamóðir mín sagðist hafa séð huldukonu þarna og þegar ég gekk með Hafrúnu dreymdi mig að huldukonan kæmi til mín ; hún sagði mér allt um slysið en ég áttaði mig ekki á því fyrr en síðar hvað hún átti við .
Það eina sem ég mundi úr draumnum var nafn stúlkunnar sem hún rétti mér ; Hafrún , vegna þess að ég hafði aldrei heyrt þetta nafn áður .
Nafnið greyptist í huga mér .
" Systurnar Brynhildur og Hafrún voru skírðar saman .
" Jón hélt á Hafrúnu þegar hún var skírð og ég á Brynhildi , þeirri yngri .
Og við athöfnina sá ég Hafrúnu alveg eins og í draumnum þegar huldukonan talaði við mig .
" Ragnheiður bætir því við að eiginmaður hennar bar millinafnið Hildiberg , einmitt vegna þess að huldukonan bað Ólöfu tengdamóður hennar að skíra drenginn því nafni .
Jóna Björg og Ragnheiður segja báðar að þær upplifi hvarf Stuðlabergsins á ný í hvert skipti sem sjóslys verður .
" Síðast rifjaðist allt upp fyrir mér þegar ég heyrði Eirík Inga [ Jóhannsson ] segja frá því í sjónvarpinu þegar hann komst af eftir að Hallgrímur SI sökk um daginn .
En þetta er gangur lífsins ; svona er að vera gift sjómanni , " segir Ragnheiður við Sunnudagsmoggann .
" Þetta var þannig slys að enginn vissi neitt og mér fannst hræðilegt að það skyldi aldrei koma fram .
Verst af öllu var að enginn skyldi hafa áttað sig á neinu og ekki hafi verið farið að leita fyrr en svona löngu eftir slysið , " segir Ragnheiður .
Hún segist alltaf hafa verið með stillt á bátastöðina og hafa heyrt í Jóni manni sínum tala við Keflavíkurradíó á laugardagskvöldinu .
" Ég ákvað því að baka eitthvað fyrst þeir væru á heimleið .
Ég hringdi svo í Keflavíkurradíó á sunnudagsmorguninn og spurði af hverju þeir væru ekki komnir heim og þá var mér sagt að öll skip hefðu snúið við .
Við vorum því allar rólegar vegna þess að skipin hefðu farið aftur til Vestmannaeyja .
" Eftir hálfa öld situr slysið skiljanlega enn í konunum sem misstu menn sína .
Jóna Björg nefnir sem dæmi að nákvæmlega fimmtíu árum eftir slysið – föstudaginn 17. febrúar sl. – hafi hún verið við minningarathöfn um Magnús Þórarin Daníelsson , einn sjómannanna sem fórust með Hallgrími SI. Þannig vill til að Magnús átti heima í næsta húsi við Jónu Björg í Njarðvík fyrir margt löngu .
" Ég var kvíðin að fara á minningarathöfnina , en ég hafði gott af því .
Mér leið betur á eftir .
Það var erfitt , ég get ekki neitað því , þótt svona mörg ár séu liðin ; þótt ég giftist aftur og hafi haft það gott í lífinu .
Allt rifjast þetta óneitanlega upp fyrir manni á svona stundum , og reyndar alltaf þegar sjóslys eiga sér stað , " segir Jóna Björg Georgsdóttir .
Harmafregn Harmafregnin heljar þunga , hljómar yfir sæ og grund .
Marga sveina mæta , unga , marinn tók á skammri stund .
Bresta strengir bjartrar vonar , biðjum Guð um þrek og frið .
Sona tveggja og tengdasonar , tregaþrungin söknum við .
Þeir , sem út á sjóinn sækja , sífellt hættum vita af , skyldustörfin stöðugt rækja , stormur þó að rjúki ' um haf .
Þeir eiga allrar þjóðar hylli , þakkir fyrri unna dáð .
Lífs og hels er mjótt á milli , mikil örlög hvergi skráð .
Þegar hafsins hetjur falla , hjörtun titra sorgar klökk .
Fyrir tryggð og ástúð alla , ástvinirnir senda þökk .
Huggun veita von og trúin , vinir lifa í fegri heim .
þegar lífsins þraut er búin , þá er gott að mæta þeim .
Lyftum hug til ljóssins hæða , leitum styrks í bæn og trú .
Mildur Drottinn mun hér græða , meinin öll , sem blæða nú .
Mætra drengja minning lifir , myrkur þó að ríki ' um sinn .
Sólin ljómar sænum yfir , sendir geisla í hjörtun inn .
Þetta ljóð Oddfríðar Sæmundsdóttur var flutt við minningarathöfn í Ingjaldshólskirkju á Snæfellsnesi .
Oddfríður var systir Jóhanns Sæmundssonar , sem María móðir bræðranna Jóns og Kristjáns kallaði fósturbróður sinn , því þau voru lengi saman í sveit .
