Árið 1971 kom Salmann Tamimi til Íslands frá Palestínu , þá 16 ára gamall .
Hann hefur búið á Íslandi í rúm fjörutíu ár , er tölvunarfræðingur að mennt og starfar sem tölvunarfræðingur á Þjónustu- og þekkingarmiðstöð fyrir blinda og sjónskerta í Hamrahlíð .
Hann er einnig formaður Félags múslima á Íslandi .
Af hverju komstu til Íslands árið 1971 ? " Ég bjó í Jerúsalem og eftir hernám Ísraelsmanna árið 1967 var orðið ansi erfitt að vera þar .
Allt öðruvísi en áður því það var dýrlegt að alast upp sem barn í Jerúsalem fyrir hernámið .
Þar var mjög fallegt og dálítið sveitalegt , ekki sami ys og þys og er núna .
Eftir hernámið umturnaðist allt og öllum háskólum var lokað .
Ég var búinn með menntaskólann og eini möguleiki minn til að komast í framhaldsnám var að fara til Evrópu eða Bandaríkjanna .
Ég ákvað að fara til Bandaríkjanna og læra læknisfræði , en hafa viðkomu á Íslandi , fá vinnu þar í einhverja mánuði og safna þannig fyrir farinu til Bandaríkjanna .
Í flugvélinni á leið til Íslands voru íslensk hjón og ég man að konan var ófrísk .
Ég hélt að vélin myndi lenda í Reykjavík , var með kort og spurði hjónin hvort vélin myndi lenda í miðbænum .
Nei , hún lendir lengst í burtu , sögðu þau .
Þau tóku mig undir sinn verndarvæng frá Keflavík til Reykjavíkur og borguðu fyrir mig bæði í rútuna og leigubíl .
Ég er alltaf þakklátur þessum hjónum og langar til að senda þeim kveðju ef þau muna eftir 16 ára dreng .
Vonandi get ég einhvern tíma tekið í hönd þeirra og þakkað fyrir mig .
Þegar ég kom til Reykjavíkur bjuggu þar 80.000 manns , svipaður fjöldi og í Jerúsalem .
" Einangraður á Íslandi Hvað var erfiðast við að vera á Íslandi sextán ára gamall ? " Það erfiðasta var að koma hingað , vera aleinn og hafa engin tengsl við fjölskylduna .
Pabbi var dáinn , dó úr heilablóðfalli þegar ég var þrettán ára , en mamma og systur mínar voru í Palestínu .
Þegar ég fór frá mömmu var eins og fótunum væri kippt undan mér .
Bróðir minn var hérna á Íslandi en það var ekki nóg .
Ég var mjög einmana .
Þá var engin þjónusta fyrir útlendinga eins og er núna , það var enginn að hugsa um útlendinga .
Enginn spurði : Hvað ertu að gera hérna aleinn , 16 ára gamall , og hvað er hægt að gera fyrir þig ? Það var enginn til að leiða mig í gegnum þetta nýja líf .
Þegar ég var búinn að vera þrjár vikur á Íslandi hrundi ég saman og hágrét .
Ég var sextán ára gamall og þekkti engan á Íslandi og þurfti að bjarga mér .
Ég vildi fara heim til mömmu og systra minna .
Ég var mjög einangraður á Íslandi og gat ekki haft mikið samband heim .
Sundum var hægt að hlusta á arabískt útvarp í gegnum stuttbylgju en þá voru oftast stöðugar truflanir og ekkert heyrðist almennilega .
Núna er ég með gervihnattadisk og nettengingu og get verið í stöðugu sambandi við Palestínu .
Á þessum tíma leið mér mjög illa að hafa engin tengsl heim en ég lifði þetta samt af .
" Fannstu ekki fyrir einangrun vegna þess að kunna ekki íslensku ? " Tungumálið var ekki mikil hindrun því ég talaði góða ensku og það sama gerðu flestir sem ég hitti .
Ég fékk vinnu hjá S. Helgason , vann eins og hver annar verkamaður og lyfti steinum allan daginn .
Ég hafði verið í skóla allt mitt líf og aldrei áður unnið erfiðisvinnu .
Ég fékk svo mikla vöðvabólgu að ég gat ekki lyft handleggnum til að bera sígarettu að vörunum , ég varð að beygja höfuðið .
Ég þurfti að læra á svo margt nýtt .
Í Reykjavík var búðum lokað klukkan tólf á laugardögum , sem mér fannst mjög skrýtið og ég var lengi að átta mig á því .
Ég var að vinna til tólf á laugardögum og stundum hafði ég gleymt að fara í búðir og þurfti að lifa á gömlu brauði alla helgina .
Ég var líka á togara , sem var Röðull frá Hafnarfirði .
Þar talaði enginn ensku og eitt það fyrsta sem ég lærði á íslensku var : Helvítis , helvítis , helvítis ! Ég var fljótur að læra tungumálið og eftir tvo til þrjá mánuði var ég farinn að bjarga mér .
Skipsfélagarnir tóku mér vel en ég var líka duglegur og vildi læra af þeim .
Ég þekkti ekki sjóinn og hafði ekki séð skip áður en ég kom til Íslands .
Ég vissi ekkert um sjómennsku og það er ekki hægt að segja manni hvernig lífið á sjónum er , maður verður að uppgötva það sjálfur .
Þegar það var snarvitlaust veður og sjórinn braut á skipinu var ég að væflast um þilfarið og mér hefði auðveldlega getað skolað fyrir borð .
Nokkrum sinnum var ég í lífshættu vegna þess að ég fór ekki varlega .
En guð vildi að ég héldi áfram að lifa .
Ég var heillaður af sjónum og í fjögur ár var ég á sumrin á netabátum og línubátum í hinum og þessum byggðarlögum og þannig kynntist ég Íslandi .
Ég vann eins og brjálæðingur fyrstu mánuðina á Íslandi .
Í dag væri manni sem réði sextán ára dreng í vinnu og léti hann vinna allan sólarhringinn stungið í steininn .
En ég tók þessari miklu vinnu eins og sjálfsögðum hlut .
Ég hafði ætlað að vinna um sumarið og safna þannig pening fyrir farinu til Ameríku en það tókst ekki .
Draumurinn um að læra læknisfræði í Bandaríkjunum rættist ekki og sem betur fer hef ég aldrei komið til Bandaríkjanna .
Ég lærði tölvunarfræði við Háskóla Íslands , giftist tvisvar , varð pabbi og afi og árin liðu .
Mér finnst alveg eins og ég hafi komið til Íslands í gær .
" Farðu aftur , farðu burt Hvenær hittirðu fjölskyldu þína í fyrsta sinn eftir að þú fluttir til Íslands ? " Ég heimsótti mömmu og systur mínar þegar ég var búinn að vera eitt og hálft ár á Íslandi .
Þegar ég kom til Palestínu voru Ísraelsmenn búnir að dæma eina systur mína í fimm ára fangelsi fyrir andstöðu við hernámið .
Ástandið í Palestínu var ömurlegt og enga vinnu að fá .
Ég gleymi því aldrei þegar mamma sagði grátandi við mig : Farðu aftur , farðu burt .
Ég var í Palestínu í þrjá mánuði og fór svo til Íslands .
Ég fór ekki aftur til Palestínu í fimm ár .
Mamma dó árið 1982 .
Við múslimar viljum helst jarða fólk samdægurs .
Ég fór frá Íslandi til að vera við jarðarförina en kom degi of seint .
Það var búið að jarða hana , hafði ekki verið hægt að bíða lengur eftir mér .
Það var skelfilegt áfall að missa mömmu .
Auðvitað var erfitt fyrir mig að missa pabba þegar ég var þrettán ára , en þá var mamma samt mitt öryggisnet .
Svo missti ég hana líka .
" Þegar þú komst til Íslands sem unglingur , fannstu þá fyrir fordómum vegna þess að þú værir múslimi ? " Fólk var mjög indælt við mig .
Ég fann ekki fyrir fordómum .
Ég var bara bjáninn sem drakk ekki brennivín , það var bara litið á það sem mitt tap .
Hér hef ég hitt indælt fólk og það hefur haldið mér í landinu .
Viðhorf til múslima hafa breyst gífurlega á síðustu árum og eru orðin miklu neikvæðari en áður .
Þetta sé ég vel þegar ég horfi á samfélagið og les það sem er skrifað á bloggsíðum og sagt í útvarpi .
Sums staðar er verið að troða hatri inn í höfuð fólks .
Fordómar og hatur eru ekki í eðli Íslendinga en blossa upp annað slagið .
Oft eru það ungir karlmenn sem standa fyrir þessu .
Ég er búinn að vera á Íslandi í fjörutíu ár og þessir menn hafa verið að alast upp á þeim tíma og eru að senda mér og trúbræðrum mínum sora .
Mér finnst afskaplega dapurlegt að horfa upp á það .
Þegar ég kom til Íslands voru allir að vinna , þjóðin var bjartsýn og vildi byggja upp þjóðfélagið .
Ég fann eldmóð og áhuga hjá fólki sem vildi bæta stöðu sína , bæði efnahagslega og á öðrum sviðum .
Nú finn ég alltof mikið fyrir neikvæðni og það er mjög niðurdrepandi að tala við fólk sem er alltaf að kvarta og kveina .
Við eigum að bíta á jaxlinn og halda áfram .
Þegar fólk er mjög neikvætt fer hættuleg hugmyndafræði að grassera .
Þá er sagt : Pólverjarnir eru að taka frá okkur störf ...
múslimar ætla að yfirtaka landið .
Þetta gengur ekki og við eigum ekki að hafa umburðarlyndi með svona yfirlýsingum .
Ég hef kært menn til lögreglu fyrir fordómafull ummæli en lögreglan vill ekkert gera .
Ég er ekki sáttur við það .
Við getum ekki látið eins og ekkert sé þegar menn opinbera fordóma og hatur .
" Hræðist ekki dauðann Nú bendir allt til að moska rísi í Reykjavík innan skamms .
Er mikilvægt fyrir múslima að fá sína mosku ? " Ef við horfum á praktísku hliðina þá er mikilvægt fyrir múslima að geta sinnt trú sinni sómasamlega , til dæmis í sambandi við jarðarfarir , giftingar og bænahald .
Hugmyndin með moskunni er að hún sé ekki bara fyrir múslima heldur alla þjóðina .
Allir , hvort sem þeir eru múslimar eða ekki , eiga að geta komið í moskuna , alveg eins og allir geta farið í kirkju .
Þarna á líka að vera rannsóknarsetur þar sem fólk getur kynnt sér og rannsakað íslam .
Þriðjungur mannkyns fylgir íslam og það er til skammar að Íslendingar hafi ekki aðstöðu fyrir svo stóran hóp .
" Fylgja kona þín og börn íslam ? " Konan mín , Ingibjörg Sigurjónsdóttir , tók íslamstrú sex árum eftir að við kynntumst .
Það var hennar ákvörðun .
Íslam boðar að ekki eigi að þvinga neinn til að taka trú .
Konan mín fór að kynna sér íslam og vildi taka þá trú .
Ég á fimm börn , tvö með fyrri konunni og þrjú með seinni konunni , og níu barnabörn .
Börnin mín eru múslimar en eru misjafnlega trúuð , eins og gengur og gerist .
Það er ekki mitt að taka ávarðanir fyrir börnin mín þegar þau eru orðin fullorðin .
Þau ráða sínu lífi .
" Þú ert félagsmaður í Vinstri-grænum , af hverju valdirðu þér þann flokk ? " Mér finnst skylda mín að taka þátt í þjóðfélagsumræðunni og í stjórnmálum á sannfæring mín mesta samleið með Vinstri-grænum .
Mér finnst Vinstri-grænir vera sá stjórnmálaflokkur sem kemst næst því að boða réttlátt samfélag .
Ég trúi því að það eigi að vera jafnræði milli fólks og á sama tíma á einstaklingsfrumkvæði að fá að njóta sín .
Maður á að koma vel fram við náungann og þeir sem búa við ríkidæmi eiga að deila því með þeim sem minna eiga .
" Hvort líturðu á þig sem Íslending eða Palestínumann ? " Hvað er að vera Íslendingur ? Mér þykir vænt um Ísland , bæði land og þjóð , en mínar rætur eru í Palestínu .
Ég veit að ég á aldrei aftur eftir að búa þar en ég mun alltaf berjst fyrir réttindum Palestínumanna því við höfum verið beittir órétti .
" Þegar ég hafði samband við þig fyrir þetta viðtal sagðistu vera í veikindafríi .
Hvað gerðist ? " Ég fékk fyrir hjartað og það var settur í mig gangráður .
Ég er að jafna mig .
Rétt fyrir jól var ég einn heima og fann fyrir sting .
Ég ákvað að hringja í sjúkrabíl og það var farið með mig á spítala þar sem ég fékk rafstuð og síðan gangráð .
" Varstu ekkert hræddur ? " Ekkert sérstaklega .
Ég er trúaður og finn gífurlegan styrk í því að leita til Allah og Kóransins þegar ég er í vandræðum og um leið slappa ég af .
Ég fékk ekki að ráða því að ég fæddist og ég fæ ekki að ráða því hvenær ég dey .
Af hverju ætti ég að vera hræddur ? Auðvitað vil ég vera lengur með fjölskyldunni minni en þótt ég myndi lifa fimmtíu ár í viðbót myndi mér finnast nákvæmlega það sama , ég myndi ekki vilja fara frá fjölskyldunni .
Þannig að það er best að reyna að halda sér á lífi eins lengi og hægt er en ef guð ákveður að taka mann til sín þá er ekkert við því að gera .
Ég hlakka ekki til að deyja en ég hræðist ekki dauðann .
Einhvern tíma förum við öll til guðs .
" 