Það er nauðsynlegt að hafa vettvang fyrir rabb um efni Sunnudagsmoggans og til að taka á móti ábendingum frá lesendum og því hefur Rabbið verið endurvakið , sem löngum var í Lesbókinni , að vísu undir öðrum formerkjum .
Nýverið var umfjöllun um það í blaðinu þegar togarinn Elliði fórst í vonskuveðri 11. febrúar árið 1962 .
Sú frásögn var sögð frá sjónarhorni skipverja á Elliða .
En Ragnar Ingimundarson vekur í bréfi máls á björgunarafreki Bjarna Ingimarssonar og áhafnarinnar á Júpíter : " Í bókinni " Sagan gleymir engum " sem Ásgeir Jakobsson ritaði ( 1989 ) nokkru eftir andlát Bjarna segir m.a. : " Ástæður þess að lítt hafði verið fjallað um þátt Júpíters eru þeim vel ljósar sem þekktu Bjarna – hann lét ávallt lítið yfir sér og hafði ekki mörg orð um það sem hann þó var þekktur fyrir : björgunarafrek , harðfylgi í sjósókn og einstök aflabrögð .
" " Ragnar vekur sérstaka athygli á því , að " það var Bjarni sem heyrði tilkynningu um að Elliði væri í sjávarháska .
Það voru þeir Bjarni og Aðalsteinn Gunnarsson , sem tókst að ná upplýsingum um Elliða og miða hann út .
Það var skipstjórinn , Bjarni Ingimarsson , sem lét knýja skip sitt Júpíter áfram á fullu afli í 10 vindstigum , snjóbyl og haugasjó í tæpa þrjá tíma , sem dugði til að komast að Elliða og senda gúmmíbjörgunarbát til skipbrotsmannanna , sem rétt komust í hann áður en Elliði sökk .
Upplýst er að ganghraði Júpíters svaraði til mesta ganghraða sem skipið átti að geta náð við hagstæðar aðstæður .
Það var svo að sjálfsögðu Bjarni sem stjórnaði aðgerðum við björgun eftir að komið var að Elliða .
" Þá barst kjarnyrt bréf frá Ingrid vegna viðtals við Braga Kristjónsson í desember : " Vasaklúturinn hans Braga var á sínum stað eins og tíðkast í Kiljunni , og neftóbaksdósina vantaði ekki .
Ég verð að segja eins og er : mér býður bara við að horfa á hann snýta sér í þennan flennistóra rauða vasaklút ( ætli hann sé þveginn ? ) og fitla í sífellu í nefinu á sér , veifa og viðra hann .
Þetta er ógeðslegt , oj bjakk ! Getur hann ekki látið af þessum ósið alla vega þessar fáu mínútur sem sjónvarpsmyndatakan stendur ? Annars dáist ég að honum hvað hann er fjölfróður og sigldur , vel menntaður að með ólíkindum er .
Í öllum siðuðum löndum heims snýta menn sér ekki opinberlega .
Ég vildi að hann fengi að lesa bréfið mitt .
" Í viðtali við Brynjar Karl Sigurðsson í dag er tæpt á því í myndatexta að Brynjar hafi farið í fyrirlestraferð í tvö ár með Don Meyer , sigursælasta þjálfara í háskóladeildinni vestra .
Það væri óvitlaust af lesendum að slá upp myndbandi á YouTube , þar sem Meyer tekur við Jimmi V.-verðlaununum árið 2009 .
Þar er rakin saga Meyers og barátta hans eftir harðan árekstur í árslok 2008 , sem breytti lífi hans svo um munaði .
Í ræðu sinni sagðist Meyer hafa sótt kraft í heilræði sem vinur hans fékk frá föður sínum á útskriftardaginn : " Ekki ljúga , ekki kvarta og engar afsakanir .
" Pétur Blöndal 