Pólska ljóðskáldið Wislawa Szymborska lést 2. febrúar síðastliðinn , .
88 að aldri .
Hún hlaut Nóbelsverðlaunin 1996 fyrir ljóð , sem sænska akademían sagði í rökstuðningi sínum , að drægju fram með írónískri nákvæmni " sögulegt og líffræðilegt samhengi í brotum af mannlegum raunveruleika " .
Í umsögninni er Szymborska ennfremur kölluð " Mozart ljóðlistarinnar " og sagt að það sé ekki fjarri sanni " þegar horft er til hinnar miklu andagiftar og af hve miklu áreynsluleysi orðin falla á sinn stað .
En það gætir einnig nokkurs af reiði Beethovens í skapandi verkum hennar " .
Þegar tilkynna átti Szymborsku að hún hlyti verðlaunin , gekk ritara sænsku akademíunnar illa að ná í skáldið , því hún var í sveppatínsluleiðangri .
Og hún vildi helst ekki tala við blaðamenn , en lét loks til leiðast , kvaðst þá ætla að gefa verðlaunaféð til góðgerðarstofnana .
Szymborska var vel að öllum verðlaunum komin , því þótt konan væri hógvær og lítið fyrir athygli , þá sendi hún frá sér afar sterk ljóð .
Ljóðabækurnar voru eitthvað um tugur talsins en fyrstu ljóðin birtust á prenti strax árið 1945 .
Þá var hún í háskóla þar sem hún nam pólsku og félagsfræði .
Auk þess að yrkja þýddi Szymborska ljóð úr frönsku og skrifaði um bókmenntir .
Íslenskir ljóðunnendur vissu vel af Szymborsku þegar nafn hennar barst um heimsbyggðina árið 1996 .
Árið 1993 birtust þrjú ljóð hennar í athyglisverðu þýðingasafni Geirlaugs Magnússonar , Í andófinu , en í því eru ljóð 12 pólskra nútímaskálda .
Geirlaugur bætti um betur þegar hann sendi frá sér safn ljóða eftir hana árið 1999 , Endir og upphaf .
Og Þóra Jónsdóttir sendi einnig frá sér safn með þýðingum ljóða Szymborsku , Útópíu , árið 1996 .
Óhætt er að hvetja lesendur til að kynna sér þessar úrvalsþýðingar .
Í samtali við Morgunblaðið sagði Geirlaugur viðureign þýðandans við ljóð Szymborsku vera erfiða glímu .
" Ástæðan er þó alls ekki sú að Szymborska sé torskilið skáld , þegar maður les ljóð hennar virðast þau auðskilin .
Hún er afar nákvæm og það má svo litlu hnika til að eitthvað tapist .
Í ljóðum hennar er hvergi orðum aukið og hún er skemmtilega háðsk án þess að vera hávær , " sagði Geirlaugur .
Í fréttum af andláti Szymborsku er þess gjarnan getið að hún hafi ekki sent mörg ljóð frá sér um daga , þau voru víst um 350 .
En gæði skálds mælast ekki í fjölda orða eða kvæða .
Gæðin felast í verkunum sem eftir liggja , en Jóhann Hjálmarsson skáld og þýðandi sagði réttilega um Szymborsku hér í blaðinu , að skáldskapur hennar leyndi á sér og að þessi " síreykjandi kattavinur " ætti marga leyniþræði .
Þetta er ljóðið " Apakettir Brueghels " í þýðingu Geirlaugs : Draumur minn um stúdentsprófið tveir hlekkjaðir apar við gluggann fyrir utan hoppar himinninn og hafið svamlar í makindum hjá á mannkynssöguprófi stama og svitna annar apinn skoðar mig glottandi hinn virðist sofa meðan þögnin gleypir spurninguna hvíslar hann að mér svari með því að hrista hlekkina 