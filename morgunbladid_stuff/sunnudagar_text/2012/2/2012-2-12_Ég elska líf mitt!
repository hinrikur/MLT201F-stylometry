7.00 Vaknaði úthvíld .
Hafði farið snemma í rúmið sem ég reyni að gera allavega einu sinni í viku .
Hugleiðsla , smá yoga og teygjur og svo kaffibolli .
Þá fer ég yfir daginn og hvað ég vil fá út úr honum og hvað ég þarf að gera .
9.00 Myndataka fyrir Arev , gaman að byrja daginn svona því ég er svo lítið í svona myndatökum núorðið .
Öðruvísi myndatökur gera daginn öðruvísi .
10.00 Eftir töku lít ég inn í kaffi til nemendanna á öðru ári í Ljósmyndaskólanum .
Það er að hefjast tími hjá Spessa ljósmyndara sem kom hingað frá Bandaríkjunum til að kenna .
Spessi hefur kennt hér í alla vega átta ár og það er alltaf svo rosalega gaman að sjá það sem verður til í kúrsunum hans og hvernig hann fær nemendur til að opna sig á allt annan hátt en þeir hafa áður gert .
Mjög spennandi að fylgjast með og heyra fyrstu hugmyndir og sjá svo hvert verkið þróast .
11.00 Fer með spegilinn , sem ég fann í draslinu í húsnæðinu sem við erum að gera upp og er við hliðina á okkur , til Benna innrammara en það kemur til með að stækka húsnæði skólans um næstum helming .
Ekki það að skólinn sé að fjölga nemendum , heldur erum við að bæta aðstöðuna .
Sandra er niðri í skóla , hún er að leggja lokahönd á myndirnar sem setja á upp í Tjarnarbíói á Vetrarhátíðinni og við veltum fyrir okkur uppsetningunni , röðinni og hvort allar myndirnar eigi að vera með eða ekki .
Thói er að stækka myndir og er að velta fyrir sér hvernig hann nái vissum dökkum tón í skinntón .
Anna kemur í stúdíóið og við veltum fyrir okkur lýsingu og hvar hún eigi að mynda .
13.00 Vá hvað klukkan er orðin margt ! Anna Gyða er með einkaviðtal sem mér finnst rosalega skemmtilegur hluti af kennslunni og vinnunni minni í skólanum .
Ég kláraði að prenta út myndir sem ég ætla að klæða portfólíukassann minn , en á laugardaginn er ég að fara í " portfolio review " á vegum FÍSL ( Félags íslenskra samtímaljósmyndara ) og Ljósmyndasafns Reykjavíkur , en hingað til landsins eru komnir sex sýningastjórar eða safnstjórar frá Evrópu og Ameríku til að skoða portfólíu hjá ljósmyndurum sem eru í FÍSL .
Í fyrsta sinn sem þetta er gert með þessum hætti hérna heima og verður spennandi að sjá hvernig það kemur út .
Það er svo frábært að sjá hvað ljósmyndun er að verða fjölbreytileg hérna heima , tækifærin að aukast og ljósmyndun að öðlast aukna virðingu meðal Íslendinga , ekki síst sem list 17.00 Fór og hitti krakkana uppi á Laugavegi en útskriftarhópurinn sem útskrifaðist síðasta laugardag er með sýningu á Laugavegi 95 og stendur hún fram á sunnudag .
Aðeins minni traffík búin að vera í dag , en hina dagana enda grenjandi rigning og fáir á Laugaveginum , en annars er búin að vera mikil aðsókn enda mjög ólík og spennandi verk sem nemendur eru að sýna .
18.00 Kem heim , borða , hringi nokkur símtöl og huga að málum .
20.00 Bíókvöld uppi í skóla , " War Photography " , rosalega góð mynd um stríðsljósmyndara sem hefur verið að taka stríðsmyndir undanfarin 30 ár og sitt eigið verkefni , fátækt í heiminum .
Magnaðar myndir sem segja mikla sögu hver og ein .
Sögu um mikla þjáningu og óréttlæti .
Mæli eindregið með henni .
Lendi á skemmtilegu spjalli eftir bíókvöldið .
Taka er í gangi í stúdíói skólans .
Allt á iði og mikil sköpun í kringum mig .
Ég elska líf mitt ! Þvílík forréttindi að fá að vinna við það sem manni finnst skemmtilegt .
22.30 Kem heim , skrifa þessar línur og á svo eftir ca klukkutíma vinnu fyrir portfólíó-reviewið á laugardaginn .
Ekkert stress , bara að fara yfir og gera allt klárt .
02.00 Festist smá niðri við vinnu , ekki óalgengt að ég geri það , tíminn flýgur frá manni þegar maður byrjar í sköpunarvinnu .
Fer yfir daginn og sofna með opnar svalirnar .
Elska að finna kuldann inn og hugsa um allt það skemmtilega sem ég gerði í dag .
