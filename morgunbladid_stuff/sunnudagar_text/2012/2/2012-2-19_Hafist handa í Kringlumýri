Í næsta yfirlætislítilli frétt í Morgunblaðinu í maí 1984 segir að fáum dögum fyrr hafi hafist framkvæmdir við verslunarmiðstöð Hagkaups " í nýja miðbænum , austan Kringlumýrarbrautar í Reykjavík , " eins komist er að orði .
Tilboð í jarðvinnu höfðu þá verið opnuð nokkru fyrr og nú var veður til að skapa .
Pálmi Jónsson , stofnandi og eigandi Hagkaups , tók fyrstu skólfustunguna og svo fór allt í fullan gang .
" Verslunarmiðstöðin er byggð á vegum Hagkaups sem mun flytja aðalstarfsemi sína í húsið , en jafnframt munu 45 sérverslanir af ýmsum stærðum vera innan veggja verslunarmiðstöðvarinnar og munu þær flestar vera við yfirbyggða göngugötu , " sagði í frétt blaðsins þar sem fram kom að opna ætti þessa stóru verslun í júní 1987 .
Eflaust þótti einhverjum þar hátt vera stefnt en öll viðmiðin reyndust þó vera vel grunduð .
Reyndar var komið fram í ágúst þegar verslunarmiðstöðin var opnuð , en frávikið var ekki stórvægilegt .
Um 1970 ( og fyrr ) voru byggðir nokkrir verslunarkjarnar í Reykjavík , Austurver , Suðurver , Glæsibær , Grímsbær og Kjörgarður auk Skeifunnar .
Kringlan , eins og verslunarmiðstöðin var nefnd , var samt sem áður fyrsta eiginlega miðstöðin og þótti algjört nýmæli að innandyra væru heilar göngugötur þaðan sem var innangert í verslanir .
Árið 1991 var svo Borgarkringlan opnuð , minni verslunarmiðstöð milli Kringlunnar og Borgarleikhússins sem hýsti meðal annars Kringlukrána og margar gjafavöruverslanir .
Árið 1997 voru síðan Kringlan og Borgarkringlan tengdar saman í eina byggingu með stórri millibyggingu .
Og nú þegar komið er fram á árið 2012 eru í Kringlunni starfræktar yfir 170 búðir , veitinga- og þjónustustaðir .
Þar eru og bókasafn , fasteignasala , kvikmynda- og leikhús , læknastofa , áfengisverslun og svo mætti áfram telja .
Kringlan er líklega einn fjölsóttasti staður landsins .
Á tuttugu ára afmæli Kringlunnar árið 2004 var til dæmis áætlað að þangað kæmu yfir fjórar milljónir gesta árlega .
Stór verkefni eru jafnan verk margra manna og hugmyndir þróast á löngum tíma enda þótt tíminn sverfi söguna til og einfaldi umræðu .
Ekki verður þó farið í grafgötur um að Kringlan var fyrst og síðast byggð að frumkvæði Skagfirðingsins Pálma Jónssonar , sem var maður sem markaði skil .
" Hann er duglegur bisnessmaður og hefur sýnt það í sínu lífi að hann er kraftmikill .
Hefur gert marga mjög góða hluti .
Hvort hann er að færast um of í fang með Kringluævintýrinu getur auðvitað aðeins sagan sagt til um , en hann hefur aldrei troðið neinum um tær með óheiðarlegum hætti og á allt gott skilið .
Það er kraftur í honum , " sagði í nærmynd af Pálma í Helgarpóstinum árið 1987 , en hann lést í Reykjavík árið 1991 , tæplega sjötugur að aldri .
Sigurður Bogi Sævarsson sbs@mbl.is 