Hvað ætlar þú að lesa fyrir barnið þitt í kvöld ? " Á þessari spurningu endaði rithöfundurinn Jón Kalman Stefánsson fyrirlestur á ráðstefnunni Alvara málsins – bókaþjóð í ólestri , sem var haldin í Norræna húsinu síðasta laugardag .
Fyrirlestrinum var útvarpað á Rás eitt í vikunni og það var við þessa spurningu sem ég fór að velta fyrir mér skyldu minni sem foreldri að lesa fyrir barnið mitt .
Því í mínum huga er það skylda að foreldrar lesi fyrir börnin sín .
Í hugum margra ber orðið skylda neikvæða merkingu en skyldurnar eru líka margar jákvæðar .
Mín ljúfasta skylda er að lesa fyrir barnið mitt á kvöldin , áður en það fer að sofa .
Því miður eru margir foreldrar sem láta þessa ánægjustund framhjá sér fara .
Það er ekki aðeins að lestur auki orðaforða og skilning hjá barninu heldur gefur það því svo margt annað auk samvista við þann sem gefur sér tíma til að lesa fyrir það .
Út frá bókavali barnsins má sjá ýmislegt um þroskastig þess .
Sonur minn er að verða fjögurra ára og um nokkurt skeið hafa bækur með smá hryllingi verið í uppáhaldi , hann er líka að uppgötva heiminn og sjálfstæði sitt .
Nú eru það bækur með úlfum , refum , bófum , sjóræningjum og skrímslum sem verða fyrir valinu .
Hin klassíska íslenska barnabók Helgi skoðar heiminn er líka vinsæl enda Helgi lítill pjakkur sem fer einn í ferðalag um heiminn sinn og lendir í ýmsum ævintýrum .
Oft getur verið erfitt að komast í gegnum kvöldlesturinn því spurningaflóðið er mikið ; afhverju og hvað þýðir þetta orð ? Spurningunum verður að svara því það er hluti af lestrarstundinni að fræða og hjálpa þeim að skilja það sem lesið er .
Ég trúi ekki að nokkurt foreldri vilji fara á mis við þá ánægjustund að lesa fyrir barnið sitt .
Hvað ætlar þú að lesa fyrir barnið þitt í kvöld ? 