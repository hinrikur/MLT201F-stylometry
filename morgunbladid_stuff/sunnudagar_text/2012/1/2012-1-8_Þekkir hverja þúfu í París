Ég held að ég hafi fæðst með þessa einkennilegu þrá til Parísar , " segir Kristín hlæjandi og bætir því við að alla tíð hafi hún ætlað að gera frönsku að öðru móðurmáli sínu .
" Ég tók frönskuna í fjögur ár í menntaskóla og fékk alltaf hæstu einkunn .
Á meðan samnemendur mínir voru að velja sér framhaldsnám og skrá sig í háskóla stökk ég um leið og ég losnaði úr menntaskóla til Parísar , en það átti eftir að koma mér í koll síðar að hafa ekki B.A.-próf .
" Hún varð au-pair hjá fransk-líbanskri fjölskyldu .
" Það var mjög lærdómsríkt .
Ég var ákveðin í að læra frönsku og sökkti mér í lestur , horfði á sjónvarpið og hlustaði á útvarpið og gat eftir árið vel haldið uppi samræðum .
Ég vildi vera áfram í París og ákvað að fara þar í háskóla og læra sálfræði .
" Kristín segir það þó ekki hafa verið vegna mikils áhuga á þeim fræðum heldur hafði hún áhuga á kvikmyndagerð og taldi sálfræðina vera góðan grunn fyrir það .
" Til þess að gera langa sögu stutta varð ég fyrir hrikalegum vonbrigðum með háskólann , þetta var einfaldlega sálfræðilegur hryllingur .
Í frönskum háskólum eru allir teknir inn og þarna vorum við 800 nemendur í fyrirlestrum , svo ég var bara dropi í hafið , ólíkt því sem ég var vön á Íslandi .
Alla jafna er ég námfús en eina ástæðan fyrir því að ég kláraði þennan vetur var að fá námslán frá LÍN .
" Vann á grænu kössunum við Signubakka Kristín fór því næst í lítinn einkaskóla í kvikmyndagerð og kláraði hann .
" Ég var aðeins að vinna við kvikmyndagerð með félögum í skólanum , ekkert meira en það , en hins vegar vann ég líka sem bóksali við Signubakka og þjónustustúlka .
Það var ævintýri að vinna sem bóksali en það gerði ég í tvö ár .
Þetta er mjög sérstakt samfélag og skemmtileg menning .
Það má segja að þarna þrífist nokkurs konar Bragar Parísarborgar , " segir Kristín hlæjandi og vísar þar í Braga Kristjónsson bókakaupmann í Reykjavík .
" Bóksalarnir eru fólk sem hefur ástríðu fyrir notuðum bókum en hver og einn hefur sína sérgrein , hvort sem það eru matreiðslubækur eða höfundar á ákveðnu tímabili .
Þeir vita nákvæmlega hvar og hvenær hver bók hefur komið út , hvort aðeins hefur verið gefið út eitt upplag eða fleiri , svo fátt eitt sé nefnt , " segir hún en neitar er hún er spurð hvort það séu ferðamennirnir sem halda þessu uppi .
" Nei , það eru safnarar um víða veröld og svo Parísarbúar sjálfir .
Þeim þykir svo vænt um bóksalana að þeir kaupa bækurnar frekar við Signubakka jafnvel þótt ef til vill sé hægt að fá ódýrari eintök á netinu eða í stóru bókabúðunum , sem því miður eru einnig farnar að selja notaðar bækur .
Bóksalarnir á Signubökkum eru farnir að bregðast við þessari samkeppni með því að vera með síður á netinu , svo þar mætir gamli tíminn hinum nýja .
Arnaud , maðurinn minn , hefur verið bóksali á Signubökkum í 10 ár , tvö síðustu árin með sinn eigin rekstur .
Hann selur mikið á netinu líka .
" Kvikmyndgeirinn átti ekki við mig Leið Kristínar lá heim árið 1996 og hér dvaldi hún í nokkur ár .
" Ég komst aðeins inn í kvikmyndageirann hér , ekki mikið en nóg til þess að finna að þetta ætti í raun og veru ekki við mig .
Það er geysilega dýrt að búa til kvikmyndir og því er sífellt verið að hugsa um peninga og hvernig eigi að afla þeirra og þetta er mikið hark .
Ég dáist hins vegar að fólki sem er í þessu fagi .
" Svo þar var enn ein krókaleiðin .
Og Kristín hélt áfram að þræða þær .
" Stuttu seinna var auglýst starf umsjónarmanns yfir erlendu efni hjá RÚV .
Ég hafði allt í starfið , það þurfti að greina sjónvarpsefnið og þann bakgrunn hafði ég úr kvikmyndaskólanum , gerð var krafa um frönskukunnáttu og hana kunni ég – og það þurfti B.A-próf í einhverju en það hafði ég ekki , " segir hún og brosir þrátt fyrir allt .
" Ég skellti mér því í frönsku í háskólanum og hef ekki séð eftir því þar sem það kom sér vel síðar meir .
Mörgum fannst þetta hins vegar ódýr lausn hjá mér en ég komst til Parísar á sumrin , þar sem ég vann á sumrin sem þjónustustúlka og eitt ár var ég skiptinemi .
Og ég þurfti að hafa þennan málvísindabakgrunn til að komast í meistaranámið sem ég stunda í dag .
" Hrasaði um þýðingarverkefni Lífið hélt áfram að leiða Kristínu um sína krákustíga og sumarið 1998 kynntist hún verðandi eiginmanni sínum Arnaud .
Hann fór með henni til Montpellier í skiptinám einn vetur , og svo komu þau sér fyrir í París árið 2000 .
Síðan þá hefur hún vart farið frá París og unnið við þýðingar og fararstjórn .
Hún hefur nú búið þar í um 22 ár .
Og enn hrasaði Kristín um krók eða krókur um hana því fyrir tilviljun bauðst henni þýðingarverkefni .
" En nú kom B.A-prófið í frönsku sér vel , sérstaklega málvísindin .
Hún hafði nóg að gera þar , enda eins og Þórbergur Þórðarson sagði í Eddu : " Þar sem vér ferðumst um héruð eða komum í ókunnug hús , girnumst vér að vita hitt og þetta , sem gerzt hefur í héraðinu eða húsinu .
" Og ferðalangana , oftast Íslendinga , fýsti að vita margt um París .
" Ég vann fyrir mér með fararstjórn í París , fyrst fyrir ferðaskrifstofuna Terra Nova , síðar sjálfstætt undir heitinu Parísardaman .
Mér finnst afskaplega skemmtilegt að fara með ferðalanga um borgina en mér fannst hinar nýtilkomnu þýðingar einnig mjög spennandi og í framtíðinni hafði ég hugsað mér að vinna við hvort tveggja .
Þetta voru einkum nytjaþýðingar en veittu mér engu að síður það mikinn innblástur að ég ákvað að sækja um í M.A-námi í þýðingafræði við Háskóla Íslands .
Það var svo mikið að gera hjá mér í leiðsögninni að mitt nánasta hélt að nú væri ég alveg gengin af göflunum .
Hvernig ætlaði ég að koma fyrir námi í sólarhringnum ? " En Kristín var svo sannarlega búin að læra að það er ekkert öruggt í þessu lífi og betra að hafa fleiri en eitt egg í körfunni .
" Það var eins og skorið væri á snæri þegar hið margumtalaða hrun varð árið 2008 og það sást ekki ferðalangur í heilt ár á eftir það .
Þýðingarnámið reyndist því blessun í dulargervi .
" Þýðingar geta verið spegill þjóðfélagsástands Hún segir mikilvægt að smáþjóð eins og Íslendingar hafi aðgang að og eigi góða þýðendur .
" Við viljum vera bókmenntaþjóð og við viljum taka þátt í og vera virk í alþjóðlegu samstarfi og að tekið sé mark á okkur .
Við verðum þá að þekkja helstu bókmenntatexta heimsins og eins er það mikilvægt að við getum þýtt án vandkvæða lagaleg skjöl í alþjóðaumhverfi eins og t.d. það sem varðar ESB og gert þau aðgengileg .
" Kristín segir að það hafi alltaf verið borin ákveðin virðing fyrir þýðingum í bókmenntageiranum en fólk hafi kannski ekki verið meðvitað um mikilvægi þeirra fyrr en nýlega .
" Þýðingafræði er vaxandi grein í dag út um allan heim og það eru fleiri og fleiri sem eru að rannsaka þýðingar .
Þær geta verið ákveðinn spegill á þjóð og þjóðfélagsástand , hvort borin var virðing fyrir frumtextanum eða hvort allt var staðfært svo dæmi sé tekið .
Það eru til dæmis til þýðingar á Línu langsokk í Frakklandi þar sem textanum er hreinlega breytt og hún á mömmu .
Það er ekki langt síðan Lína langsokkur kom út hér í réttri þýðingu , þ.e. sem næst frumtextanum .
" Sjálf hefur Kristín þýtt bókmenntaverk en það var hluti af lokaverkefni hennar í M.A. náminu og Bjartur gaf út .
" Sú bók heitir Rannsóknin og er eftir Philippe Claudel .
Bókmenntaþýðing er allt annað en nytjaþýðing .
Höfundurinn vomir yfir manni .
Það er mjög krefjandi að losa sig undan byggingu frummálsins og gera textann íslenskan .
Það þarf iðulega að taka ákvarðanir varðandi túlkun , hvað var mikilvægt , hvað má aðlaga , jafnvel breyta .
Bókin er ádeila á nútímaþjóðfélag og stórar samsteypur sem gera manninn , einstaklinginn , að engu nema hlekk í keðju þeirra .
Ég mæli með því að halda þessari bók t.d. að menntaskólanemum og yngri fullorðnum lesendum , en hún er þó góð fyrir alla .
" Kristín vinnur nú að ritgerð um þessa þýðingu og stefnir á útskrift úr þýðingafræðinni í vor .
Uppbygging í París þrátt fyrir efnhagslegan samdrátt Það eru 22 ár síðan Kristín flutti til Parísar og margt hefur breyst .
" Frakkland hefur alltaf verið í smákreppu eins og Ísland er að upplifa núna .
Það hefur alltaf verið samdráttur hér frekar en þensla , en nú er svartara yfir .
Þegar evran var tekin upp hækkaði allt í verði og verð á smávöru og á kaffi- og á veitingahúsum hefur hækkað mjög mikið fyrir innfædda , " segir Kristín en nefnir jafnframt að Parísarbúar hafi alltaf staðið dálítið sér og séu dálítið öfgakenndir .
Þrátt fyrir samdrátt hefur verið mikil uppbygging í borginni .
" Í tíð Chiracs var öll borgin þrifin og því er yfirbragð hennar ljósara .
Það er búið að þrífa allar byggingar og bakkana við Signu en þeir voru orðnir kolsvartir og þá má ekki gleyma baráttunni við hundaskítinn sem hefur tekist mjög vel .
Þegar París varð menningarborg árið 2000 var ákveðið að hún yrði borg ljósanna og til verksins voru fengnir færustu ljósahönnuðir sem lýstu stórbyggingar og brýr , " segir Kristín og bætir við að það virðast alltaf vera til fjármagn í stórverkefni sem þessi jafnvel þótt verið sé að skera niður í opinbera kerfinu .
" En tónninn er svartsýnni í fólki og atvinnuleysi , sem ekki hefur verið mikið í París , þó að það hafi verið í Frakklandi , er að aukast .
Það og hærra húsnæðisverð hefur orðið til þess að fjöldi Parísarbúa , jafnvel þeirra sem alla sína ævi hafa búið í París , hefur orðið að flýja út í úthverfin .
" En fjöldi ferðamanna er ekkert að dragast saman í París .
" Í París búa um 2 , 2 milljónir en hingað leggja leið sína á bilinu 12-15 milljónir ferðamanna .
Aukningin virðist endalaus og þeir sem vinna í ferðamannageiranum þurfa ekkert að óttast um sín störf .
" Hvernig líkar Frökkum við forsetann , Nicolas Sarkozy ? " Hann er mjög umdeildur og ég þekki fáa sem líkar við hann .
Jafnvel fólk úr hans eigin flokki sér eftir að hafa kosið hann .
Fólk er öllu jákvæðara í garð spúsu hans Cörlu Bruni .
" En eru Frakkar almennt skemmtilegt fólk ? " Franska þjóðarsálin , ef maður leyfir sér að alhæfa , kann að lifa lífinu , kann að skemmta sér , er skemmtilega kaldhæðin , hefur þennan kolbikasvarta húmor sem á rosalega vel við mig , eins og það sem Marie Antoinette á að hafa sagt um brauðið og kökurnar .
Það er bara dæmigerður franskur húmor .
Þú finnur alveg franska , fúla þjóninn en hinn dæmigerða Frakka getur þú t.d. hitt á matarmörkuðunum , þar sem fólk kaupir ferskt í matinn , fær ráðleggingar og upplifir skemmtileg samskipti og nærveru .
" Latínuhverfið kallast á við Mýrina og hverfin á hæðunum Kristín á sér nokkur uppáhaldshverfi í París , fer með fólk þangað og segir sögu þeirra .
" Latínuhverfið , Mýrin , Montmartre og Belleville eru hverfi sem ég myndi ráðleggja fólki að kynna sér og skoða ef það á leið til Parísar .
Latínuhverfið verður til snemma á miðöldum og það er skólahverfið í París .
Þar fékk þó Georges-Eugène Haussmann ( 1809-1891 ) , oft nefndur arkítekt Parísar , að fara sínu fram , megnið af miðaldagötunum þröngu vék fyrir stóru breiðgötunum .
Þar er Sorbonne , einn frægasti háskóli Evrópu , og fleiri háskólar .
Þar er einnig mikið menningarlíf , mikið af litlum kvikmyndahúsum , þar sem oft og tíðum er verið að sýna gamlar kvikmyndir .
Þeim hefur reyndar aðeins fækkað með tilkomu stóru kvikmyndahúsanna með mörgu sölunum en þau litlu setja engu að síður setja svip sinn á hverfið sem og kaffihúsin og barirnir sem námsmennirnir stunda grimmt .
Þá er í Latínuhverfinu fullt af litlum bókabúðum , i viðbót við bóksalana við Signu .
" Kristín segir að í Latínuhverfinu hafi námsmenn iðulega búið en nú sé það að breytast .
" Eins og í öðrum hverfum Parísar hefur húsnæðisverð hækkað mikið og þeir hafa ekki lengur efni á því og hafa flúið út í úthverfin .
Það skiptir ef til vill ekki öllu máli því almenningssamgöngur eru það góðar , sérstaklega metró-ið að fólk er fljótt á milli staða .
Mörgum af gömlu námsmannaíbúðunum hefur hins vegar verið breytt í hótel fyrir ferðamenn .
" Gyðingar og samkynhneigðir í Mýrinni Kristín segi að Mýrin sé eitt af sínum uppáhaldshverfum .
" Hún er fremur ólík Latínuhverfinu en hún byggist upp á 17. öld .
Þetta var og er gyðingahverfi en gyðingarnir höfðu verið þar í góðu yfirlæti fram að seinni heimstyrjöldinni þegar skjólið breyttist í gildru og þeir lokuðust inni í hverfinu og urðu auðveld fórnarlömb nasista sem hreinsuðu hverfið , fjarlægðu börn sem fullorðna auk þess að láta greipar sópa um eignir þeirra , án þess að nokkur kæmi þeim til hjálpar .
Þetta er eitt af mörgu sem Frökkum þykir erfitt að ræða í sögu sinni .
En sorgin var hryllileg og það tók tíma að koma á jafnvægi aftur .
Upp úr 1970 koma samkynhneigðir fram í Frakklandi og krefjast tilveruréttar síns og velja til búsetu Mýrina , sem er vel staðsett , með falleg hús .
Þeir opna fyrstu barina og sérvöruverslanir , annað hvort með handgerðar vörur eða fjöldaframleiddar en alltaf smekklegt .
Smátt og smátt hefur Mýrin orðið eitt skemmtilegasta hverfi Parísar .
" Rauða Myllan í Montmartre Montmartre var í fyrstu aðeins sveitaþorp á einni af hæðunum yfir París , en svo þegar Haussmann stækkar borgina um 1860 , var þorpið innlimað í borgina sjálfa , að sögn Kristínar .
" Mont þýðir fjall og þarna er mjög gott útsýni yfir borgina , svo í Montmartre safnaðist svolítið af efnaðra fólki , þó að norður- og austurhlutinn hafi í raun verið fátækrahverfin .
Ríka fólkið falaðist eftir útsýninu og skemmtanalífinu .
Myllurnar , sem áður muldu bæði korn og kalkstein , breyttust fljótlega í dansstaði og þarna verður til m.a. til hin fræga Rauða mylla .
Hverfið verður þekkt fyrir skemmtistaði sína og verður aðalsuðupottur bæði fátæka fólksins , verkamanna og svo ríka , fína fólksins og þannig er það enn þann dag í dag .
Þeir sem búa í þessu hverfi líta ekki á sig sem Parísarbúa heldur fyrst og fremst á sig sem Montmartre-búa , líkt og Vestmannaeyingar sem líta ef til vill fyrst á sig sem slíka og svo Íslendinga .
" Bóhemburgeisarnir í Belleville Þá er það Belleville-hverfi sem er einnig sveitaþorp sem var innlimað í París á sama tíma og Montmartre .
Kristín segir að þar hafi verið byggð íbúðarhús eða réttara sagt hafi verið skóflað upp íbúðum fyrir fátæka af ódýrari gerðinni , langt frá dýrri húsagerð Haussmann .
" Í þessu hverfi er nú mikil uppsveifla , mörg hús hafa verið rifin og endurbyggð og nú er þetta að verða tískuhverfi unga , nýríka fólksins – bóhemaburgeisanna , " segir Kristín og hlær .
" Það er fólk sem gengur í lífrænt ræktaðri bómull , drekkur latte með lífrænni mjólk , er meðvitað um umhverfið og þjóðfélagið en er ofsalega frekt og ríkt , enda er betra að vera með góðar tekjur til að hafa efni á þessum lífsstíl .
Um leið og þetta er rosalega skemmtileg uppbygging fyrir hverfið , því það myndast þörf fyrir verslanir og veitingahús , þá eru bóhemburgeisarnir um leið kröfuharðir í garð yfirvalda , til dæmis hvað varðar skólahald og hvað er borðað í mötuneytinu þar .
" Kristín segir að það sé oft mikil spenna á milli gömlu íbúanna og þeirra nýju .
" Nýju íbúarnir hafa meira á milli handanna en þeir eldri og vilja oft ráðast í miklar breytingar á húsunum , eins og stigagöngum í niðurníðslu , sem hinir eldri hafa ekki efni á .
Húsfundir í Belleville geta því orðið að algjörri martröð .
En það er samt gaman að upplifa þessa blöndu og þessa dýnamík og uppbyggingu , " segir hin íslenska Parísardama sem er hafsjór af fróðleik .
Enda hefur hún gengið París þvera og endilanga og þekkir þar orðið hverja þúfu .
Kristín hefur sjálf þurft að flýja út í úthverfin eins og fleiri Parísarbúar og býr í hverfi , ásamt manni sínum og tveimur börnum , sem heitir Copavogure eða Kópavogur eins og þau kalla hann í glensi .
Hún segist ekki vera á heimleið frá París enda líki henni afar vel að búa þar , hún þori samt engu um að spá ...
það gæti orðið krókur á leið hennar .
