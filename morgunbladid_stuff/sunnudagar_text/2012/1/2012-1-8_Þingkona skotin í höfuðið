Bandaríska fulltrúadeildarþingkonan Gabrielle Giffords var sannarlega ekki feig á þessum degi fyrir ári .
Það var á borgarafundi fyrir utan stórmarkað í Casas Adobes í Arizona að 22 ára gamall maður , Jared Lee Loughner , vatt sér upp að henni og skaut hana í höfuðið af stuttu færi .
Að því loknu gekk hann berserksgang og skaut átján manns til viðbótar , sex þeirra létust af sárum sínum .
Enda þótt ótrúlegt megi virðast lifði Giffords á hinn bóginn tilræðið af og hefur náð merkilega góðum bata .
Mikil skelfing greip að vonum um sig á planinu fyrir framan stórmarkaðinn og reyndu fundarmenn , á bilinu 20 til 30 manns að forða sér , meðan Loughner skaut að því er virtist á allt sem hreyfðist .
Eftir að hafa tæmt fyrsta skothylkið nam tilræðismaðurinn staðar til að endurhlaða vopn sitt .
Þegar hann í óðagotinu missti skothylkið á jörðina skárust viðstaddir í leikinn .
Kona nokkur greip hylkið og maður kom höggi á tilræðismanninn með stól .
Það var síðan 74 ára gamall hermaður á eftirlaunum , Bill Badger , sem sjálfur hafði orðið fyrir skoti , sem stökk á Loughner og felldi hann í jörðina .
Fernt hélt honum síðan uns lögreglu bar að .
Skammt þar frá stumraði Daniel Hernández yngri , aðstoðarmaður Giffords , yfir henni .
Skotið hafði farið gegnum höfuð hennar og þrýsti Hernández á sárið , auk þess að gæta þess að hún kafnaði ekki í eigin blóði .
Honum til undrunar var Giffords með meðvitund og brást við fyrirmælum .
Læknar sögðu síðar að viðbrögð Hernández hefðu að öllum líkindum bjargað lífi hennar .
Sjúkralið kom fljótt á vettvang og hlúði að hinum særðu .
Fimm manns létust á staðnum og sá sjötti á sjúkrahúsi skömmu síðar .
Meðal hinna látnu var John Roll , dómari við ríkisdóminn í Arizona , og níu ára gamalt barn .
38 mínútum eftir að hafa orðið fyrir skoti var Giffords komin á spítala , í bráðri lífshættu en ennþá með meðvitund .
Hún fór beint á skurðarborðið , þar sem hluti höfuðkúpu hennar var fjarlægður til að fyrirbyggja frekari heilaskaða af völdum bólgu .
Kúlan hafði ekki farið gegnum miðheilan , þar sem skaðinn er venjulega mestur , og fyrir vikið voru læknar hóflega bjartsýnir á bata að aðgerð lokinni .
Giffords var í framhaldinu svæfð djúpum svefni til að heili hennar gæti hvílst .
Fjórum dögum síðar opnaði Giffords augun aftur og þrettán dögum eftir tilræðið var hún útskrifuð af gjörgæslu .
Við tók langt og strangt ferli , fleiri aðgerðir og síðan stíf endurhæfing – sem ekki er lokið .
Í endaðan apríl var Giffords orðin nógu hress til að ferðast til Canaveral-höfða í Flórída , þar sem skjóta átti eiginmanni hennar , geimfaranum Mark E. Kelly , út í geiminn .
Geimskotinu var að vísu frestað vegna tæknibilunar .
Giffords fékk algjört næði á Canaveral-höfða og fjölmiðlar virtu bann við myndatökum .
Það var svo í byrjun ágúst að Giffords kom í fyrsta sinn fram opinberlega eftir tilræðið .
Hún mætti þá í fulltrúadeildina til að taka þátt í atkvæðagreiðslu um hækkun skuldamarka .
Var henni tekið með kostum og kynjum , þingmenn risu úr sætum og létu lófana tala .
Giffords hefur endurheimt andlegt atgervi sitt að langmestu leyti .
Hugsun hennar er skýr , " hér um bil eðlileg , ef ekki eðlileg " , eins og talsmaður hennar orðaði það .
Hún gengur óstudd en hefur ekki fullan mátt í hægri hluta líkamans .
Fyrir vikið skrifar hún í dag með vinstri hendi sem hún gerði ekki áður .
Hún á enn svolítið bágt með mál en vonir standa til að það lagist með tímanum .
Sjónin er á hinn bóginn skert – um 50% .
Lítið er vitað um ástæður árásarinnar en Jared Lee Loughner hefur verið ósamvinnufús eftir handtökuna .
Margt bendir þó til þess að honum hafi verið uppsigað við bandaríska stjórnkerfið .
Að undangenginni geðrannsókn komst dómari að þeirri niðurstöðu að Loughner væri ósakhæfur og er hann nú vistaður á stofnun .
orri@mbl.is 