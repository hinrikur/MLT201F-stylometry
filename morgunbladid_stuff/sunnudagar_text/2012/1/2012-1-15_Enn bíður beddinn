Ertu búinn að redda þér bedda í bænum í nótt ? " Hversu oft hef ég fengið þessa spurningu eftir að ég flutti búferlum úr Grafarvogi upp á Kjalarnes fyrir rúmum níu árum ? Um leið og Kári byrjar að yggla sig , að ég tali nú ekki um snjókomu , gefur fólk sér að ófært sé upp í ystu byggðir borgarinnar , 116 Reykjavík .
Skyldi svo sem engan undra , Veðurstofan hamrar á því í sífellu að óveður sé á Kjalarnesi .
Sennilega hefur einhver mælir bilað þar á áttunda áratugnum og gleymst að gera við hann .
Auðvitað hreyfir annað slagið vind á Kjalarnesi , hlægilegt væri að halda öðru fram , en staðurinn er alls ekki það veðravíti sem margur heldur .
Á þessum níu árum hef ég alltaf komist heim eftir vinnu .
Man einu sinni eftir því að Vesturlandsveginum hafi verið lokað um tíma vegna veðurs en sú lokun var afstaðin þegar ég lagði í ' ann heim .
Óvenju snjóþungt hefur verið á höfuðborgarsvæðinu í vetur , ekki síst að undanförnu , með tilheyrandi ófærð á fáfarnari leiðum .
Þetta þykir Reykvíkingum , sem orðnir eru afar góðu vanir þegar vetrarfærð er annars vegar , rosalegt .
Morgunblaðið þurfti t.a.m. að minna alþýðu manna á það í vikunni að snjór hefði áður fallið í byggð .
Og menn hugsa með sér : Fyrst það er ófært í Seljahverfinu hlýtur að vera kolófært á Kjalarnesi .
Sú hefur ekki verið raunin .
Ástæðurnar eru tvær : Í fyrsta lagi snjóar yfirleitt minna á Kjalarnesi en í öðrum hverfum Reykjavíkur .
Skýringin er sú að hitastigið er iðulega 1-3 gráðum hærra þar .
Ég skellihló þegar þessu var haldið fram við mig í fyrsta skipti en komst fljótlega að því að þetta er hárrétt .
Þegar snjóar í Mosfellsbæ er oftar en ekki bara slydda þegar maður kemur upp úr Kollafirðinum .
Þess utan nær snjór sjaldnast að snerta jörð á Kjalarnesi – viðvarandi óveður feykir honum vitaskuld á haf út ! Þegar snjóar á Kjalarnesi – og þá komum við að hinni ástæðunni – eru snjómoksturmenn borgarinnar , sem búa í hverfinu , undantekningarlaust í viðbragðsstöðu , að degi sem nóttu .
Þeir eru hamhleypur til verka og leggja , að mér virðist , metnað sinn í að fanga snjóinn áður en hann snertir jörð .
Setjist sá hvíti eru þeir snöggir að ryðja honum úr vegi .
Fyrir vikið hefur ekki verið ófært einn einasta dag á Kjalarnesi í vetur , hvorki á stofnæð né í botnlöngum .
Hvað leiðina frá Mosfellsbæ og upp á Kjalarnes varðar hefur hún verið býsna greiðfær í allan vetur .
Snjór er alltént sjaldnast vandamál , stundum skefur í skafla , sérstaklega við Esjumela , en snjómoksturstæki eru þá iðulega fljót á vettvang .
Hálka hefur á hinn bóginn verið meiri en í meðalári og hún er varhugaverð , ekki síst ef hann hvessir .
Dæmigert að það gerist fyrsta veturinn sem ég er á heilsárs- en ekki nagladekkjum .
Ætlaði á nagla en skildist á dekkjaafgreiðslumanninum að þeir væru bara fyrir " kerlingar " .
Í karlmennsku minni veðjaði ég því á heilsársdekkin og hef ekki fundið fyrir miklum mun ennþá – vonandi verður svo áfram ! Orri Páll Ormarsson orri@mbl.is 