Sú makalausa staða er komin upp í Leikhúsi draumanna í Manchester að ungmenni , sem fram að þessu hefur aðeins gegnt agnarsmáu aukahlutverki , virðist ætla að bjóða sjálfum leikstjóranum birginn .
Þær fregnir berast nú úr herbúðum hins átján ára gamla Ravels Morrisons að hann vilji fá 30 þúsund sterlingspund á viku fyrir að rita nafn sitt undir nýjan samning við Manchester United en gildandi samningur hans við félagið rennur út í sumar .
Talið er að félagið hafi boðið kappanum 12 þúsund pund .
Enda þótt Morrison hafi sáralítið komið við sögu aðalliðs United ennþá þykja hæfileikar hans ótvíræðir og margir líta á hann sem arftaka Pauls Scholes á miðjunni til lengri tíma .
Gamli gullmolinn rís ekki endalaust upp frá dauðum .
Önnur félög fylgjast grannt með framvindu mála og á dögunum barst United tilboð í Morrison frá Newcastle United upp á hálfa milljón punda .
Því var snarlega hafnað .
Það bendir til þess að félagið hyggist ná sáttum .
Síðustu ummæli Sir Alex Fergusons , knattspyrnustjóra Manchester United , gefa þó til kynna að hann hafi lítinn húmor fyrir bröltinu í Morrison er á dögunum lýsti hann því yfir að leikmaðurinn hefði hafnaði nýju samningstilboði og að kröfur hans væru " út í hött " .
Sjálfur kemur Morrison af fjöllum .
Kvaðst í færslu á samskiptavefnum Twitter í vikunni aldrei hafa hafnað tilboði frá United og sannfærði stuðningsmenn Rauðu djöflanna um að hann hefði engin áform um að ganga í raðir erkiféndanna , Manchester City .
" Ég hef engan áhuga á m.city .
Takið ekkert mark á þeim sem halda öðru fram .
" Því fer fjarri að þetta sé í fyrsta skipti sem Ravel Morrison er húsbændum á Old Trafford óþægur ljár í þúfu .
Hann þykir baldið ungmenni og hefur komist í kast við lögin – oftar en einu sinni .
Í eitt skipti slapp hann með áminningu fyrir að veitast að móður sinni en í annað sinn þurfti hann að koma fyrir dómara eftir að hafa hótað vitni í sakamáli .
Málið var þannig vaxið að félagi Morrisons rændi annað ungmenni og hótaði því með hnífi í Manchester fyrir rúmu ári .
Ungmennið kærði verknaðinn sem varð til þess að Morrison og tveir aðrir hótuðu því öllu illu bæri það vitni gegn félaga þeirra .
" Þú veist ekki hvað ég er fær um , " á Morrison meðal annars að hafa sagt við fórnarlambið í síma .
Þremenningarnir veittust einnig að fórnarlambinu á götu og komu heim til þess að kvöldlagi .
Eftir að þeim var stökkt á flótta mættu þeir aftur með vaska sveit með sér .
Þá var múrsteini hent inn um glugga á heimili fórnarlambsins .
Morrison játaði brot sitt og var dæmdur í eins árs skilorðsbundið fangelsi .
Hann hélt það skilorð .
Var það mat dómarans að Morrison ætti sér engar málsbætur og að hann myndi ekki sleppa svona auðveldlega næst þegar hann bryti af sér .
Manchester United tók þann kostinn að standa með Morrison .
" Því fer fjarri að félagið verji gjörðir Ravels , " sagði talsmaður þess , " en hann er afar hæfileikaríkur ungur leikmaður með bjarta framtíð fyrir höndum .
Það rétta í stöðunni er að styðja hann og hjálpa honum að fá uppreisn æru .
" Hefur aðeins leikið þrjá leiki Ravel Morrison fæddist í úthverfi Manchester , Wythenshawe , 2. febrúar 1993 og er því að verða 19 ára .
Hann var í lykilhlutverki þegar Manchester United vann ungmennabikarinn á síðasta ári en hefur aðeins komið í þrígang inn á í leikjum aðalliðsins í deildabikarkeppninni .
Sagður skapandi en skapbráður Mörgum sem fylgst hafa með Ravel Morrison vaxa úr grasi ber saman um að hann sé eitt mesta efni sem komið hefur fram hjá Manchester United í háa herrans tíð , jafnvel allar götur síðan Paul Scholes , David Beckham og Ryan Giggs komu fram á sjónarsviðið á síðustu öld .
Hann hefur mestmegnis leikið á vinstri-vængnum en kann að sögn vel við sig inni á miðjunni líka .
Morrison er sagður fljótur og kraftmikill en einnig afburða teknískur og með gott auga fyrir spili .
Þá skorar hann sinn skerf af mörkum .
Flestum ber líka saman um að skapið vinni ekki beinlínis með Morrison en hann ku hafa einstakt lag á því að lenda upp á kant við menn .
Þannig áttu þeir Ole Gunnar Solskjær , fyrrverandi þjálfari varaliðs United , ekki alltaf skap saman .
Til að freista þess að temja trippið hefur félagið skipað með honum tvo óformlega tilsjónarmenn , Gary Neville og Rio Ferdinand .
Hefur þeim verið falið að koma piltinum til manns .
Ferdinand hefur hvatt Morrison til að vera um kyrrt á Old Trafford og komast að samkomulagi við Sir Alex .
Þann mann vill enginn hafa á móti sér – spyrjið bara Paul Ince , Roy Keane og Jaap Stam .
