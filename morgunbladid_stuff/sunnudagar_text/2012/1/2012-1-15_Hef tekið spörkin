Lífsstílsbreyting er skemmtileg og matur er vinur okkar , segir Jónína Benediktsdóttir heilsufrömuður .
Í form á 40 dögum er nýr pakki frá henni sem inniheldur verkefnabók , fyrirlestra á mynddiski og hugvekjur og slökun á hljóðdiski og kemur út í næstu viku .
Hún segist vera jákvæðasta manneskja sem hún þekki og það sé allt annað að vera gagnrýninn en neikvæður .
Texti : Inga Rún Sigurðardóttir ingarun@mbl.is Ljósmynd : Ragnar Axelsson rax@mbl.is Markmiðið með henni er að gera flókna hluti einfalda og aðgengilega .
Ég hef lært það í gegnum öll þessi ár í heilsubransanum að það skiptir ekki máli hvaða átak þú ferð í , ef grunnþekking á heilsu er ekki til staðar , þá ferðu alltaf aftur í sama farið , " segir Jónína Benediktsdóttir um heilsuvinnubókina Í form á 40 dögum , sem kemur út næstkomandi föstudag , 20. janúar .
" Þú þarft að skilja að líkami , hugur og andi eru eitt .
Þekkingin sem ég öðlaðist í háskóla dugði ekki til því ég tengdi ekki saman , " segir Jónína sem er menntaður íþróttafræðingur með áherslu á lífeðlisfræði og líffærafræði frá McGill-háskóla í Kanada .
" Ég tengdi aldrei saman heildina , sýkingarnar við kvíða og offituna við streitu , " segir Jónína , sem eftir að hafa verið frumkvöðull í heilsurækt með hreyfingu á Íslandi sneri sér að detox-meðferðum .
" Ef ekki á sér stað heilsubylting á Íslandi , ef við tökum ekki á öllum þáttum samfélagsins hvað varðar heilsu þá verður hérna algjört heilsuhrun .
Ég hef séð það í minni vinnu að streita er mesta heilsuvandamál nútímamannsins , " segir hún og bætir við að fólk geti þróað með sér síþreytu og vefjagigt .
Kafað dýpra með æfingum og opnum huga " Bókin er vinnubók og krefst þess að fólk opni hugann .
Þannig lærir fólk meira á þessu og þarf að kafa dýpra , " segir hún en hverjum af 40 dögunum tilheyrir ein opna með upplýsingum og æfingum .
En af hverju 40 dagar ? " 40 er heilög tala .
Jesú var 40 daga í eyðimörkinni .
Ef þú gerir eitthvað í 40 daga þá er það orðið að vana , " segir Jónína sem vill að leiðin til betra og heilbrigðara lífs sé skemmtileg .
" Það þarf að gera lífsstílsbreytinguna skemmtilega .
Þetta þarf að vera gaman .
Ég er orðin svo hræðilega leið á því að fólk líti á matinn sinn sem óvin .
Það þarf að kenna fólki að elska matinn sinn , " segir Jónína og útskýrir að það sé til þrenns konar matur .
" Matur sem býr til líf , það sem vex á trjánum og úr mold , matur sem viðheldur lífi , kjöt , fita og prótein og svo matur sem drepur líf , það er matur sem kemur í veg fyrir það að súrefni flæði inn í frumur og úrgangurinn út eins og niðursuðuvörur , mörg krydd eins og MSG og matur með rotvarnarefnum .
" Á mynddisknum sem fylgir með eru síðan fimm fyrirlestrar um erfðir , umhverfi , hreyfingu , mataræði og hugarfar .
Á hljóðdisknum eru hugvekjur um fyrirgefninguna og að elska sjálfan sig og djúpslökun .
" Þetta allt skiptir máli .
Þegar ég lærði lífeðlisfræði sagði mér enginn að það skipti máli hvað ég hugsaði .
" Hún segir mikilvægt að halda lífsstílstengdum sjúkdómum í skefjum með breytingum á lífsstíl en ekki aðeins lyfjum .
" Áður en fólk veit af er það jafnvel komið á fimm , sex lyf .
Það þarf að taka á hverju lífsstílsvandamáli þegar það kemur upp eins og sykursýki 2 , sem er hægt að halda í skefjum með mataræði og hreyfingu .
" Fastar í tvær vikur tvisvar á ári Hluti af 40 daga prógramminu er 14 daga grænmetis- og ávaxtafasta .
" Það er mælt með föstu í öllum trúarbrögðum og menningarsamfélögum .
Múhameðstrúarmenn fasta og kristnir menn eiga að fasta , " segir Jónína sem sjálf fastar tvisvar á ári , þegar hún er með hópa úti í Póllandi .
" Ég er sukkari af guðs náð .
Ég veit að ef ég fasta ekki tvisvar á ári þá er ég komin í vítahring .
" Hún segir gagnrýni næringarfræðinga ná skammt .
" Þeir reyna aldrei að skilja hvað það er sem við erum að gera .
Við erum að gefa líkamanum tækifæri til að hreinsa sig .
Allar góðu fiturnar og hollu próteinin nýtast svo vel eftir föstuna .
Okkur skortir steinefni og vítamín því frumurnar eru ekki að taka til sín það sem þær þurfa .
Kenningar pólska læknisins dr. Ewu Dabrowska , sem ég hef verið að vinna með ganga út á það að ef þú gefur líkamanum frið frá próteinum og fitu byrjar innri hreinsun á eiturefnunum .
Til þess þarf að fasta .
Þess vegna léttist fólk hratt hjá okkur , bólgurnar minnka , sykurmagnið í blóði verður eðlilegt og blóðþrýstingurinn lækkar .
Auðvitað eru þetta átök og það krefst þess að einstaklingurinn sé undir þetta búinn .
" Hún segir skipta svo miklu máli hvaðan hitaeiningarnar koma .
Þú getur borðað 2000 hitaeiningar af drasli en 400 hitaeiningar af lifandi mat og þú lifir lengur og betur af þessum 400 en hinum 2000 , " segir hún og heldur áfram .
" Hinn hefðbundni næringarfræðingur , næringarþerapistinn og hómópatinn , þó við tölum ekki öll sama mál eigum við að bera virðingu fyrir reynslu og þekkingu hins .
Ég er búin að fara með fleiri þúsund manns í gegnum þessa meðferð og veit hvað hún gerir .
Það þýðir ekkert að segja að þetta sé allt einhver vitleysa .
" Sífellt nart andlega deyfandi Stöðugt nart skemmir ekki aðeins tennur og veldur meira ummáli .
" Það er líka andlega deyfandi að vera alltaf borðandi .
Fólk sem er alltaf nartandi er ekki að nota hugann sinn .
Það er ofboðslega mikilvægt að hafa reglu á mataræðinu og ekki borða á milli mála , " segir Jónína sem er andlegi þátturinn hugleikinn .
" Sykur er vanabindandi .
Fastan neyðir þig til að hugsa .
Hvað gerirðu þegar þú sleppir snakkinu ? Fólk sýnir ótrúlegustu einkenni þegar það losnar undan sykri .
Margir sjá allt í einu líf sitt í réttu ljósi , að þeir eru að gera hluti sem þeir vilja ekki vera að gera með fólki sem þeir vilja ekki vera með .
" Hún hefur gaman af starfi sínu .
" Það sem mér finnst skemmtilegast í minni vinnu sem ráðgjafi er að leiða fólk í gegnum þetta .
Ég hef lifað fjölbreyttu lífi og hef ágætis reynslu af lífinu .
Það sem ég get gert er að vísa fólki þangað sem mér finnst að það eigi að fara .
Ég vísa mörgum á Vog eða geðdeild , öðrum til presta og sálfræðinga .
Fólk veit að það getur treyst mér , þetta fer ekki neitt lengra .
" Jónína er ekki lengur með rekstur Heilsuhótels Íslands á Reykjanesinu , þar sem detox-meðferðir hafa farið fram .
" Svona rekstur er ekki það sem er efst á listanum hjá mér .
Ég var orðin ein af þessum sem eru að gera eitthvað sem þeir vilja ekki gera .
Ég get ekki verið að kenna fólki að breyta lífi sínu ef ég geri það ekki sjálf .
" Gerð Í form á 40 dögum hefur verið efst á baugi hjá henni að undanförnu og hlakkar hún til að sjá þetta verða að veruleika .
Félagslegi þátturinn mikilvægur " Þetta er bók eins og ég vil hafa hana .
Það eru allir að flækja hlutina , heilsa er ekki flókið fyrirbæri heldur rökrétt .
Hún snýst fyrst og fremst um það hvernig okkur líður .
Ef okkur líður illa eru meiri líkur á því að við verðum veik en ef okkur líður vel .
Þú getur verið feitur og frískur .
Ég er ósátt við áhersluna sem er á þessar skornu stelpur á líkamsræktarstöðvunum núna .
Mér finnst þetta sjúkleg markaðssetning .
Að fara inn í svona andrúmsloft er eitt það versta sem þú getur gert einstaklingi , sem ætlar að breyta um lífsstíl .
Útlit hefur ekkert með það að gera hvernig okkur líður .
Það er betra að vera með nokkur aukakíló og finna hamingju og innri gleði , " segir hún .
" Þegar ég átti stúdíó með Ágústu [ Johnson ] þá lögðum við svo mikla áherslu á þetta félagslega .
Þetta var svo gaman og það var ekki þessi rosalega áhersla á útlit .
Svo breytist þetta , stöðvarnar eru margar orðnar svo stórar að þær halda ekki utan um félagslega þáttinn og allt snýst um " sixpakk " og brasilískan rass .
Þetta er svo aumt og óaðlaðandi fyrir vitsmunarverur .
" Hún segir félagslega þáttinn mikilvægan í Heilsuhóteli Íslands .
" Þetta eru eins og sumarbúðir fyrir fullorðna .
Það eru 57 manns uppi á hóteli núna án mín .
Frumkvöðullinn getur alltaf skilið við börnin sín og ég geri það bara sátt .
" Jónína er sátt við að skilja eitthvað eftir sig .
" Ég hef tekið spörkin .
Fólk sagði eróbikk hvað ? Spinning hvað ? Detox hvað ? Sparkið í mig , mér er farið að finnast það gott ! Ég skil eitthvað eftir .
" Hún vonar að boðskapur hennar í bókinni fari sem víðast .
" Að vera í formi er ekki að vera mjór .
Ef fólki líður illa úti á götu geng ég að því og tala við það .
Þannig eiga samfélög að vera .
Ég bið fyrir fólki og skammast mín ekki fyrir það .
Það er eins og fólk megi bara vera trúað við jarðarfarir en ég vil vera trúuð allan ársins hring .
" Í form á 40 dögum kemur út á vegum Nordic Health , www.nordichealth.is , og verður til sölu í Hagkaup þar sem Jónína mun ráðleggja fólki varðandi matarinnkaup .
Eftir að þessari útgáfu er lokið fer Jónína síðan í samstarf við norska útgáfu .
" Það kemur detox-bók eftir mig út í Noregi í janúar 2013 , " segir hún en margir Norðmenn hafa komið hingað til lands í detox-meðferðina .
Eigum að þora að vera öðruvísi Hún segir Ísland hafa allt sem þarf til að vegna vel .
" Við eigum að þora að vera öðruvísi , vera ekki í erfðabreyttum matvælum og þora að vera lífræn .
Ábyrgð getur verið hundleiðinleg en til lengdar er skemmtilegra að taka ábyrgð .
Við sem þjóð eigum að taka ábyrgð .
Við erum með draumastaðsetningu með alla þessa fersku vinda og sjóinn umhverfis landið , " segir hún .
" Það halda margir að ég sé neikvæð en ég er það ekki .
Ég er gagnrýnin og sé hlutina í öðru ljósi en stjórnmálamenn eða bankamenn .
Og ég segi það .
Ef ég nöldraði bara um þetta heima hjá mér yrði ég veik .
Ég er jákvæðasta manneskja sem ég þekki .
Það er allt hægt hjá mér .
" 