Ráðherrakapall ríkisstjórnarinnar hefur mikið verið ræddur undanfarna daga og vikur .
Þrátt fyrir að formenn stjórnarflokkanna beittu öllum brögðum til að halda fyrirhuguðum hrókeringum leyndum , þá spurðist út að til stæði að skipta út Árna Páli Árnasyni og Jóni Bjarnasyni og var meðal annars greint frá því í vikuspegli í Sunnudagsmogganum 4. desember síðastliðinn .
Birgir Ármannsson , þingmaður Sjálfstæðisflokksins , kom með fyrirspurn um breytingar á ráðuneytum á Alþingi daginn eftir og þar svaraði Steingrímur : " Satt best að segja hefur umræðan um þessi mál undanfarna daga farið alveg í lægstu lægðir að mér finnst , þegar á grundvelli getgátna og orðróms er rætt um viðkvæm og vandasöm mál , hvort sem það snýr að nafngreindum einstaklingum eða því hvernig menn sjá fyrir sér breytingar á Stjórnarráði Íslands til framtíðar litið .
Hvorugt á erindi í málefnalegar alvöruumræður á þeim nótum sem það hefur verið rætt undanfarið .
" Steingrímur kom sér undan að svara , eins og svo oft .
En það kom á daginn að fréttaflutningurinn var ekki tilhæfulaus .
Eftir stendur að forystumönnum ríkisstjórnarinnar virðist fyrirmunað að veita upplýsingar að eigin frumkvæði , jafnvel þó að þær lúti einungis að mannabreytingum á þeirra eigin kontórum .
Um það snýst uppgjörið öðrum þræði innan Samfylkingarinnar – flokksmönnum er nóg boðið .
Heppinn ! Þorgeir Már Jónsson er einn af þeim " heppnu " .
Hann er haltur og með ör um allan líkamann , aðallega á fótum .
En hann er á lífi og hann er reynslunni ríkari .
Hann lýsir því í áhrifaríku viðtali sem Ásdís Ásgeirsdóttir tók við hann fyrir Sunnudagsmoggann hver tildrög slyssins voru sem hann lenti í 23. júlí síðastliðinn .
Hann var á 100 til 135 kílómetra hraða þegar hann tók fram úr vinum sínum , en þá missti hann stjórn á mótorhjólinu , hentist í loftköstum á vegrið og hjólið á eftir .
Undir öllum venjulegum kringumstæðum þegar slíkt gerist þarf ekki að spyrja að leikslokum .
Og víst var veröldinni teflt í tvísýnu .
Við höggið féllu lungun saman og Þorgeir fór í hjartastopp , auk þess sem opin beinbrot voru á báðum fótum og líkaminn var illa lemstraður víða .
Það var aðeins fyrir mildi örlaganna og snarræði hjúkrunarfólks að hann hélt líftórunni .
Svona hörmungaratburðir eru svo tilgangslausir og grátlegir .
Það hefur sýnt sig að eina aðferðin sem dugar gegn gáleysi í umferðinni er fræðsla og að hún er best heppnuð þegar henni er miðlað með reynslusögum .
Það er djarfmannlegt af Þorgeiri að tala um reynslu sína í Sunnudagsmogganum .
Vonandi hafa orð hans áhrif og fæla aðra frá því að taka áhættu í umferðinni .
Og auðvitað getum við glaðst yfir hinum óvæntu og ánægjulegu endalokum sem sagan fékk – að ástin skyldi mæta þessum geðþekka unga manni á spítalanum .
Og að hann skyldi ná að tileinka sér þann gamla og þjóðlega sið – að prjóna ! 