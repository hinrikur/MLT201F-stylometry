Eins og jafnan þegar gerðar eru kvikmyndir um valda- og fyrirferðarmikið fólk í þessum heimi eru skiptar skoðanir um útkomuna .
The Iron Lady , flunkuný bresk mynd um Margaret Thatcher , fyrrverandi forsætisráðherra Bretlands , ætlar ekki að verða nein undantekning frá þeirri reglu en verið er að frumsýna hana vítt og breitt um heiminn þessa dagana .
Eins og rækilega hefur komið fram fer bandaríska skapgerðarleikkonan Meryl Streep með hlutverk " járnfrúarinnar " og enda þótt einhverjir Bretar hafi verið skúffaðir yfir því að útlendingur skyldi veljast í hlutverkið hverfast fyrstu umsagnir ekki síst um frammistöðu Streep .
Gagnrýnendur eru á einu máli um að hún fari á kostum , jafnvel með svo afgerandi hætti að það skyggi á sjálfa myndina , eins og segir í umsögn The Telegraph .
Gagnrýnandi The Guardian segir frammistöðu Streep hnökralausa og í umsögn the Daily Mail segir hvorki meira né minna : " Aðeins leikkona á borð við Meryl Streep getur tekið Thatcher slíkum heljartökum og skilað því á hvíta tjaldinu .
Frammistaða hennar er engu lík , nýtt viðmið hefur verið sett í leiklist .
" Meiri styr stendur um nálgunina og þá ekki síst myndina sem dregin er upp af Thatcher sjálfri .
Þegar hefur verið haft eftir börnum hennar , Carol og Mark , að The Iron Lady sé ekkert annað en " órar vinstrimanna " .
Þá þykir sumum myndin ekki umgangast heilsubrest Thatcher á umliðnum árum af nægilegri virðingu .
Taktleysi eða framsýni ? Femínistar hafa löngum tvístigið í kringum Thatcher og þau tíðindi að myndin sýni " járnfrúna " sem hetju í baráttunni fyrir jöfnum réttindum konum til handa hafa farið fyrir brjóstið á ýmsum .
Þannig segir rithöfundurinn Linda Grant í The Guardian : " Margaret Thatcher varð leiðtogi Íhaldsflokksins þegar kvennahreyfingin reis sem hæst , eigi að síður stóð hún baráttu okkar , hugsjónum og sjálfsmynd víðsfjarri .
Hún var miðaldra kona með hattana , skartið , tennurnar , þvingaða háa róminn og stefnu sem hafði ekkert með málstað okkar að gera .
Forsætisráðherratíð Thatcher var gjörsamlega misheppnuð frá bæjardyrum femínismans séð .
Í okkar augum var hún karlmaður klæddur í pils .
Eða kona sem notar gömlu góðu kynjaklækina og daðrið til að ná vilja sínum fram og komast þangað sem hún vill .
Kannski var hún bara svona langt á undan sinni samtíð ? " Allt sem við vildum ekki vera Listakonan Tacita Dean tekur í sama streng : " Margaret Thatcher var alltumlykjandi á námsárum mínum og hafði gríðarleg áhrif á pólitíska þátttöku mína en með öðrum hætti en hún hefði sjálf viljað .
Nú fer sagan ( og Hollywood ) mjúkum höndum um hana en það breytir ekki því að ég fyrirleit hana og fann ekki til neinnar samkenndar með afrekum hennar sem konu .
Ég var virkur femínisti á námsárunum og ef eitthvað er var hún and-hetjan okkar .
Allt sem við vildum ekki vera .
Hún var afturhaldsseggur sem lét sér allan jöfnuð í léttu rúmi liggja og fyrirleit menningu og listir .
" Yfirþyrmandi og ögrandi í senn Meryl Streep lagði eins og gjarnan áður líf og sál í hlutverkið sem margir spá að muni færa henni enn fleiri viðurkenningar á glæstum ferli .
Hún hefur þegar verið tilnefnd til hinna og þessara verðlauna , meðal annars Golden Globe-verðlaunanna .
Um það leyti sem tökur hófust í Bretlandi fyrir réttu ári sagði leikkonan : " Það er í senn ögrandi og yfirþyrmandi verkefni að fá tækifæri til að kynna sér þessa stórbrotnu konu og áhrif hennar á söguna .
Ég ætla að nálgast hlutverkið af miklu kappi og umhyggju fyrir hverju smáatriði í fari hinnar raunverulegu frú Thatcher – vonandi hef ég þol til að nálgast hana .
" Ekki ber á öðru .
Auk þess að setja sig inn í karakterinn , orðfærið og taktana , kynnti Streep sér bresk stjórnmál og drakk í sig andann á þingfundum í neðri deildinni í Westminster .
Tökur á The Iron Lady fóru á hinn bóginn fram í ráðhúsinu í Manchester en það er gjarnan notað við gerð kvikmynda um bresk stjórnmál vegna byggingalistarlegra líkinda .
Fyrsta konan í embættinu Margaret Thatcher er 86 ára að aldri , fædd 13. október 1925 .
Hún gegndi embætti forsætisráðherra Bretlands , fyrst kvenna , í ellefu ár , frá 1979 til 1990 .
Thatcher nam upprunalega efnafræði en gerðist síðan lögmaður áður en hún settist á þing fyrir Íhaldsflokkinn árið 1959 .
