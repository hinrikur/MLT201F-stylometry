Nú um skeið hefur það ekki þótt góð lenska að viðurkenna vammir sínar og skammir , einkum ef mönnum hefur orðið mikið á .
Stórtækustu skúrkar landsins hafa varla átt orð til að lýsa sakleysi sínu og tandurhreinni samvisku þótt allir viti að þeir létu greipar sópa um eigur landsmanna .
Þetta kemur mér í hug vegna fréttar í einu dagblaðanna um daginn er blaðamaður nokkur hafði viðtal við unga stúlku sem hafði lokið stúdentsprófi með óvenjugóðum árangri .
Fram kom að hún hafði átt hina ánægjulegustu dvöl í skóla sínum .
Blaðamaður sagði um stúlkuna að hún hefði viðurkennt að sér hefði þótt gaman í skólanum .
Þetta þóttu mér merkileg tíðindi .
Sögnin að viðurkenna merkir að gangast við einhverju , t.d. glæpum , eða meðganga eitthvað misjafnt .
Það er því stórlega vafasamt að orða sigurgöngu stúlkunnar í skóla sínum þannig að henni þyki mikil skömm að því að hafa gaman af skólagöngu sinni .
Orðalag blaðamannsins bendir hins vegar til þess að honum hafi þótt afskaplega leiðinlegt í skóla sínum og átt þar litlum frama að fagna .
Hann gengur út frá því sem vísu að skólinn sé leiðinlegur .
Kannski er sögnin að viðurkenna eitthvað búin að tapa merkingu sinni af því að enginn vill lengur viðurkenna neitt misjafnt .
Við árlega ( hugsanlega annaðhvertárlega ) tiltekt í bókahillum mínum rakst ég á rit eitt sem ég hafði ekki séð lengi .
Ritið heitir Orðaleppar og aðrar ljótar syrpur frá árinu 1980 eftir Oddnýju Guðmundsdóttur ( 1908-1985 ) .
Oddný var farkennari um langt árabil og höfundur nokkurra skáldverka .
Umrætt rit gaf hún út sjálf í heldur óhrjálegu bandi og tileinkaði nemendum sínum .
Svo sem nafn ritsins bendir til var Oddnýju hugstæðast alls tungumálið okkar og viðgangur þess , eða öllu heldur hnignun sem hún þóttist víða sjá .
Þess vegna myndi Oddný teljast af gamla skólanum af þeim sem sjá fátt athugavert við þróun málsins og eru stundum kallaðir reiðareksmenn , eins konar nýfrjálshyggjumenn í mállegu tilliti .
En hvernig er þá hinn gamli skóli sem Oddný er fulltrúi fyrir ? Hverjir eru orðalepparnir og hinar ljótu syrpur ? Oddný rís harkalega gegn erlendum áhrifum , einkum alls kyns slettum , aðallega úr ensku , sem hún sér hvarvetna blómstra .
Nefnir hún til sögunnar orð eins og " kar " ( bíll ) , " smæl " ( bros ) , " sjó " ( sýning ) , " spíta í " ( hraða för sinni ) , " fíla " eitthvað ( finnast mikið til um ) o.s.frv. Fleira verður henni til ama og orðið " frík " skilur hún ekki enda orð sem merkir allt og ekkert .
Sum nýyrði í málinu koma Oddnýju spánskt fyrir sjónir , t.d. sögnin að " hlýðniþjálfa " og bendir réttilega á að löngum fyrr hafi menn notast við sögnina að temja sömu merkingar .
Ég tek undir með Oddnýju .
Málið er yfirfullt af nýsmíðum sem leysa eiga hin gömlu og grónu orð af hólmi .
Gallinn er bara sá að nýju orðin eru oft óþörf með öllu , stundum kauðalega samsett orð ( eins og að hlýðniþjálfa ) .
Að baki slíkra orðaleppa býr líklega oft einhvers konar oflæti eða dramb þess sem talar eða ritar .
Það er eins og hann , mikilvægis síns vegna , sé yfir það hafinn að beita orðum sem alþýðan hefur lengi notað og skilur .
Oddný nefnir um þetta fjölmörg orð , t.d. veðuraðstæður ( veður ) , aflamagn ( afli ) , kennslumagn ( kennsla ) , ákvarðanataka ( eða -tekt ) ( ákvörðun ) og minnir á að Kristján Karlsson rithöfundur kallaði slíkt " ofholdgun tungunnar " sem er að hennar mati prýðileg lýsing fyrirbærisins .
Oddnýju verður og tíðrætt um þau orð sem glata sinni gömlu merkingu og öðlast nýja .
Mér dettur þá í hug orðið þjófur sem lengi þótti gott og gilt er fjallað var um þá sem tóku eitthvað ófrjálsri hendi .
En það var í gamla daga .
Ég tek eftir því að hinir stórtækustu þjófar eru ekki sæmdir þeirri nafnbót nú um stundir , heldur þeim valin önnur orð auk þess sem glæpirnir eignast ný hugtök .
Nú nýverið sá ég eitt slíkt , nýyrðið féflettir .
Orðið merkir eftirfarandi : Menn sem eiga ekki bót fyrir rassinn á sér stofna eignarhaldsfyrirtæki fyrir lán úr banka þar sem einhver innanbúðarmaður er vitorðsmaður .
Þeir kaupa síðan eitthvert vænlegt fyrirtæki sem þeir selja svo eignarhaldsfélaginu .
Eftir það selja þeir fyrirtækið á yfirverði einhverjum vinum sínum .
Síðan leigja þeir fyrirtækið en eiga nú verulegar fjárhæðir til að greiða sjálfum sér himinháan arð .
Svo er maður að reyna að kenna íslensku til að sjá sér farborða og eins og sjá má af þessum dæmum verður það sífellt erfiðara .
Ég þarf þó ekki að viðurkenna að mér þykir starf mitt skemmtilegt .
