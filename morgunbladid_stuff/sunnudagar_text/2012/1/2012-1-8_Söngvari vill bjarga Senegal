Tónlistarmaðurinn Youssou N ' Dour hefur fyrir löngu sungið sig inn í hjörtu Senegala og reyndar tónlistarunnenda víða um heim .
Hann hefur árum saman verið talsmaður umbóta í heimalandi sínu og upplýsti í vikunni að hann hefði ákveðið að bjóða sig fram í forsetakosningum í næsta mánuði .
N ' Dour , sem er 52 ára , tilkynnti framboðið á eigin útvarps- og sjónvarpsstöð og margir bíða spenntir eftir því hvort frami hans í pólitík verður jafn mikill og í músíkinni .
Tónlistarmaðurinn hefur mjög gagnrýnt forseta Senegal , Abdoulaye Wade , fyrir fjáraustur til ýmissa gæluverkefna á meðan atvinnuleysi í landinu er gríðarlegt og meðallaun þeirra sem hafa vinnu eru andvirði þriggja bandaríkjadala á dag ; um 370 krónur .
Vinsæll og veit af því " Íbúar landsins hafa í langan tíma sýnt mikla bjartsýni og dreymt um " nýtt " Senegal , " sagði N ' Dour þegar hann tilkynnt framboð sitt í vikunni .
" Þeir hafa á ýmsan hátt farið fram á að ég byði mig fram til forseta .
Ég lagði við hlustir .
Ég heyrði , " sagði hann .
" Satt er það að ég hef enga háskólagráðu – en það er ekki nauðsynlegt til að vera forseti , " bætti " Íslandsvinurinn " við , en N ' Dour kom fram á Tónlistarhátíð í Reykjavík í Laugardalshöllinni um miðjan júnímánuð árið 2000 .
Youssou N ' Dour var í fararbroddi þeirra sem endurnýjuðu tónmál senegalskrar dægurtónlistar með því að blanda saman þjóðlegri tónlist og rafvæddu afrísku poppi .
Hann varð snemma gríðarlega vinsæll í Senegal , og þá ekki síst fyrir texta sína sem þóttu mjög djarfir í pólitísku tilliti .
Hann tók síðar þátt í starfi á vegum Amnesty International og fór um heiminn með vestrænum stórstjörnum til að hvetja fólk til að taka þátt í starfi samtakanna .
Fyrir nokkrum árum sendi hann frá sér plötu sem var samfelld hylling islamstrúar .
Stjórnarskipti hafa jafnan verið friðsöm í Senegal og ekki virðist mikill ótti fyrir hendi um að það breytist .
Þó sauð upp úr í fyrrasumar þegar Wade lagði til nýtt kosningafyrirkomulag sem talið var að myndi auka líkurnar á að hann næði endurkjöri og almenningur hefur annað veifið mótmælt kröftuglega ítrekuðu rafmagnsleysi í landinu .
Fyrir stuttu sló í brýnu með almennum borgurum og óeirðalögreglu með þeim afleiðingum að 100 voru sárir eftir .
Karim , sonur forsetans og eiginkonunnar Viviane Wade , er ráðherra í ríkisstjórn föður síns og talið að hinn aldni forseti líti á soninn sem ákjósanlegan eftirmann .
Dóttirin Sindjely Wade er sérlegur aðstoðarmaður forsetans en þess má geta að Wade hefur m.a. verið legið á hálsi fyrir að hygla sínum nánustu og góðum vinum .
Pólitískir andstæðingar forsetans hafa jafnframt gagnrýnt hann hin síðar ár fyrir spillingu , að hefta frelsi fjölmiðla og ýmis mannréttindabrot af öðru tagi .
Kosningarnar fara fram 26. febrúar .
Deilur hafa staðið yfir undanfarið um það hvort Wade forseti geti yfirhöfuð setið þriðja kjörtímabilið .
Stjórnarskrá landsins var breytt fyrir nokkrum árum og skv. henni getur forseti aðeins verið í embætti tvö kjörtímabil .
Wade heldur því fram að hið fyrra tímabil hans teljist ekki með því hann var kjörinn áður en stjórnarskránni var breytt og von er á úrskurði í þessu máli fljótlega .
Enginn á þó von á öðru en forsetinn verði í framboði .
Stöðugt ástand Lýðræði er talið standa á traustum grunni í Senegal .
Wade segist sannfærður um sigur í kosningunum og gerði býsna lítið úr keppinautunum , sem verða nokkrir eftir því sem næst verður komist .
Það er talið auka líkurnar á að forsetinn verði kjörinn .
" Ég geng til kosninga án nokkurrar mótspyrnu , " sagði hann við franska fjölmiðla á fimmtudaginn .
" Ég er við hestaheilsu og tilbúinn í slaginn , " sagði forsetinn , og neitaði fregnum um að hann væri heilsuveill .
Byggt á Guardian og AFP .
Reisti minnismerki fyrir 3,4 milljarða Abdoulaye Wade hefur gegnt embætti forseta Senegal síðan árið 2000 .
Wade , sem lengi hefur sinnt stjórnmálum , er þriðji forseti landsins síðan það hlaut sjálfstæði frá Frakklandi árið 1960 .
Hann hefur verið formaður Lýðræðisflokks Senegals frá stofnun , 1974 , lengstum í stjórnarandstöðu .
Hann bauð sig fyrst fram til forseta 1978 , en náði loks takmarki sínu í fjórðu tilraun .
Talið er að Wade sé fæddur í september árið 1926 og sé því 85 ára , en því hefur raunar verið haldið fram að hann sé enn eldri .
Heimildir um slíka tölfræði eru ekki taldar mjög traustar í landinu þannig að enginn getur fullyrt með vissu um aldur forsetans .
Wade er lögfræðingur og hagfræðingur , menntaður í Frakklandi .
Eiginkona hans er Viviane Wade og eiga þau tvö uppkomin börn , sem bæði starfa náið með föður sínum .
Forsetinn hefur verið gagnrýndur fyrir ýmsilegt , m.a. fjáraustur .
Wade var t.d. fordæmdur þegar hann lét reisa 49 metra háa bronsstyttu , Endurreisn Afríku , sem vígð var 2010 og kostaði andvirði nærri 3,4 milljarða króna að sögn AP fréttastofunnar á þeim tíma .
Ekki dró úr gagnrýninni þegar forsetinn tilkynnti að hann ætti rétt á 35% þeirra tekna sem til yrðu vegna ferðaþjónustu á staðnum , vegna þess að hugmyndin frábæra að styttunni væri hans .
Fregnir á sínum tíma hermdu að nærri 50 Norður-Kóreubúar hefðu verið fluttir inn til þess að vinna að gerð styttunnar , vegna sérþekkingar þeirra í meðhöndlun á bronsi .
Senegalar eru 14 milljónir Lýðveldið Senegal er við Atlantshafsströnd Afríku .
Það á landamæri að Máritaníu í norðri , Malí í austri og Gíneu og Gíneu-Bissau í suðri .
Landið er 197.000 ferkílómetrar að stærð , tæplega tvöfalt stærra en Ísland , og íbúarnir um 14 milljónir .
Höfuðborgin er Dakar .
Við hana er kennd þekktasta rallkeppni í heimi .
