Sigurður Baldursson hefur marga fjöruna sopið , enda fæddur og uppalinn í Fjörunni á Akureyri , steinsnar frá Nonnahúsi .
Segja má að hann hafi líka verið alinn upp að töluverðu leyti á fjöllum því faðir hans , Baldur Sigurðsson , bauð árum saman upp á ferðir fyrir túrista upp á Vatnajökul og var raunar frumkvöðull í skipulögðum ferðum í óbyggðir .
Sigurður og Baldur bróðir hans voru oft með í för , strax frá unga aldri .
Fjöllin hafa heillað Sigurð alla tíð og hann horft á þau úr ýmsum áttum ; bæði af jörðu niðri og úr lofti , því hann var einn kunnasti fallhlífarstökkvari landsins árum saman .
Enn nýtur Siggi fjallanna , en iðulega nær heimabyggð en áður .
Hann rekur nefnilega litla ferðaþjónustu á Akureyri og fer oft ekki lengra en upp á Súlur eða næsta nágrenni þeirra .
Það þarf ekki alltaf að fara langt til að njóta fegurðarinnar .
Óbyggðirnar kölluðu Sigurður er sannkallaður ævintýramaður og fyrirtækið kallar hann Extreme Icelandic Adventures ; kannski mætti kalla það íslensk ævintýri á ystu nöf .
Þar hefur hann oft verið sjálfur .
Siggi bjó erlendis um tíma og það var í raun fyrir tilviljun að hann snéri sér að ferðaþjónustu nokkrum árum eftir að hann flutti heim .
Óbyggðirnar kölluðu strax og Sigurður snéri heim frá útlandinu .
Fljótlega var hann komin í hóp vélsleðavina sem þeystu um fjöll og firnindi og þegar hann neyddist til að hætta störfum sem pípulagningamaður vegna meiðsla á fæti segist hann hafa þurft að búa sér til vinnu .
" Ég var á hlaupum með kassa í höndunum , rann í hálku og datt á hnéð , " segir Sigurður þegar hann er beðinn að útskýra hvernig meiðsli á fæti binda enda á feril pípulagningameistara .
Nokkrum mánuðum eftir óhappið var Sigurður skorinn upp vegna þess að hann þótti lítið lagast , og í ljós kom hvers kyns var .
" Læknirinn færði mér þær gleðifréttir að ekkert væri að liðböndunum í hnénu , en hins vegar væri ekkert krossband að aftan ! Það hafði slitnað .
" Eftir að Sigurður gekk meira og minna um með spelku í heilt ár og átti í erfiðleikum með að ganga upp og niður stiga áttaði hann sig á því að hann yrði að breyta til .
Eftir það fór Siggi til Danmerkur í aðgerð þar sem sett var nýtt krossband í hnéð og segist vera þokkalega góður í hnénu síðan .
Hann sagðist ekki hafa viljað bjóða öðrum vinnuveitanda en sjálfum sér upp á starfsmann sem myndi örugglega vera frá vinnu með reglulegu millibili til þess að hvíla sig .
" Ég ákvað því að búa mér til eitthvert starf .
" Sigurður stofnaði útilífs- og mótorsportverslun og rak í nokkur ár en lét síðan gamlan draum rætast .
" Ég hafði lengi velt því fyrir mér að fara út í ferðabransann , " segir hann .
Sjálfur var hann mikið á fjöllum sem barn , sem fyrr segir , og fór iðulega á sömu slóðir með sín eigin börn þegar þau voru lítil .
Eftir að Siggi breytti um stefnu tók hann að sér að aka ferðamönnum fyrir aðra , og var ánægður með það .
" Þegar ég kom úr þessum túrum hafði Baldur bróðir stundum orð á því að ég liti út eins og ég hefði verið að hlaða batteríin í nokkrar vikur .
Mér hefur alltaf liðið vel á fjöllum .
" Að því kom að Siggi ákvað að hefja eigin útgerð .
" Mig langaði þó ekki að kaupa rútu eða jeppa og vera alveg eins og hinir , heldur búa til " alvöru " tæki sem vekti athygli .
" Slasaðist illa Það varð úr ; okkar maður eignaðist einn gamla Unimog bíl og annan nýrri og gerði úr þeim einn .
Eftir nokkurra mánaða samverustund bílanna tveggja og Sigurðar í garðinum heima í Aðalstræti 62 varð til einn trukkur úr þeim gömlu ; húsið á þeim eldri var sett á nýrri bílinn .
Á trukknum sem til varð ekur Siggi ferðamönnum í dag .
Hann kláraði smíðina vorið 2009 og ók í fyrstu túristum um hálendið fyrir Ferðakompaníið .
En fljótlega dundi ógæfan yfir .
Sigurður var með hóp Frakka uppi við Vatnajökul 19. júlí þegar hann klemmdist á milli trukksins og kerru sem hann dró , og slasaðist mjög alvarlega .
Raunar var talið með ólíkindum að hann skyldi lifa af .
Hraustmennið úr Fjörunni spratt hins vegar ótrúlega fljótt á fætur , eftir dvöl á sjúkrahúsi og þeir feðgar sóttu trukkinn suður á land sex vikum seinna .
Um haustið fór Sigurður að búa sig undir að bjóða upp á eigin ferðir út frá Akureyri .
" Ég vildi einblína á mitt heimasvæði .
Var ekki orðinn nógu góður eftir slysið en var í sjúkraþjálfun og að jafna mig .
Svo þegar komið var fram í mars var ég ákveðinn að gera ekkert þann veturinn nema ná mér bara góðum .
Þar sem ég ligg í sófanum heima um kvöld hringir Benni frá Sólheimakoti í Mýrdal og spyr hvort ég vilji ekki fara að gera eitthvað .
Þá er " túristagosið " hafið í Eyjafjallajökli .
" Siggi svaraði því til að ekkert væri útilokað .
" Þá sagði Benni mér að vera mættur klukkan átta morguninn eftir ! Ég keyrði því suður um nóttina og var þar í nokkrar vikur ; keyrði trukk eða vélsleða með hópa frá bænum á jökulinn í nokkrar vikur .
Maður fór á fætur sjö á morgnana og vann til tvö á nóttunni .
Það var mikil törn en skemmtileg .
" Á heimaslóðum Í fyrrasumar fékk Siggi skátaskálann Fálkafell ofan Akureyrar til afnota , bauð ferðamönnum upp á bíltúr , veitingar og útsýni yfir fjörðinn .
Í gönguferð síðastliðið haust kviknaði svo ný hugmynd .
" Ég gekk framhjá gamla vigtarhúsinu á öskuhaugunum í Glerárdal og datt í hug að þar gæti verið sniðugt að vera þar með miðstöð fyrir mínar ferðir .
" Bæjaryfirvöldum leist vel á .
Siggi var spurður hvert hann vildi færa húsið en svaraði því til að hann vildi hafa það á sínum stað .
" Þetta er líklega eini staðurinn á landinu þar sem öskuhaug er breytt í ferðaþjónustumiðstöð .
Ef það er ekki jákvætt þá veit ég ekki hvað .
" Boltinn fór af stað , Sigurður kom húsinu og næsta nágrenni í stand og hefur markaðssett nokkrar mislangar ferðir upp á Súlumýrar með möguleika á lengri ferðum inn á Glerárdal .
" Það er töluvert mikið spurt um þetta því marga langar að koma á Súlur .
Ég skutla fólki á sleðum upp eftir , svo það geti notið þess að labba á fjallið án þess að vera búið með alla orku .
Þeir sem eru vanir halda áfram að ganga upp eftir eins og áður .
" Nálægðin við bæinn er að mörgu leyti mjög góð .
" Ef veðrið versnar skyndilega snúum við bara við og skreppum niður í bæ .
Fáum okkur jafnvel pítsu og förum svo upp eftir aftur ef veðrið er orðið betra .
Hér þarf aldrei að leita að neinum .
" Bæði Íslendingar og erlendir ferðamenn nýta sér þjónustu Sigga .
Hann var á í aksjón flesta jóladagana og fór t.d. með ensk hjón á Gamlársdag upp á Súlumýrar .
" Það snjóaði mikið þann daginn , sást varla út úr augum en ég gaf þeim kaldan bjór , flatbrauð og reyktan silung .
Hjónin sögðust aldrei hafa upplifað annað eins ; þeim fannst þetta æðislegt ! " 