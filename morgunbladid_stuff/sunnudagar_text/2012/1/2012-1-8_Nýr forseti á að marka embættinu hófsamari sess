Það var skynsamleg ákvörðun hjá Ólafi Ragnari Grímssyni , forseta Íslands , að gefa ekki kost á sér til endurkjörs við forsetakosningar í byrjun sumars á þessu ári .
Hann er umdeildasti forseti lýðveldissögunnar .
Hefði hann gefið kost á sér í fimmta sinn hefði sú ákvörðun valdið deilum þó ekki væri nema vegna þess að forsetinn hefur setið í embætti í 16 ár .
En að auki er ljóst að stuðningur hans við útrásarvíkinga fyrir hrun hefði orðið mjög til umræðu í kosningabaráttu vegna forsetakosninganna og valdið sundurlyndi meðal þjóðarinnar .
Það hefðu ekki sízt verið fyrrum pólitískir samherjar Ólafs Ragnars , sem hefðu rifjað þá sögu alla upp .
Þeir hafa ekki fyrirgefið honum ákvarðanir um tvær þjóðaratkvæðagreiðslur vegna Icesave .
Ólafur Ragnar getur sagt sem svo , að þótt hann hafi orðið fyrir harkalegri gagnrýni frá hægri vegna ákvörðunar um að skjóta fjölmiðlalögum til þjóðaratkvæðis sumarið 2004 og frá vinstri vegna Icesave síðustu tvö ár , hafi hann í síðarnefndu tilvikunum tveimur sýnt fram á mikilvægi þess að til staðar væri í stjórnskipun lýðveldisins öryggisventill ef Alþingi og ríkisstjórn töpuðu áttum .
Það er nokkuð til í því .
Það er hins vegar í mótsögn við tíðarandann , að einn maður hafi slíkt vald í sínum höndum og að það fari eftir geðþótta hans eða því pólitíska spili , sem sá hinn sami kann að stunda , hvort gripið er til þess ráðs að efna til þjóðaratkvæðagreiðslu um umdeild mál .
Eðlilegra er að ákvæði séu í stjórnarskrá um að ákveðinn hluti þjóðarinnar geti farið fram á slíka atkvæðagreiðslu um umdeild mál .
Það hefur hvað eftir annað komið í ljós að þjóðin er afar viðkvæm fyrir forsetaembættinu og hefur lengst af kunnað því illa , að forseti væri gagnrýndur .
Í forsetatíð Ólafs Ragnars hefur dregið úr þeirri viðkvæmni enda má segja , að hann hafi fremur sótzt eftir því að taka umdeildar ákvarðanir en að verða sameiningartákn þjóðarinnar .
Þá má spyrja , hvort æskilegt sé að forsetaembættið verði jafn pólitískt í framtíðinni og Ólafur Ragnar hefur viljað að það væri .
Það álitamál er bara eitt af mörgum sem tengjast framtíðar stjórnskipan lýðveldisins .
Frá mínum sjónarhóli séð á beint lýðræði að vera grundvallaratriði þeirrar stjórnskipunar .
Þjóðin sjálf á að taka í þjóðaratkvæðagreiðslum ákvarðanir um öll meginmál .
Alþingi hefur þar að sjálfsögðu hlutverki að gegna en á grundvelli þeirra meginlína , sem þjóðin leggur í slíkum atkvæðagreiðslum .
Forsetaembættið er ekki lykilþáttur í slíkri stjórnskipan .
Sjálfsagt hefur það að einhverju leyti mótað forsetaembættið í upphafi , að þjóðhöfðingi Íslendinga hafði í nokkur hundruð ár verið konungur og einhverjar leifar af því tildri og þeim hégómaskap sem fylgir þeirri forneskju hins evrópska aðals hafa fylgt með til Bessastaða .
Það hefur ekki dregið úr þeirri sýndarmennsku , þótt tími sé til kominn .
Eitt af því , sem hrunið á að hafa kennt okkur er tilgangsleysi þeirrar sýnifíknar , sem einkenndi íslenzkt samfélag og þá ekki sízt á fyrstu árum þessarar aldar .
Æskilegt er að nýr forseti , hver sem hann eða hún verður , marki þessu embætti hófsamari sess í framtíðinni .
Það er ekkert tilefni til að auka völd forseta Íslands .
En það er fullt tilefni til að skýra í nýrri stjórnarskrá ákvæði hennar um forsetaembættið þannig að ekki fari á milli mála hvert hlutverk forseta er og þeir sem því gegna í framtíðinni hafi ekki tækifæri til og svigrúm til að túlka stöðu þess á þann veg , sem þeim hentar .
Það er líka forneskjulegt fyrirbæri í nútímasamfélagi .
Hins vegar var ánægjulegt að heyra í áramótaræðu forsetans , að starfsmannafjöldi forsetaembættisins hefur verið óbreyttur í tvo áratugi og athugasemdir hans um útþenslu annarra þátta stjórnsýslunnar eru réttmætar .
Það er gott að hægt er að reka embætti forseta Íslands með fjórum starfsmönnum og ekki á að vera erfitt á ofangreindum forsendum að halda embættisrekstrinum áfram innan þeirra marka .
Stjórnmálaflokkarnir eiga að leggja sig fram um að láta forsetakosningar afskiptalausar .
Slík afskipti fyrr á tíð voru óvinsæl meðal almennings og þeim flokkum sem hlut áttu að máli ekki til framdráttar .
Verði hins vegar hreyfing fyrir því að þróa embættið áfram í pólitíska átt á þann veg sem Ólafur Ragnar hefur reynt að gera munu flokkarnir fylgja fast á eftir og reyna að hafa áhrif á það hverjir verði í framboð og hver verði kjörinn .
Flokkarnir eiga hins vegar nóg með sjálfa sig og sín vandamál og afskipti þeirra af forsetakjöri eru ekki til farsældar .
Það er svo áhugaverð spurning , hvort fráfarandi forseti hyggi á stjórnmálaafskipti á ný .
Það er ekkert því til fyrirstöðu , að sá sem hefur gegnt þessu embætti leiti eftir umboði þjóðarinnar til starfa á öðrum vettvangi , þótt það hafi ekki gerzt til þessa .
Ólafur Ragnar er reynslunni ríkari eftir starf sitt á Bessastöðum en athyglisvert er að fylgjast með því hvað sumir af forystumönnum vinstrimanna á undanförnum áratugum komast í mikið uppnám við tilhugsunina um að hann hefji afskipti af stjórnmálum á nýjan leik .
Og alveg sérstaklega virðast þeir ekki mega til þess hugsa , að hann skipi sér í hóp þeirra , sem berjast gegn aðild að Evrópusambandinu .
En af því yrði augljóslega umtalsverður styrkur í þeirri baráttu .
Veri hann velkominn ! 