Hún er " órætt afl " í Hvíta húsinu , í stöðugum útistöðum við nánustu samstarfsmenn bónda síns og leiftursnögg að láta óánægju sína í ljósi .
Hún er ófögur myndin sem dregin er upp af Michelle Obama , forsetafrú Bandaríkjanna , í nýrri bók eftir Jodi Kantor , blaðamann á New York Times .
Bókin er , að sögn höfundar , byggð á samtölum við 33 starfsmenn í Hvíta húsinu .
Kantor heldur því fram að Michelle Obama sé bæði ósátt og óörugg með sig og fullyrðir að hún hafi ítrekað hleypt illu blóði í nánustu samstarfsmenn forsetans .
Hún hafi til að mynda hnakkrifist við bæði Rahm Emanuel , fyrrverandi starfsmannastjóra Hvíta hússins , og Robert Gibbs , forstöðumann kynningarmála hjá forsetaembættinu .
Ekki stóð á viðbrögðum frá forsetafrúnni , í samtali við CBS-sjónvarpsstöðina í vikunni vísaði hún ásökunum Kantor á bug .
" Ég á ekki samtöl við starfmenn eiginmanns míns .
Ég mæti ekki á fundum .
Starfsfólk okkar vinnur vel saman og þyrfti að leysa einhver mál færi það fram á þeim vettvangi , " sagði frú Obama .
" Það er örugglega áhugaverðara að ímynda sér að allt sé í hönk í samskiptum fólks hér [ í Hvíta húsinu ] enda er það í samræmi við myndina sem fólk hefur reynt að draga upp af mér síðan Barack bauð sig fram , að ég sé einhver reið svört kona .
" Sögð hafa tekið starfsmannastjórann í gegn Í bókinni er því haldið fram að " ófremdarástand " hafi skapast í Hvíta húsinu árla árs 2010 eftir að Demókrataflokkurinn tapaði sæti Edwards heitins Kennedys í öldungadeild þingsins yfir til repúblíkana .
Í kjölfarið á forsetafrúin að hafa sleppt sér við Emanuel og kennt honum um að Hvíta húsið hefði villst af leið .
Er starfsmannastjórinn sagður hafa kveinkað sér undan frúnni .
Kantor tilgreinir annað tilvik , þar sem frú Obama á að hafa hellt sér yfir Emanuel fyrir að bóka sig á uppákomu að henni forspurðri .
Á hún að hafa refsað starfsmannastjóranum með því að neita að taka þátt í kosningabaráttunni fyrir þingkosningarnar síðar á sama árinu .
Forsetafrúin gaf lítið fyrir þessar sögur í viðtalinu á CBS en lét þess getið að Emanuel , sem nú er borgarstjóri í Chicago , og eiginkona hans væru í hópi nánustu vina þeirra hjóna .
Sama máli sagði hún gegna um Robert Gibbs .
" Hann er traustur ráðgjafi ...
og verður það áfram .
Hann hefur verið okkur góður vinur .
" Kantor gefur í skyn í bókinni að Gibbs hafi tekið undir vangaveltur í annarri bók þess efnis að frú Obama hafi lýst því yfir við Cörlu Bruni-Sarkozy , forsetafrú Frakklands , að vistin í Hvíta húsinu væri " helvíti á jörð " .
Munu þau hafa deilt í kjölfarið .
Spurð um þetta af þáttastjórnanda CBS svaraði Michelle Obama : " Ef leitað er vandlega má örugglega finna orð sem fólk óskar að það hefði aldrei sagt hvað við annað .
Fólk misstígur sig , verður á í messunni .
" Kantor hefur eftir einum starfsmanna Hvíta hússins í bókinni að frú Obama sé stöðugt á varðbergi enda sé hún sannfærð um að allir séu " að bíða eftir því að svörtu konunni verði á mistök " .
Að sögn Kantor hefur frú Obama þó vaxið fiskur um hrygg undanfarið og vinsældir hennar í Hvíta húsinu munu vera á hægri en öruggri uppleið .
Kappsmál að dæturnar verði ekki fyrir skaða Í viðtalinu við CBS-sjónvarpsstöðina kvaðst Michelle Obama ekki kveinka sér undan gagnrýni og gróusögum , það fylgdi því að vera gift forseta Bandaríkjanna .
Hún áskildi sér þó rétt til að verja hendur sínar , fyndist henni að sér vegið .
" Við Barack stöndum af okkur ágjöf af þessu tagi .
Ég er meira uggandi fyrir hönd stelpnanna , það er okkur kappsmál að þær komist óskaddaðar í gegnum þetta , " sagði hún og vísaði þar til forsetaembættis bónda síns .
Obama-hjónin eiga tvær dætur , Maliu , 13 ára og Söshu , 10 ára .
Frú Obama lét þess einnig getið að hún hefði yndi af því að vera forsetafrú og þannig hefði það verið frá fyrsta degi .
Eftir þrjú ár í Hvíta húsinu kvaðst hún líka vera reynslunni ríkari .
Seint á þessu ári mun Barack Obama að óbreyttu sækjast eftir endurkjöri í embætti forseta Bandaríkjanna .
Í viðtalinu á CBS hvatti spúsa hans landsmenn til að greiða honum atkvæði sitt .
" Enda þótt ég taki " eiginkonuhattinn " ofan , sé ég að við þurfum á þessum manni að halda .
Hann hefur náð undraverðum árangri í starfi .
Eflaust eru einhverjir kjósendur ringlaðir ennþá en við munum gera grein fyrir árangrinum í kosningabaráttunni .
" Sögð sakna starfsins Michelle LaVaughn Robinson Obama , sem verður 48 ára á þriðjudaginn , er fyrsta forsetafrúin í Bandaríkjunum af afrískum uppruna .
Hún er lögfræðingur að mennt og heldur Jodi Kantor því fram í bók sinni að henni hafi verið óljúft að gefa starfsferil sinn upp á bátinn meðan bóndi hennar vinnur í Hvíta húsinu .
