Umberto Eco – The Prague Cemetery * * * ½ Þekktasta skáldsaga Umbertos Ecos er Nafn rósarinnar og hún tekur sölukipp í hvert skipti sem hann sendir frá sér nýja bók .
Í nýjustu skáldsögu sinni , The Prague Cemetery , styðst Eco við sanna atburði og spinnur sögu um tilurð falsritsins Samsærisáætlunin mikla : Siðareglur Zíonsöldunga , sem samið var til að ýta undir andúð á gyðingum og Adolf Hitler vitnaði til í áróðri sínum gegn þeim í Mein Kampf .
Í Siðareglum Zíonsöldunga , sem komu út í Rússlandi í lok 19. aldar og á íslensku um miðja 20. öld , er sett fram samsæri gyðinga um heimsyfirráð .
Falsrit þetta varð Henry Ford einnig hugleikið og lét hann prenta það í hálfri milljón eintaka og enn í dag er bókin gefin út sem sannleikur í arabaheiminum .
Falsarinn Simonini er aðalsöguhetja bókarinnar og að sögn höfundar eina persóna hennar , sem er uppdiktuð .
Lesandinn fylgist með ferðum hans á Ítalíu þar sem hann kemst í tæri við Garibaldi og í Frakklandi þar sem hann tengist meðal annars máli Alfreds Dreyfus , sem klauf frönsku þjóðina .
Eco hefur góð tök á efninu og leiðir lesandann inn í heim samsæra og tortryggni af mikilli íþrótt .
Ýmsir leita eftir þjónustu Simoninis og hann lætur samviskuna lítið þvælast fyrir sér .
Þótt Eco hafi sagnfræðina að bakhjarli verður eitrið , sem spúið er um gyðinga á síðum bókarinnar , á köflum svo rammt að óþægilegt er aflestrar .
Eco skrifar hins vegar af mikilli íþrótt eins og ávallt og erfitt að leggja bókina frá sér , en hann hefur gert betur .
Chuck Pfarrer – Seal Target Geronimo * * ½ - Sagan af því þegar Bandaríkjamenn réðu niðurlögum Osamas bin Ladens á ugglaust eftir að verða margsögð .
Chuck Pfarrer gerir hér fyrstu atrennu að því að segja hana á bók .
Reyndar er ekki nema fjórðungur bókarinnar um aðgerðina sjálfa .
Hann ver drjúgu púðri í að segja frá þeirri gríðarlegu þjálfun , sem menn þurfa að ganga í gegnum til að verða sérsveitarmenn á borð við þá , sem réðu niðurlögum hryðjuverkaforingjans , og hvernig hlutverk sérsveita hefur þróast í Bandaríkjaher .
Þá fjallar hann um öfgar innan íslams og bin Laden sjálfan .
Pfarrer , sem rétt er að taka fram að er fyrrverandi sérsveitarmaður , gefur lítið út á leyniþjónustuna CIA og alríkislögregluna FBI , sem ekki sé á treystandi .
Þá eru stjórnmálamenn ómögulegir og gefa loðin fyrirmæli til að tryggja að þeir sitji ekki í súpunni heldur hinar harðsnúnu hetjur fari eitthvað úrskeiðis .
Sérsveitarmenn á borð við félagana í sérsveit sjóhersins , SEAL , eru hins vegar hinir sönnu útverðir frelsis og öryggis .
Karl Blöndal kbl@mbl.is 