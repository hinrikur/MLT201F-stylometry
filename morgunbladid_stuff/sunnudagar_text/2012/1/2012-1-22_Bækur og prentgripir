Fyrir skömmu áskotnaðist mér svokallaður kyndill , eða rafbókalesari af gerðinni Kindle .
Fyrir bókaorm er slíkur gripur ótrúlegt þarfaþing en þó er ekki laust við að ég hafi skynjað ákveðinn fyrirvara á þessari nýstárlegu leið til að njóta bóka .
Ég hef nefnilega hingað til haft svolítið rómantíska sýn á bækur .
Þar á ég við að ég hef alltaf haft gamaldags dálæti á bókum .
Að handleika fallega bók er helgistund ; ég finn alltaf til lotningar gagnvart myndarlegum bókahillum í heimahúsum og vel búin bókasöfn eru helgistaðir sem fátt jafnast á við .
Getur rafbókalesari kallað fram þessi hughrif ? Að framangreindu sögðu þótti mér gríðarlegur fengur að kyndlinum og tók strax til við að lesa .
Og viti menn ! No Country For Old Men eftir Cormac McCarthy er sláandi áhrifarík lesning á rafrænum skjá , The Secret Agent eftir Joseph Conrad svo mögnuð að mann setur hljóðan og allt dýrindið eftir PG Wodehouse um þá kumpána Jeeves & Wooster jafn yndislega skemmtilegt og þegar ég las það í kilju fyrir 20 árum síðan .
Bók er sumsé bók , eftir sem áður , þó rafbók sé .
En rómantíska pappírspælingin vill þó ekki víkja með öllu , og eftir sem áður vil ég ómögulega fara þess á mis að handleika ákveðna prentgripi .
Ég hefði til að mynda ekki viljað missa af mynsturþrykktu kápunni á bók Oddnýjar Eirar Ævarsdóttur , Jarðnæði , en hún hefði ekki skilað sér eins áþreifanlega í rafbókarformi .
Það væri líklega hægt að koma öllum þeim texta sem fyrirfinnst í bókabúð Braga Kristjónssonar í einu eða tveimur lesbrettum , en hver vill hugsa sér slíkt ? Loks er erfitt að sjá fyrir sér hvernig ég hefði átt að gefa konunni Veiðimenn norðurins , undurfallega bók kollega míns , Ragnars Axelssonar , í rafbókarformi ? Ég meina , hvernig hefði hann átt að árita hana þannig ? 