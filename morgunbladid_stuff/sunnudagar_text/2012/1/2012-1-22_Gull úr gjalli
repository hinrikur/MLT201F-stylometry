Nú er á fjórða ár síðan bankarnir fóru sína leið , eftir algleymi áhættusýki , sem greip þá alla í senn , og endaði með því að þeir höfðu allir breyst í peningaprentvélar fyrir fyrirtæki og gervifyrirtæki og þá ekki síst eins manns .
Sá skuldaði 1.000 milljarða í bönkunum þremur , við fallið .
Sú upphæð er svo geggjuð að margur lítur undan henni þegar " hrunið " er rætt .
Aðrir gera það vegna þess að þeir höfðu verið glaðbeittir meðreiðarsveinar , sumir keyptir fyrir ofurlaun til að veita lyginni lögmæti með nafni sínu og liðnum ferli .
Allt er það auðvitað aumkunarvert mjög og skiljanlegt að viðkomandi virðast með storkinn og stífaðan háls og geta ekki litið um öxl .
Þeir smæstu halda sig jafnvel enn á svipuðum slóðum og áður við miklu lægri þóknun þó og kunna ekki að skammast sín .
Aðdragandi Á einhverju stigi hafði það gerst að viðskiptabankarnir þrír höfðu horfið frá meginverkefnum sínum sem þjónustustofnanir fólks og fyrirtækja með hæfilega hagnaðarkröfu og vaxtarmarkmið í að verða drifkraftur í ævintýralegum ferðum fjársjóðsleitenda , sem náð höfðu tökum á bankakerfinu beint eða óbeint .
Og þegar á stað var komið og ferðin fór jafnt og þétt vaxandi og varð loks ofsafengin fór smám saman að skýrast fyrir bankastjórnendunum að ekki var allt sem sýndist .
En þá virtist þeim of seint að snúa við enda hefði þá komið á daginn að farið hafði verið á svig við réttar reglur og gildi og reikningar undirritaðir og birtir , sem byggðir voru á sandi .
Og því varð úr , eins og oftast hjá þeim sem ánetjast fjárhættuspili , að setja allt sitt traust á að veðmálið myndi að lokum ganga upp , þótt það væri á móti öllum líkum .
Því var góðum fjármunum hent á eftir vondum í sífellt stærri stíl .
Lántakendur voru á pappírum brytjaður niður á hin og þessi nöfn og kennitölur , þótt ekki færi á milli mála að þótt þær mörgu slöngur leiddu allar að örfáum trektum sömu skuldaranna .
Því miður tókst áhættukóngunum að víkka mjög út skilgreiningar á því hvað teldust skyldir aðilar .
Sjálf kauphöllin var notuð í ofsafengnum stíl til að þenja út eiginfjárstöðu fjármálafyrirtækjanna .
Engin rannsókn hefur verið gerð af hennar hálfu eða annarra á því hvernig sá leikur varð svo léttur .
Og svo illa vildi til , en blessunarlega fyrir ofurbraskarana , að á sama tíma virtust ógrynni fjár liggja á lausu um víða veröld á hagstæðum gjafakjörum sem heimsins stærstu seðlabankar lögðu grunn að .
Íslenskir bankar höfðu aldrei séð slíka flóðgáttir opnast og stóðust ekki freistingarnar .
Fjármálaeftirlitið var bundið við að nota samevrópskar eftirlitsreglur og menn vita hvernig þær hafa dugað í Evrópu .
Fjölmiðlarnir drógu upp þá mynd að á Íslandi hefðu fundist snillingar sem gerðu gull úr gjalli .
Ekki fór hjá því að hluti af ofurflæði fjár , sem á svo veikum grunni var reist , sáldraðist um hríð til sífellt fleiri .
Viljinn til að trúa á töframátt hinna nýju snillinga varð mikill enda plægðu fjölmiðlar þeirra sjálfra jarðveginn og eru sumir enn að .
Og almenningur var óspart hvattur með fagnaðarerindum fjölmiðlanna í eigu hinna nýju óskabarna Íslands , sem gátu keypt hvað sem á vegi þeirra varð .
Þurftu ekki einu sinni að leggja fram krónu eða veð .
Sendu bara " sms " til þjóna sinna í bönkunum , um að nú vantaði þá " 15 kúlur " og án frekari vafninga var einn og hálfur milljarður millifærður á einn af hundrað reikningum viðkomandi , eftir því sem henta þótti , og var þá gjarnan miðað við hvar sá væri " fjarskyldastur " sjálfum sér .
Og það voru ekki bara keypt fyrirtæki og fasteignir .
Að lokum áttu menn heilan stjórnmálaflokk , Samfylkinguna , og voru byrjaðir að bora sér leið inn í hina , eftir því sem fyrirstaðan minnkaði .
Og til að kóróna traustið sá sjálfur forseti landsins um að skapa skilyrði þess að allir einkareknir fjölmiðlar mættu færast á hendur fjárglæframanna , svo gagnrýni þvarr með öllu .
Og forsetinn lét ekki þar við sitja heldur gerðist gæðastimpill á útrásina og gekk með eindæmum langt í að hlaða undir útrásarliðið allt , sem þakkaði fyrir sig á margvíslega vegu .
Það var táknrænt mjög að á endanum skutu bankarnir saman háum fjárhæðum í lofsöngsrit um forsetann ! Svo einkennilega vildi til að bókin sú kom út um þær mundir sem kostunaraðilarnir hrundu og margur sakleysinginn tapaði miklu fé .
Höfundur lofsöngsins hraðaði sér í dauðans ofboði upp í prentsmiðju til að bjarga því sem bjargað yrði .
Ekki hefur verið upplýst hvað lofsöngvarinn náði að rífa út , himinhrópandi balítet hafa verið nefnd til sögunnar , en þó ljóst að ekki voru , þegar þarna var komið , nægjanlegt tök á hreingerningum .
Krosstré sem brást Þótt frjálsir fjölmiðlar væru þagnaðir eins og rokkarnir , þó af öðrum ástæðum , átti að vera til öryggisventill í landinu , kostaður af þjóðinni .
Þessi hefði átt að verða gullinn tími fyrir Ríkisútvarpið .
Það hefði átt að verða í fararbroddi upplýstrar umræðu , því það var jú fjárhagslega óháð stofnun .
En stofnunin sú brást algjörlega og fór í rauninni verr að ráði sínu en fjölmiðlarnir sem fjárplógsmenn áttu , vegna þess að hún hafði enga afsökun fyrir því að bregðast .
Hún leikur sama blindingsleikinn nú með ótrúlegu framferði sínu og ámátlegri meðvirkni við að koma þjóðinni , á móti vilja sínum , í ESB .
Lykillinn að því að RÚV brást svo fullkomlega í hrunadansinum og tapaði í raun sínum tilverugrundvelli , var sá sem áður var nefndur , að framsæknasti fjárglæframaður þess tíma hafði Samfylkinguna í vasanum og sá sem hefur hana í vasanum er kominn með fréttastofu RÚV í hinn .
Þetta verður sífellt fleirum ljóst .
Og ekki batnaði framganga hins ríkisrekna " hlutleysis " þegar barsmíðabyltingin , sem enn hefur ekki verið upplýst hver kostaði og skipulagði , var sett af stað .
Byltingin sú " tölti aldrei upp að Túngötu 6 " þótt stutt væri að fara .
Ísland hélt höfði Ísland bjargaðist betur en vænta mátti eftir bankafallið , einkum af tveimur ástæðum .
Yfirstjórn peningamála neitaði að henda gjaldeyrisvarasjóði landsmanna á bálið , en núverandi seðlabankastjóri lýsti því yfir margoft , bæði opinberlega og í þrengri hópi að það myndi hann hafa gert .
Og neitað var að taka ábyrgð á óábyrgum lánveitingum græðgismanna til íslenska bankakerfisins , sem fyrir meðalgöngu þeirra var orðið 10 sinnum stærra en þjóðarframleiðslan .
Og hitt atriðið var að sjálfstæður gjaldmiðill , þótt smár sé , sá um að þjóðin getur framleitt sig út úr vandanum .
Það gerir þjóðinni þó erfiðara fyrir að ná því marki , að vegna meinloku hafa núverandi peningamálayfirvöld komið sér upp , með lántökum , þúsund milljarða gervigjaldeyrisvarasjóði og borga með honum á fjórða tug milljarða á ári í gjaldeyri .
Seðlabankastjórinn , sá sem er í málaferlum við sjálfan sig , segir að þetta mikla " vopnabúr " verði þó aldrei notað .
Sami maður og sagði að hann myndi hafa hent öllum gjaldeyrissjóðnum á bálið í október 2008 ætlar aldrei að nota forðann sem hann borgar 33 milljarða á ári fyrir að hafa á leigu .
Hinn ógurlegi kostnaður þjóðarinnar af þessum svokallaða varasjóði tefur mjög fyrir endurreisn hennar .
Það skrítna er að núverandi ríkisstjórn hefur ekkert gert sem flýtt hefur fyrir endurreisn landsins eftir bankafallið .
Samfellt sjálfhól og eilífar kvartanir um ógurlega vinnu gætu bent til annars .
En þessu er öllu öfugt farið .
Hún hefur eytt tíma sínum og þjóðarinnar í þarflaust rugl .
Tæpur milljarður fór í að " semja " um skuldbindingar sem ekki lágu á Íslendingum .
Milljörðum á milljarða ofan var hent í tryggingarfélög , sparisjóði og verðbréfafyrirtæki , fæst án nokkurrar heimildar frá þjóðþinginu .
Tveimur bönkum var komið í hendur óábyrgustu " fjárfesta " sem veröldin þekkir .
Hástemmdar yfirlýsingar við gerð kjarasamninga voru sviknar .
Hundruðum milljóna var hent í þvælukenndan farsa í kringum stjórnarskrána sem ekkert hafði til saka unnið og hefur skilað svo undurfurðulegri framleiðslu að flest er óbrúklegt Og enn er verið að tefja þing og þjóð með því ruglinu .
Sífellt hringl með stjórnsýsluna og nýja lærlinga í ráðherrastóla á viðkvæmum tímum hefur ekki hjálpað til .
Og ofan á allt þetta þótti mikilvægast að ota mönnum í deilur um ESB á þeim tíma sem samstaða þjóðar var krafa dagsins .
Veist er reglubundið að undirstöðuatvinnugreinum landsins með sífelldum hótunum um aðför og skaðsemisverk .
Skattaumhverfið var sett í uppnám með stanslausum " breytingum " eins og RÚV kallar samfelldar skattahækkanir .
Grundvallaraðgerðirnar , sem gripið var til í upphafi , áður en heiftræknisflokkar fengu völdin í landinu , eru þær einu sem hafa dugað þjóðinni .
Flest það sem núverandi ríkisstjórn hreykir sér af hefur aðeins tafið , skekkt og skemmt .
