Stuðmannamyndin Kókostré og hvítir mávar var frumsýnd vorið 1985 .
Eftirvænting lá í loftinu .
Þjóðin vænti mikils en mörgum var enn í fersku minni – og er raunar enn í dag – Með allt á hreinu ; söngvamynd sem náði að hitta einhvern undarlegan streng í hjarta Íslendinga .
Fólk flykktist í bíó og alls urðu gestir um 120 þúsund .
Engin íslensk bíómynd hefur orðið jafn fjölsótt .
Og eðlilega vildi fólk því fá meira af svo góðu .
Hvítir mávar voru hins vegar allt öðruvísi mynd .
Sönguþráður Hvítra máva , sem voru að mestu leyti teknir upp austur á Seyðisfirði og áttu að gerast um 1960 , var í stuttu máli sá að austur í land kom ung leikkona til að færa verk á fjalirnar með leikflokki þorpsins .
Á sama tíma var bandarískur herflokkur þar í þeim tilgangi að svæla burt Austfjarðaþokuna , enda þótt annað og meira byggi undir .
Hernaður er svo sem alltaf að einhverju leyti blekkingarleikur .
Og svo gerðist það eins og sjá mátti í myndinni að leikkonan , herflokkurinn og heimamenn lögðu í púkk svo útkoman varð býsna sérkennileg .
Andi kalda stríðsins er jafnframt yfir og allt um kring í þessari mynd – þar sem sitthvað sérkennilegt átti sér stað .
Bíómyndir eru alltaf veröld fjarstæðna og furðulegheita .
" Við skulum gefa þeim fjórfalt húrra , " sagði Þorvaldur Jóhannsson , bæjarstjóri á Seyðisfirði , á frumsýningu myndarinnar þar eystra .
Alls 300 Seyðfirðingar voru viðstaddir en mörgum þeirra sást einmitt bregða fyrir í myndinni .
" Vildu aðstandendur myndarinnar með frumsýningunni þakka heimamönnum " ómetanlegan stuðning og skilning á uppátækjum þessa brjálaða fólks að sunnan , " eins og aðstoðarleikstjórinn og handritshöfundurinn , Valgeir Guðjónsson , komst að orði , " eins og sagði í frétt Morgunblaðsins 17. mars 1985 .
Skemmst er frá því að segja að Hvítir mávar náðu aldrei að blaka vængjum svo vel væri eða fljúga svo hátt í forsal vinda að ævintýri þætti alþjóðar á meðal .
Stuðmenn náðu ekki sambandi við þjóðina og aftur öfugt .
Sama gilti um hljómplötuna sem myndinni fylgdi .
" Ef til vill er kominn tími fyrir Stuðmenn að hætta eftir langan og glæsilegan feril .
Kókostré og hvítir mávar er ekki nema hálfdrættingur á við margt að því besta sem þessi ástsælasta hljómsveit landsmanna hefur sent frá sér .
Húmorinn , sem lengstum hefur verið aðalsmerki þessara snillinga , er ekki lengur eins beittur , " sagði Sigurður Sverrirsson í plöturýni í Morgunblaðinu .
En auðvitað héldu Stuðmenn leiðangri sínum áfram .
Fyrir hljómsveit allra Íslendinga var engin leið að hætta og margt skemmtilegt kom í kjölfarið .
Valgeir söng Popplag í G-dúr og þjóðin söng með .
Vinsæl lög komu nánast á færibandi á hverri plötunni á fætur annarri og ævintýrið hélt áfram .
Og er enn ekki lokið .
Sigurður Bogi Sævarsson sbs@mbl.is 