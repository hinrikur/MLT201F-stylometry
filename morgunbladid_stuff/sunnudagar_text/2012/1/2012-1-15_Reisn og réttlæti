Ingo Schulze er einn af helstu höfundum Þýskalands um þessar mundir .
Austur-Þýskaland , fall Berlínarmúrsins og sameining Þýskalands eru honum hugleikin yrkisefni .
Í fyrra kom út hjá Máli og menningu þýðing á bók hans Adam og Evelyn , sem var gefin út í Þýskalandi 2008 , áður kom út bókin Bara sögur og í haust var Schulze gestur á bókmenntahátíð í Reykjavík .
Adam og Evelyn gerist þegar landamæri Austur-Þýskalands eru að opnast , en bókin er hluti af bókaflokki þar sem höfundar víða um heim leggja út af þjóðsögum og goðsögnum .
Í þeim flokki eru einnig Argóarflísin eftir Sjón og Penelópukviða eftir kanadíska rithöfundinn Margaret Atwood .
Schulze bjó við kúgunarstjórn í Austur-Þýskalandi og honum er því vakningin í arabaheiminum hugleikin .
Hann telur að á Vesturlöndum sé lítið gert úr þeim gildum sem knýi fólk í arabalöndunum til að mótmæla kúgun og einræði .
Á ferðum um lönd á borð við Jemen , Egyptaland og Abu Dabi hafi hann áttað sig á að fólk þar " hefði meiri mætur en við á því , sem í raun er undirstaða vestursins " .
Schulze telur að verja þurfi lýðræðið fyrir fjármálavæðingunni .
" Maður þarf ekki að vera byltingarsinni eða stefna á einhverja útópíu , heldur einfaldlega spyrja hvernig við getum búið saman þannig að fyrir hendi sé félagslegt réttlæti og maðurinn geti lifað með reisn og þessi heimur þokist áleiðis .
" Schulze er samtími sinn hugleikinn .
" Af þeim sex skáldverkum , sem ég hef skrifað , fjalla eiginlega aðeins tvö um atburðina 1989 og 1990 .
Það eru Ný líf og Adam og Evelyn .
Hinar eiga sér stað í nútímanum .
Vandinn er hins vegar sá að þegar maður kemur frá Austur-Þýskalandi og skrifar um Þýskaland einhvern tímann á tíunda áratugnum þá er það alltaf tengt sameiningunni , en skrifi höfundur um München og sagan gerist á sama tíma kemur það þessari þýsk-þýsku sögu ekkert við .
Þetta er röng sýn .
Það er alltaf látið eins og allt hafi breyst í austrinu , en lykilspurningin er hvernig vestrið hefur breyst síðan 1989 og þær breytingar eru ekki til góðs .
Þetta snýst ekki lengur um austur og vestur , heldur hverjir verði undir og hverjir ofan á .
" Schulze segir að tímamótin 1989-1990 skipti sig vitaskuld miklu máli með sama hætti og árið 2011 muni skipta unga rithöfunda í arabaheiminum miklu máli þegar fram í sækir .
Schulze hefur áhuga á að bera saman ólík kerfi og segir að við það skýrist margt .
" Það er of einfalt að segja að á einum stað sé einræði og öðrum frelsi og lýðræði , " segir hann .
" Það stenst við ákveðnar aðstæður , en frelsi á ekki bara að skilgreina pólitískt , heldur einnig félagslega og efnahagslega .
Ég hef áhuga á hverju menn eru háðir , hvað réð fyrir 1989 og hvað eftir .
Dæmi : Ástæðan fyrir því að starfsmaður í ráðhúsi í litlum bæ þorir ekki að tjá sig var önnur fyrir 1989 en eftir , en í raun er ýmislegt óbreytt .
Áður óttuðust menn pólitíska kúgun , nú að missa vinnuna .
" Schulze er þó ekki haldinn þrá eftir gamla austrinu , " ostalgíu " eins og það heitir , og skilur ekki í þeim sem reyna að réttlæta múrinn .
" Auðvitað breyttist margt til góðs 1989 til 1990 , " segir hann .
" Ég hefði ekki getað komið til Íslands ef múrinn stæði enn .
Þetta var fágætt augnablik í sögunni þar sem margt breyttist til betri vegar .
" Bókamessan í Frankfurt í haust hefur vakið mikla athygli á Íslandi .
" Staða íslenskra höfunda er góð í Þýskalandi , " segir hann .
" Þegar skoðað er hvað mikið er þýtt af erlendum bókmenntum er Ísland ofarlega .
Öll lönd hafa vitaskuld eitthvað fram að færa , en í augum Þjóðverja er eitthvað framandi við Ísland .
Öll íslenska þjóðin nær því ekki að fylla miðlungsborg í Þýskalandi .
Maður veltir fyrir sér hvað myndi koma út úr því ef hálf Leipzig yrði heiðursgestur á bókamessunni í Frankfurt .
" 