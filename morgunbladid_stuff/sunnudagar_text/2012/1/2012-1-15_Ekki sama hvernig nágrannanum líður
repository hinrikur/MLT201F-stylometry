Janne Sigurðsson , þá Pedersen , kom ung frá Álaborg til Eskifjarðar til að vinna í fiski , varð fljótt skotin í strák og vissi að hann væri sá rétti .
Eftir dvöl ytra fluttu þau aftur " heim " .
Nú er þessi danska kona forstjóri Alcoa Fjarðaáls og vill hvergi annars staðar vera en fyrir austan .
Skapti Hallgrímsson skapti@mbl.is Nýráðinn forstjóri Fjarðaáls , eins öflugasta fyrirtækis á Íslandi , fæddist árið 1966 í Álaborg .
Eins og stundum vill verða hafði Janne ekki hugmynd um hvað hún vildi verða , dreif sig því í heimsreisu með vinkonu sinni fljótlega eftir stúdentspróf og komst þá að því hvernig hún vildi eyða lífinu og hvernig alls ekki ! Hún segist örverpið í fjölskyldunni .
" Systur mínar eru 10 og 15 árum eldri en ég .
Það er kannski ástæðan fyrir því að ég fékk oft að gera hluti , sem þær fengu aldrei leyfi til .
Þegar ég var í 10. bekk tilkynnti ég t.d. foreldrum mínum að ég væri ákveðin í að taka stúdentspróf .
Gott og vel .
En af hverju ? var spurt .
Systur þínar og frændur eru ekki með stúdentspróf – hvað ætlar þú að gera með það ? En ég fékk auðvitað leyfi til þess .
" Faðir Janne var lærður fiðluleikari frá tónlistarakademíunni á Álaborg .
" Hann spilaði frábærlega á fiðlu en því miður tókst honum þó aldrei að lifa af tónlistinni – hann vann fyrir fjölskyldunni sem suðumaður á skipasmíðastöðinni í Álaborg .
Móðir mín var í fullri vinnu sem heimilishjálp en í minningunni var hún samt alltaf heima ! " Sjálf segist Janne þó líklega ekki hafa verið svo mikið heima sjálf að geta fullyrt neitt um það .
" Ef ég var ekki í kirkjukórnum , með vinkonunum eða í taekwon-do , þá var ég í skátunum – alltaf nóg að gera .
" Ætti ég að verða Móðir Theresa ? " Það var mjög erfitt fyrir mig að velja hvað mig langaði að vera þegar ég yrði stór .
Ég pældi mikið og lengi í því ; læknir , lögga ? Jafnvel Móðir Theresa ? Mér fannst hún svo stórkostleg .
" Aldrei dreymdi hana um að verða álforstjóri , eða forstjóri yfirleitt ...
" Eftir menntaskóla fór ég að vinna við ræstingar til að safna peningum til að ferðast um heiminn .
Ég var ekki tilbúin til að fara strax í háskóla og ferðaðist um heiminn með vinkonu minni í ein tvö ár .
Við fórum til Ástralíu , Nýja-Sjálands , Taílands , Mexíkó , Bandaríkjanna og Singapore .
Þetta var góð reynsla og ég held að mörgu leyti , tíminn þar sem ég fann sjálfa mig .
Með því að ferðast um heiminn , kynna mér ólíka menningu og hitta mismunandi fólk var ég ómeðvitað að spyrja sjálfa mig : Hvernig vil ég vera ? Hvernig vil ég lifa mínu lífi ? " Janne áttaði sig á því að hún vildi eignast fjölskyldu og börn .
" Mér fannst gaman að ferðast , en sá hversu einmana fólk var , sem hafði ferðast í 10-15 ár ; alltaf með nýtt fólk í kringum sig , en enga gamla vini ! Mig langaði að eiga nána vini ; að hafa fólk í kringum mig , sem skipti mig máli .
Og ég vildi líka skipta máli fyrir fólkið í kringum mig .
" Á flakki þeirra vinkvenna segist Janne hafa komið á marga staði sem hún gat alls ekki hugsað sér að búa á .
Nefnir dæmi : Singapore – " Risaborg með fullt af húsum og fólk ofan í hvert öðru .
" Taíland – " Tvær stelpur gátu ekki labbað einar eftir kvöldmat án þess að fimm eða sex strákar eltu þær .
" Mexíkóborg – " Allt- , alltof stór borg með loftmengun , sem veldur hausverk ! " En hún segist líka hafa kynnst mörgum frábærum stöðum .
Ástralía – " Yndisleg náttúra , óbyggðir og fólk sem segir það sem það meinar og meinar það sem það segir .
" Nýja-Sjáland – " Æðisleg fjöll og yndislegt , ljúft fólk .
" Hawaii – " Kraftmikill sjór og alltaf sól og blíða .
" Svo endaði hún á Íslandi , " sem býður upp á flest það sem ég hef leitað að og ekkert af því sem ég reyndi að forðast .
Það eina sem vantar stundum er sól og blíða ! " Mikil lífsreynsla Hún segir mikla lífsreynslu að ferðast um heiminn og að reisunni lokinni fannst Janne ekki nógu spennandi að fara strax aftur heim til Danmerkur .
Á þessum tíma voru jafnan 8-10 stúlkur starfandi hjá Eskju sem komu þangað fyrir tilstilli vinnumálastofnunar í Álaborg .
" Ég kom úr heimsreisunni skömmu fyrir jól og rétt fyrir áramót sagði vinkona mín mér frá starfinu sem hún hafði fengið á Eskifirði .
Þegar vinnumálastofnunin var opnuð aftur eftir áramót sótti ég um , fékk starfið og innan tveggja sólarhringa sat í ég flugvél á leiðinni til Íslands .
Það var engin sérstökpæling á bak við það að fara að vinna í fiski – það var bara leið til að þéna peninga .
" Hún orðar það svo að mikið ævintýri hafi hafist í lífi sínu í janúar 1988 .
" Eskifjörður var staðurinn þar sem mér tókst að finna þá ró , sem er oft erfitt að finna eftir að hafa ferðast svona mikið .
" Janne gerði sex mánaða samning við Eskju og fékk bæði að vera í frystihúsinu og í lönduninni .
" Þetta var skemmtilegur tími , alltaf fjör og gaman .
Þarna kynntist ég böllunum á Austfjörðum , þar sem allir skemmta sér saman – og foreldrarnir dansa við börnin sín ! " Slík böll tíðkast enn , en eru því miður ekki haldin jafn oft og áður , segir Janne .
" En maður nýtur þess bara enn meira þegar loksins er ball á Eskifirði .
Ég hlakka svo til í janúar 2013 og árlega eftir það því þá mun ég fara á þorrablót með báðum börnunum mínum .
Þá verður dansað ! Eftir viku förum við sjálfsagt líka á þorrablót í Valhöll á Eskifirði .
" Janne segist svo heppin að hafa komist í kynni við Aðalstein Jónsson , Alla ríka , Guðlaugu eiginkonu hans og dóttur þeirra , Elfu , sem nú er fallin frá .
" Ég vann sem húshjálp hjá þeim einu sinni í viku .
Þetta var afar gott og elskulegt fólk , sem tók alltaf vel á móti mér .
Ég ber mikla virðingu fyrir þessari fjölskyldu .
" Janne kynntist manni sínum , Magnúsi Sigurðssyni , rétt áður en sex mánaða samningi við Eskju lauk .
" Ég vissi strax að þetta var maðurinn , sem ég ætlaði að eyða ævinni með , þannig að ég fór ekki heim eftir þessa sex mánuði ! Eftir fimm vikur vorum við trúlofuð og búin að ákveða brúðkaupsdaginn ári síðar .
Það var enginn bilbugur á okkur .
" Eftir 12 mánuði á Íslandi segir Janne Magnús hafa " platað " sig til að fara með sér til Danmerkur .
" En Ísland togaði alltaf mjög sterkt í mig og ég reyndi oft að fá hann til að flytja aftur með mér þangað .
Það var hins vegar ekki fyrr en við fréttum af byggingu álversins á Austurlandi , að við sáum fyrir okkur að við gætum átt framtíð hér .
Það var Austurlandið sem togaði okkur til sín .
Hér er frábært að vera og aldrei kom neitt annað til greina hjá mér en að flytja aftur til Íslands .
Magnús hefði alveg getað haldið áfram að búa í Danmörku – hann er miklu meiri Dani en ég ! " Lengi mjög feimin Fram undir tvítugt segist Janne hafa verið mjög feimin og sjálfstraustið ekki mikið .
" Ég er ansi viss um að enginn sem umgengst mig í dag geti ímyndað sér að ég hafi einhvern tíma verið feimin ! Mér fannst á sínum tíma mjög erfitt að kynnast fólki en ákvað breyta því .
Hugarfarið er mikilvægast .
Maður verður að vera jákvæður því með neikvæðni kemst maður ekkert áfram .
" Það eina sem Janne var snemma ákveðin í var að hún vildi vinna með fólki og að í þeirri starfsgrein sem yrði fyrir valinu væri lítið atvinnuleysi .
" Fimm árum eftir að ég kláraði menntaskólann var ég ekki enn búin að finna STARFIÐ , en hafði mikla þörf fyrir að læra , svo ég tók ákvörðum um að byrja í einhverju .
" Tölvuverkfræði varð fyrir valinu , en af hverju það ? " Af hverju ekki ? " spyr Janne á móti .
Eftir að hún fór að vinna snerist starfið að vísu í fyrstu ekki mikið um samskipti við fólk , en eftir átta eða níu mánuði sem forritari fékk hún tækifæri sem stjórnandi og starfaði sem slíkur hjá ýmsum fyrirtækjum í fæðingarlandi sínu .
Hún var ráðin til starfa hjá Fjarðaáli vorið 2006 sem framkvæmdastjóri upplýsingatækni , fáeinum mánuðum síðar varð hún framkvæmdastjóri framleiðsluþróunar og framkvæmdastjóri kerskála frá 2008 til 2010 .
Hún varð framkvæmdastjóri framleiðslu í apríl 2010 og forstjóri frá og með nýliðnum áramótum .
Hjónin eiga tvö börn ; Tenna Elisabet Magnúsdóttir er 22 ára og Ásbjörn Viking Magnússon er 17 ára .
" Í Danmörku vorum við venjuleg dönsk fjölskylda , þar sem allir voru með sama kenninafn , " Sigurðsson " .
Þegar við fluttum til Íslands breyttum við eftirnöfnum barnanna í Magnússon og Magnúsdóttir .
Ég er fædd Janne Pedersen , en Pedersen er svolítið leiðinlegt – mér fannst Sigurðsson flottara , en er ekki " Kristjánsdóttir " , sem væri kannski réttara hér á Íslandi .
" Janne er greinilega yfir sig hrifin af fámenninu fyrir austan .
" Ég er fædd í Danmörku , í borg sem er stór á íslenskan mælikvarða – en fyrir mig kemur ekki annað til greina en að búa á litlum stað á landsbyggðinni .
Hér fylgjast menn hver með öðrum og er alls ekki sama hvernig nágrannanum líður , " segir hún .
" Hér eru ekki fín leikhús eða bíó í hverjum bæ og engin Harpa , þannig að hér skemmtum við okkur með því að gera hlutina sjálf og að gera þá saman – hvort sem það er að fara saman út á fjórhjóli á sunnudagsmorgnum , á kaffihúsið í pub-quiz , í gönguferð um umhverfið hér eða hittast og borða saman .
" Ég er bara Janne ...
Hún segir vissulega persónubundið hvort menn vilja búa á landsbyggðinni eða í höfuðborginni .
" Það verða alltaf kostir og gallar í báðum tilvikum .
Ef maður býr í stórborg , þá er nauðsynlegt að njóta þeirra kosta sem eru til staðar þar : Það hefur lítið upp á sig að búa í Reykjavík ef menn fara aldrei í Hörpuna , leikhúsið eða kvikmyndahúsin .
Þá er betra að njóta þess sem lífið hér hefur upp á að bjóða .
Persónulega finnst mér einfaldlega betra að vera úti á landi , en ég get líka notið margs sem er í boði í höfuðborginni .
" Janne segir þau hjón lengi hafa átt erfitt með að stunda einhver sérstök áhugamál , vegna tímaskorts .
Mikið var að gera þegar börnin voru lítil .
" Vinnudagurinn var langur og byggingarvinnan í gamla húsinu okkar tók mikinn tíma .
En sumarið 2011 upphófst nýr kafli í lífi mínu ; að hafa áhugamál .
Þá tókum við hjónin upp á því að stunda fluguveiði og njóta náttúrunnar í þessari paradís sem er hér fyrir austan .
" Þegar spurt er hvort forstjóri risafyrirtækis eins og Fjarðaáls sé bara " venjulegur maður " í bæ eins og Eskifirði , svarar Janne að bragði : " Auðvitað er ég venjuleg kona á Eskifirði .
Ég er Janne , hvort sem ég er afgreiðslukona , kennari , framkvæmdastjóri eða forstjóri .
Það er ekki litið öðruvísi á mig en aðra .
" Mikilvægt að konur hasli sér völl Konur eru forstjórar tveggja álvera á Íslandi .
Skyldi það skipta mikla máli í jafnréttisbaráttunni ? Janne er spurð hvort konur í stjórnunarstöðum geti ekki lagt mikið af mörkum í þeirra baráttu .
" Rannveig Rist [ forstjóri Alcan í Straumsvík ] hefur verið mér , eins og trúlega öðrum konum í áliðnaði og annars staðar , bæði hvatning og fyrirmynd .
Mér finnst hún hafa staðið sig rosalega vel .
Mér finnst það líka skipta máli í jafnréttisbaráttunni , að tvær konur séu forstjórar álvera á Íslandi .
Áliðnaðurinn er mikilvæg atvinnugrein og mikilvægt að konur hasli sér völl þar eins og annar staðar .
Það væri til dæmis gaman að sjá fleiri konur stýra fyrirtækjum í sjávarútvegi .
" Janne nefnir að þar sem bæði kynin starfa saman , komi fleiri sjónarmið til álita en þegar einungis annað kynið ræður ferðinni .
" Við hjá Fjarðaáli höfum frá upphafi haft þá stefnu að helmingur starfsmanna verði konur .
Það gæti tekið langan tíma að ná því markmiði , en ef menn eru með jafnréttisstefnu á annað borð , þá hlýtur það að vera eðlilegast að konur séu helmingur starfsmanna .
" Janne segist sjálf aldrei hafa þurft að berjast fyrir jafnrétti .
" Foreldrar mínir eiga þrjár stelpur og maðurinn minn er alinn upp í fjölskyldu þar sem eru frábærar konur og sterkir einstaklingar .
Ég tel að maðurinn minn sé miklu meðvitaðri um jafnréttismál en ég .
Kona í Danmörku gæti stundum átt erfitt með að fá að sýna styrk og vera ákveðin , því væntingarnar þar eru að konur eigi að vera mjúkar og styðjandi .
Kannski er það þess vegna sem mér finnst einfaldara að vera kona á Íslandi ! Hér þykir gott ef kona sýnir styrk , vilja og er óhrædd að keyra áfram .
" 