Björn Jörundur Friðbjörnsson er ekki við eina fjölina felldur þegar kemur að viðfangsefnum ; landskunnur tónlistarmaður með Nýdönsk , kunnur leikari , útvarps- og sjónvarpsmaður .
Næstu mánuði starfar hann sem sjóræningi ! Texti : Skapti Hallgrímsson skapti@mbl.is Ljósmyndir : Skapti Hallgrímsson og Ómar Óskarsson omar@mbl.is Hákarla-Jörundur , hinn landsfrægi formaður í Hrísey , átti Björn Jörundsson sem átti Friðbjörn Björnsson sem átti Björn Jörund Friðbjörnsson .
Hann átti Friðbjörn Björnsson , föður Björns Jörundar Friðbjörnssonar , sjóræningja .
Sá síðastnefndi segist að vísu titlaður tónlistarmaður í símaskránni , en nam einnig fræði leiklistargyðjunnar í útlandinu , hefur tekið þátt í fjölmörgum kvikmyndum og oft stigið á svið .
Og stundar sjóinn eins og margir forfeðranna ; kallar sig líka trillusjómann , og það með sann .
En um stundarsakir er hann sjóræningi með aðsetur á Akureyri .
Leikgerð Sigurðar Sigurjónssonar og Karls Ágústs Úlfssonar eftir Gulleyjunni , hinu sígilda ævintýri Roberts Louis Stevensons , hefur verið blásin lífi á sviði Leikfélags Akureyrar í Samkomuhúsinu og verður frumsýnd um næstu helgi .
Fæddur í hlutverkið Þetta er samstarfsverkefni LA og Borgarleikhússins og verður á fjölunum fyrir sunnan í haust .
Björn Jörundur er í aðalhlutverkinu og segja má með nokkrum sann að hann leiki ekki bara Langa-Jón Silfur , eins og persónan Long-John Silver heitir upp á íslensku að þessu sinni .
Þegar kíkt er á æfingu kemur í ljós að hann ER Langi-Jón .
Eins og fæddur í hlutverkið .
" Bjössi var sá fyrsti sem ég sá fyrir mér í hlutverkinu .
Mig vantaði þessa týpu ; leikara með þessa rokksöngvararödd , " segir Sigurður leikstjóri Sigurjónsson , sá sem þjóðin þekkir sem Sigga Sigurjóns , aðspurður um leið og hann snarast inn frá hægri þar sem blaðamaður og sjóræningi ræða saman í sófa leikfélagsins .
" Það er mjög gaman að fara með þetta hlutverk ; þetta er fjölskyldusýning og í svona sögum er hægt að teikna karakterana mjög stórt , með þykkum útlínum , stórum og grófum , " segir Björn .
Hann segir mögulegt að fara allt að því út í teiknimyndastíl í leik .
" Það gerir maður ekki í alvarlegu raunsæisverki en hér hefur maður leyfi til að gera nánast hvað sem er .
" Þeir Siggi áttuðu sig á því eftir að hafa rætt málin að Langi-Jón væri líklega skyldur annarri þekktri persónu úr bókmenntaheiminum : " Við fundum út að Langi-Jón er eins og Mikki refur með lepp fyrir auganu , " segir Siggi og báðir brosa þeir .
Svo setur leikstjórinn á sig húfuna , skellir bakpokanum á sinn stað , og hverfur út til vinstri .
Sjóræninginn og blaðamaðurinn sitja sem fastast í sófanum .
Björn segir ekki hafa verið erfitt að koma sér í karakter , eins og leikarar kalla það .
" Þetta er mjög skýr karakter .
Mikki refur er líka mjög skýr ! " Spurt er um sæfarann Björn Jörund .
" Það er gaman að ræða um það , fyrst þetta viðtal er fyrir Moggann , vegna þess að margir lesendur blaðsins eru eflaust harðir á því að ég sé sjóræningi í ákveðnum skilningi ! " segir hann og hlær .
" Ég hef nefnilega stundað handfæraveiðar í strandveiðikerfinu síðustu tvö sumur og gagnvart varðhundum LÍÚ er það ekkert annað en sjórán .
Eða er það ekki ? " Ekki á vísan að róa Þeir hafa gert út tveir saman .
" Við höfum verið á skaki frá Siglufirði .
" Sjaldnast fara þeir mjög langt .
" Við erum á hæggengum bát , litlum Færeyingi ; förum semsagt ekki hratt og ekki óskaplega langt eins og sumir .
" Blaðamaður forvitnast hvort þeir afli vel ; hvort þeir séu góðir sjóræningjar ...
" Já , það hafa komið dagar þar sem við öflum geysivel , jafnvel betur en aðrir , í það minnsta eins vel .
En svo hafa komið dagar þar sem við höfum fylgt einhvers konar friðunarstefnu frekar en nýtingarstefnu ! Það er bara eins og það er .
Aldrei er á vísan að róa .
En þetta er skemmtilegt ; verst hvað tíminn er stuttur .
Maður er rétt búinn að ná tökum á þessu þegar sumarið er búið .
" Framhald verður á útgerðinni en Björn segir óvíst hvar þeir verði með bátinn næsta sumar .
Ef til vill á Siglufirði .
" Undanfarin tvö sumur hef ég verið þar að mestu leyti og er mjög ánægður með það .
Ég er heimavanur á Sigló því báðir foreldrar mínir eru þaðan þannig að þar átti ég afa og ömmu bæði í föður- og móðurætt og hafði því tvö heimili að velja á milli á sumrin þegar ég var að vinna í fiski .
Um páskana fór maður svo alltaf norður á skíði .
Það var hluti af mínu uppeldi að vera á Siglufirði .
" Í honum rennur alvöru sjómannsblóð .
" Afi minn og allir þar á undan voru miklir sjómenn og ég er kominn í beinan karllegg frá Hákarla-Jörundi sjálfum og þaðan hef ég nafnið .
" Afi Björns Jörundar var aflaskipstjóri á Siglufirði " og rak frystihúsið þar árum saman , Þormóð ramma .
En pabbi og mamma eru ekkert í þessu ; það var stokkið yfir kynslóð og einhverra hluta vegna hef ég alltaf haft einhvern furðulegan áhuga á þessu , án þess að hafa nokkra hugmynd um hvaðan hann kom " .
Þetta byrjaði allt með siglinganámskeiði heima á Seltjarnarnesi þegar hann var strákur og bakterían hefur ekki yfirgefið hann síðan .
" Ég hef í áraraðir keppt í seglskútusiglingum ásamt fleirum ; er í keppnisliði .
Við erum með kjölbát , einn af þessum stóru , og það er heilmikið fjör .
Keppt í hverri einustu viku og svo eru haldin stór mót nokkrar helgar yfir sumarið .
" Sport og alvara Hann tók pungaprófið aðeins 15 ára en hafði aldrei verið á sjó þar til fyrir nokkrum misserum .
Sportsiglingar voru sem sagt í öndvegi framan af ævi en svo tók " alvaran " við .
" Ætli maður hafi ekki verið orðinn hálfskömmustulegur að geta ekki sagst hafa farið á sjóinn til gagns .
Bara farið sér til skemmtunar á seglbátum ; það var ef til vill aðalhvatinn til þess að ég prófaði hitt , en svo fannst mér það ekki síður skemmtilegt .
" Í fyrra fór Björn sem kokkur á Siglunesi , litlum rækjutogara frá Siglufirði , og var þar í þrjá mánuði .
Engum varð meint af , svarar hann af sannfæringu þegar spurt er .
" Ég átti bara að fara einn túr en gekk ekki verr en það að ég var beðinn að koma aftur og aftur .
Þetta er eiginlega í eina skipti sem ég hef verið í vinnu sem sjómaður hjá einhverjum öðrum en sjálfum mér .
Það var fróðleg reynsla og ætti að vera skylda ; ég mæli að minnsta kosti með því að fólk prófi að fara á sjóinn svo það viti út á hvað það gengur að vera Íslendingur .
Fái tilfinningu fyrir því hvað er í gangi .
" Björn byrjaði ungur að blóta listgoðin ekki síður en Poseidon , guð hafsins .
Stofnaði snemma hljómsveit , Nýdönsk , með félögum sínum og eftir að hafa leikið í nokkrum bíómyndum og Gauragangur var að baki , þar sem hljómsveitin var í fullri vinnu í tvö ár við að gera músík og spila í verkinu í Þjóðleikhúsinu , brá hann sér til Englands og settist á skólabekk .
Ákvað að læra þar leiklist .
" Ákaflega ánægjuleg máltíð ...
" Áður hafði Björn Jörundur m.a. leikið Riff Raff í Rocky Horror hjá Baltasar Kormáki og að námi loknu bættist fjöldi hlutverka í ferilskrána .
Ógleymanlegt er atriðið úr Englum alheimsins þegar Björn Jörundur , sem Viktor , fór fyrir sínum mönnum ( Baltasar Kormáki og Ingvari E. Sigurðssyni ) þegar þeim var treyst til að fara einum af Kleppi og í afmæli .
Ferðin endaði á Grillinu á Hótel Sögu þar sem Viktor pantaði grillaðan humar í forrétt , nautalundir í aðalrétt og eðalvín með matnum .
Loks kaffi og koníak og ekta kúbanska vindla .
Sagði svo , þegar yfirþjónninn kvartaði undan platávísun Viktors : " Við erum allir vistmenn á Kleppi , verið svo vinsamlegir að hringja á lögregluna strax .
Þetta var ákaflega ánægjuleg máltíð , við getum vel hugsað okkur að koma aftur .
" Sannarlega stórbrotið atriði úr frábærri kvikmynd .
Nú er Björn aftur í hlutverki svikahrapps þótt af öðrum toga sé og hann er ánægður með að vera kominn aftur á fjalir leikhússins .
" Ég hef ekki leikið að neinu marki í svolítinn tíma .
Svo langaði mig til þess að fara aftur í leikhús og bauðst þá þetta verkefni .
Siggi hefur gengið með þetta í maganaum í svolítinn tíma og hann var harður á því að fá mig í hlutverkið .
Ég hafði voðalega lítið um það að segja .
Siggi hringdi í mig og tilkynnti mér að ég væri Langi-Jón Silver og maður segir ekki nei við Sigga ! " Björn sér ekki eftir því að hafa þegið starfið .
" Það er gaman að vinna með Sigga og ég er viss um að þetta verður mjög skemmtileg sýning .
" Leikarinn segir kraft í Langa-Jóni .
" Hann er einfættur í sögunni og í fyrstu senu leikritsins er ég bókstaflega einfættur ! Fer svo og bregð undir mig betri fætinum ; festi á mig gervifót sem á að heita .
" Svo er óvenjulegur mótleikari Björns Jörundar innan seilingar stóran hluta verksins .
Það er enginn annar en skærgrænn páfagaukur , Joshua , sem fenginn var að láni hjá hjónum í Kópavogi og kom einmitt á fyrstu æfingu sína á miðvikudagskvöldið .
" Hann er með margar línur í leikritinu og gegnir veigamiklu hlutverki ...
" segir Björn Jörundur og segir fyrstu æfingu á miðvikudagskvöld hafa gengið framar vonum .
" Ég var búinn að prófa að labba með fuglinn um húsið á öxlinni , þegar hann kom í heimsókn í vetur .
Þá var verið að velta því fyrir sér hvort við ættum að vera með lifandi fugl .
" Björn segir erfitt að vera með lifandi dýr í kvikmyndum " en örugglega enn erfiðara í leikriti þannig að þetta er mjög spennandi .
Ætli hann eigi ekki eftir að skíta mig allan út ! Þetta verður líklega dálítið skrýtið ; einfættur með páfagauk á öxlinni , hárkollu og míkrafón spenntan utan um andlitið , með eyrnalokka og fleira glingur .
Það yrði líklega ekki hægt að hengja meira drasl á mig ; ég verð eins og jólatré " .
Með páfagauk í líkbíl ...
Björn er varla búinn að sleppa því orði að hann hafi aldrei reynt neitt í líkingu við þetta áður þegar rifjast upp gömul bíómynd .
" Ég hef reyndar einu sinni leikið á móti páfagauk .
Það var í Villiljósi sem Dagur Kári gerði ; þá ók ég á líkbíl um Reykjavík með páfagauk í farþegasætinu og talaði við hann , en Megas talaði fyrir páfagaukinn .
Það var mjög spes ! " Tónlistin í Gulleyjunni er frumsamin , úr smiðju Þorvaldar Bjarna Þorvaldssonar .
Björn flytur nokkur lög og nýtur sín vel í söngnum eins og nærri má geta .
Þegar tónlist ber á góma berst talið að hinni lífseigu Nýdönsk .
Björn segir hljómsveitina verða á fullu á næstunni .
" Hún verður 25 ára á þessu ári og það stendur mikið stendur til af því tilefni ; tónleikar og útgáfa .
" Hann segir hljómsveitina aldrei hafa hætt starfsemi þótt vissulega hafi hún farið í frí annað slagið .
" Mér finnst það svolítið magnað þegar litið er um öxl hve langur tími er liðinn , því mér líður ekki þannig sjálfum .
Ég stofnaði þessa hljómsveit 16 ára gamall og ég hefði ekki trúað því þá ef einhver hefði sagt mér að í hljómsveitinni ættu eftir að vera 41 árs gamlir karlar , að spila sömu lögin og í upphafi ! En við erum auðvitað með mörg ný líka ...
" Á sínum tíma sá Björn ekki fyrir sér að hann yrði svona lengi í neinu hlutverki .
" Þegar maður er 16 ára finnst manni fertugir karlar vera orðnir ógeðslega gamlir ! Maður sér ekki fyrir sér þá að hljómsveitin sem maður er að stofna , og á að vera æðislega töff , geti hlotið þau hræðilegu örlög að í henni séu 40 ára gamlir karlar ! " Hann hlær dátt .
" En hún hlaut þau örlög á endanum .
" Björn Jörundur hefur komið víða við á ferlinum .
Hvað ertu ? spyr blaðamaður .
" Ég er titlaður tónlistarmaður í símaskránni og hef lengst starfað við tónlist og leiklist .
Ég hef líka gert fullt af sjónvarpsþáttum , aðeins verið í útvarpi , unnið á auglýsingastofu og skrifað í blöð og tímarit .
Það er ekki margt í þessum bransa sem ég tengist sem ég er ekki búinn að prófa ! " Þetta er sjómennska á landi , og svo er það sjómennskan á hafi .
" Þetta er Ísland í hnotskurn .
Markaðurinn hér er lítill og maður verður ekki ríkur á því að slá í gegn ; það er frekar að maður verði blankur af því ef eitthvað er .
Og þá þarf að vinna önnur verkefni samhliða .
Margir Íslendingar hafa því víðtæka reynslu , sem er gott .
" Björn segist enn opinn fyrir nýjungum og því aldrei að vita hvað hann taki sér fyrir hendur í framtíðinni .
" Ég er yfirleitt til í að prófa það sem býðst , að minnsta kosti ef það virkar spennandi .
Ef ég held það sé mjög leiðinlegt reyni ég að komast hjá því ...
En maður veit aldrei hvað gerist næst ; það er einkennandi fyrir þennan bransa .
Starfsöryggið er ekkert og óvissan mikil .
Ég er orðinn svo vanur þessu að ég tek varla eftir því .
Margir fara á taugum ef þeir vita ekki hvað er framundan en það truflar mig ekki nokkurn skapaðan hlut , þótt ég hafi ekki hugmynd um hvað ég verð að gera eftir tvo mánuði .
" Það fellur alltaf eitthvað til .
Skegg eða ekki Hann langaði að fara aftur í leikhús núna og þá gafst tækifæri til þess .
" Það er tvennt í því ; fyrst og fremst að einhverjir leikstjórar vilji fá mann í hlutverk en maður verður líka að gefa kost á sér .
Ég hafði ekki gert neitt í þessu í nokkur ár , en fór svo að láta vita ég vildi fara að leika meira og þá kom þetta upp .
Kannski verð ég í þessu það sem eftir er .
Ég veit ekkert um það .
Ég verð að minnsta kosti hér í vetur og svo verður sýningin sett upp í Borgarleikhúsinu í haust .
Það á eftir að teygjast úr verkefninu og því engin sérstök ástæða til þess að stressa sig yfir framhaldinu .
Þetta mun halda mér við efnið eitthvað inn í næsta vetur .
" Björn Jörundur klórar sér reglulega í skegginu á meðan viðtalið fer fram enda tignarlegur í framan svo ekki sé meira sagt .
En hann fékk engu um það ráðið .
" Ég skil ekki hvernig menn nenna að vera með svona mikið skegg ! Ég er ekki vanur þessu en mér er gert að vera svona vegna hlutverksins .
" Eftir að hafa horft á æfingar á Gulleyjunni er ég hræddur um að Björn raki sig ekki á næstunni .
