Frostaveturinn mikli náði hámarki á þessum degi 1918 þegar frost mældist -37,9 ° C á Grímsstöðum á Fjöllum .
Það er mesta frost í sögu mælinga hér á landi .
Deginum áður hafði frost í Reykjavík mælst -24,5 ° C. Eftir áramótin 1918 gerði gífurlegar frosthörkur um allt land og hafís settist að ströndum allt frá Vestfjörðum austur á Gerpi .
" Janúarmánuður var langkaldasti mánuður frostavetursins 1918 , svo kaldur að hann stendur einn undir nafngiftinni , " segir Trausti Jónsson veðurfræðingur í grein á Vísindavefnum .
" Mjög eindregin norðanátt var ríkjandi í mánuðinum og hún var venju fremur köld vegna þess að sérlega mikill hafís var í norðurhöfum , bæði í Austur-Grænlandsstraumnum og í Barentshafi .
" Tepptust allar siglingar vegna hafíssins en jafnframt var frostið svo hart að flestalla innfirði lagði , að því er fram kemur í ritinu Ísland í aldanna rás .
Meira að segja bæði Breiðafjörður og Faxaflói urðu ísi lagðir að töluverðu leyti , svo pósti var ekið úr vögnum út í Flatey og menn gengu frá Reykjavík til eyjanna á sundunum .
Stóð þessi frostakafli frá 5. janúar og fram undir mánaðamót og olli miklum erfiðleikum , ekki síst vegna þess að kolaskortur var mikill í landinu og því erfitt að hita hús nægilega .
Nokkur fjöldi ísbjarna gekk á land með hafísnum og voru að minnsta kosti sjö þeirra drepnir .
Ísbirnir fá alltaf jafnblíðar viðtökur hér um slóðir ! Upp úr 22. janúar fór að draga ört úr frosti .
Þá var til dæmis 22 stiga frost á Seyðisfirði en daginn eftir eins stigs hiti .
Næstu dægur hlýnaði síðan um allt land og var tíð ágæt eftir það til vors .
Hafísinn rak líka brátt frá ströndum og um miðjan febrúar opnaðist siglingaleiðin fyrir Norðurlandi .
Reykháfar slitnuðu sundur Í Vísi í janúar 1918 var haft eftir smiði nokkrum að svo mikið frost væri komið í jörðu í Reykjavík að það næði undir undirstöður húsa og kvaðst hann hafa orðið þess var að sum hús hefðu lyfst svo upp að reykháfarnir hefðu sprungið og komið í þá allt að þumlungs rifur .
Annar maður sagði Vísi að hann vissi um sjö hús þar sem reykháfar hefðu bókstaflega slitnað sundur upp við húsmæninn af því að húsin hefðu spennst upp .
Einn daginn barst stjórnarráðinu skeyti frá Ísafirði um neyðarástand þar .
Kom þar fram að í bænum væru 300 fjölskyldur algerlega matbjargarlausar og hefðu ekkert til að kaupa mat fyrir .
Útgerðin hafði brugðist Ísfirðingum um sumarið og nú gat enginn sótt sjó fyrir ís .
Í fyrrnefndri grein Trausta Jónssonar kemur fram að haustið 1917 hafi verið óvenjukalt á landinu .
Í Reykjavík var það eitt af þremur köldustu haustum frá upphafi mælinga .
Ámóta kalt var haustin 1880 og 1981 .
Veturinn 1880 til 1881 var enn kaldari en frostaveturinn 1917 til 1918 , en veturinn 1981 til 1982 var ekkert sérlega kaldur , rétt undir meðallagi .
Á Akureyri var haustið 1917 það kaldasta síðan mælingar hófust , ekki var mælt haustið 1880 .
Desember 1917 var með kaldara móti .
" Janúar 1918 er kaldasti mánuður á Íslandi á 20. öld og ekki hefur enn orðið jafnkalt það sem af er þeirri 21 .
Vitað er um fáeina ámóta eða kaldari mánuði á 19. öld .
Mikill hafís var fyrir Norðurlandi , en hann entist ekki lengi því febrúarvindar reyndust honum erfiðir .
Mikil hæð var við landið í upphafi mánaðarins en hún flutti sig fljótlega yfir til Grænlands .
Aðalkuldakastið hófst um þrettándann ( 6. janúar ) og stóð tæpar þrjár vikur á Suðurlandi en út mánuðinn fyrir norðan .
Framan af var heldur hvassviðrasamt , en um 20. var vindur orðinn hægur og þá urðu mestu kuldarnir á flestum stöðvum .
Febrúar var kaldur , en langt frá meti , og mars var frekar hlýr , " skrifar Trausti .
orri@mbl.is 