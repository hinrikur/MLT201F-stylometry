Sverrir Guðjónsson kontratenór setur saman tónlist við sýninguna Credo sem nú stendur yfir í Hallgrímskirkju en þar sýnir eiginkona hans , Elín Edda Árnadóttir , tólf verk sem byggjast á pensilskrift .
" Sýningin byggist á pensilskrift sem Elín Edda þjálfaðist í hjá kalligrafíumeistara í Japan og mín tenging og nálgun við sýninguna er tónlist sem tengist barnatrúnni , " segir Sverrir .
" Það má segja að sýningin sé óður til trúariðkunar .
" Þú talar um barnatrúna .
Var farið með bænir fyrir þig sem barn ? " Já , það var hlutverk föður míns .
Við fórum saman með bænir fyrir svefninn og svo signdi hann mig .
Sumar bænir misskildi ég algjörlega og úr einni þeirra las ég þá merkingu að þar væri fólk að synda í höfninni – " svo allri synd ég hafni " .
En misskilningur eins og þessi skipti ekki máli því það að fara með bæn snýst um traust .
" Söngurinn var annar heimur Þú ólst upp við að fara með bænir , en ólstu líka upp við söng og tónlist hjá foreldrum þínum ? " Faðir minn og móðir , Jakobína Ebba Guðmundsdótttir og Guðjón Matthíasson , rugluðu saman reytum en giftust aldrei og það var hluti af sjálfstæðisbaráttu móður minnar að ganga ekki í hjónaband því hún vildi eiga sína eigin bankabók .
Hún vann sem verkakona og pabba fannst erfitt að hún skyldi vinna úti en það var hennar ákvörðun .
Heitasta ósk pabba var að læra að spila á harmonikku .
Hann hafði fyrst og fremst unnið fyrir sér sem kaupamaður og ákvað þegar hann flutti til borgarinnar að selja kindurnar sínar tuttugu og fékk fyrir þær eina harmonikku .
Við bjuggum í mjög lítilli íbúð á Vitastíg og pabbi æfði sig á nikkuna í eldhúsinu .
Ég lærði alla texta og söngva mjög hratt og svo kom að því að ég var beðinn að syngja á balli á Hellissandi þaðan sem pabbi var ættaður .
Mig langaði til að segja nei en ég var svo vel upp alinn að ég kunni ekki við annað en að segja já .
Ég söng á ballinu og var svo færður heim áður en slagsmálin hófust milli Ólafsvíkur og Hellissands .
Ég söng svo reglulega , bæði opinberlega á sviði og inn á plötur , og þurfti oft að æfa með nýjum píanistum sem þýddi að ég þurfti að standa mig og gat ekki endilega gert ráð fyrir að píanistinn elskaði mig .
Þegar ég söng var ég ekkert að velta því fyrir mér hvernig ég syngi eða hvort ég þyrfti að syngja á sérstakan hátt .
Ég bara söng af því það var mér eðlilegt .
" Truflaði það ekki lífið á einhvern hátt að vera barnastjarna ? " Örugglega á einhvern hátt en ég reyndi að leiða það hjá mér .
Auðvitað fékk ég mikla athygli en ég ákvað að hún skipti ekki höfuðmáli .
Ég stundaði íþróttir , var eiginlega í öllum íþróttum , og við félagarnir ræddum aldrei nokkurn tíma um söng minn .
Söngurinn var annar heimur .
Þegar ég fór svo í gegnum mútur þurfti ég að leita að nýrri rödd og þá fannst mér gaman að semja mína eigin tónlist fyrir þessa nýju rödd .
Ég kynnti mér líka mismunandi tónlistarstefnur sem er mikilvægt til að læra inn á mismunandi stíl .
Það má segja að kontratenórröddinn hafi orðið til í gegnum Þjóðleikhúsið .
Ég fór í prufu fyrir söngleik þar sem vantaði söngvara með mjög háa kontratenórrödd .
Nokkrir karlmenn höfðu farið í þessa prufu en ekki þótt nægilega góðir og það var jafnvel farið að tala um að leita að söngkonu í hlutverkið .
En ég fékk hlutverkið og breskur þjálfari tók að sér að æfa mig .
Ég fann kraft í röddinni sem ég hafði ekki áður vitað af .
Þarna var söngheimur sem mig langaði til að kynnast betur .
Ég gat platað fólk með tóninum sem var sterkur og mikill en ég varð að læra tæknina .
Ég var í þrjú ár í námi hjá Rut Magnússon í Tónlistarskóla Reykjavíkur og fór svo til Bretlands í framhaldsnám .
Íslenskt samfélag er sérstakt en þröngt , þannig að það var gott að vera erlendis .
" Treysti innsæinu Þóttirðu ekki sérvitur að fara utan í nám til að verða kontratenór ? " Auðvitað þótti það stórskrýtið og fáránlegt að ætla sér að leggja þennan söng fyrir sig en ég hugsaði ekki þannig .
Þetta var bara nokkuð sem ég varð að gera .
Ég vissi að ef ég ætlaði að fara eftir innsæi mínu þá gæti ég ekki látið það skipta mig máli hvað öðrum fyndist .
Í gegnum lífið hef ég treyst innsæinu fremur en skynseminni .
En ég hefði ekki getað valið mér þennan starfsvettvang nema vegna þess að ég vissi innst inni að ég hefði rétta hljóðfærið .
Ég veit að það skiptir ótrúlega miklu máli að við tökum ákveðna stefnu í okkar lífi .
Hún getur virst óskynsamleg og það getur verið að allir í kringum okkur segi : Hvað ertu að gera ? Þú græðir ekkert á þessu .
Ég þurfti að vera nokkuð óskynsamur til að gera það sem ég gerði því allir sögðu við mig : Þetta er fáránlegt .
Hvað ætlarðu svo að gera eftir nám ? Ætlarðu að syngja kontratenór á Íslandi , það hefur ekki nokkur maður gert ! Svar mitt var : Ég veit ekki hvað ég ætla að gera .
Það kemur bara í ljós .
Þegar þessi klikkaða hugmynd kom upp , að flytja til Bretlands og búa þar í fjögur ár og læra kontratenórsöng , þá hugsaði ég með mér : Gott og vel , þetta er kannski ekki skynsamlegt þannig að það væri kannski gott að læra eitthvað annað meðfram .
Ég tók þriggja ára kennaranám í því sem nefnist Alexandertækni og hún hjálpaði mér einna mest í sambandi við sönginn .
Þessi tækni snýst um það hvernig maður beitir líkamanum og losar sig við spennu sem þvælist fyrir röddinni .
Söngur er sérstakt sambland af spennu og losun , segir Diddú – og hún veit það ! Þegar ég kom heim fór ég svo að byggja upp mitt eigið kerfi úr frá Alexandertækninni og hef unnið töluvert með tónlistarmönnum og til dæmis leikurum í Leikfélagi Reykjavíkur .
Þeir vinna á sviði , eins og ég gerði frá sjö ára aldri , og því fylgir miklu meiri spenna en fólk heldur .
Maður þarf að undirbúa sig og vera tilbúinn til að gefa af sér á ákveðnu augnabliki .
Maður þarf að vera í sambandi við sjálfan sig og þá sem eru á sviðinu með manni og við áheyrendur og rýmið sem maður er að vinna inn í .
Öðruvísi nær maður ekki árangri .
Of oft fer fólk í gegnum sviðsvinnu og önnur störf þar sem það treystir á undirmeðvitundina en gætir ekki að því að sinna öndun og upplifir mikla þreytu og orkuleysi í kjölfarið .
Ég legg áherslu á að listamaðurinn uppgötvi þetta spennumynstur líkama og hugar og nýti það til góðs .
" Fylgi minni innri rödd Þú syngur tónlist sem tengist miðöldum og trú .
Hver er þín trú ? " Í trúnni fylgi ég minni innri rödd .
Ég stýri henni ekki og veit ekki alveg hvaðan hún kemur .
Ég gerðist Zen-búddisti fyrir tíu árum og er skráður í trúfélagið Zen á Íslandi .
Í Zen-búddisma verður maður að setjast á púðann og hugleiða .
Það hefur gerst að ég hef hugleitt í átta tíma með hléum á sérstökum hugleiðslusetrum undir handleiðslu Zen-meistara .
Það er gríðarlega erfitt eins og menn geta ímyndað sér en á púðanum gefst tækifæri til þess að takast á við innri heima .
Fæst getum við setið lengi hreyfingarlaus stól .
Í Zen-búddisma er ekki nauðsynlegt að sitja í átta tíma og hugleiða , kannski bara í tíu mínútur , en maður verður að hugleiða , það er að segja losa um hugann og læra að sleppa hugsun .
Þegar maður biður verður maður að láta sitt egó lönd og leið .
Maður biður og treystir því að bæn manns verði heyrð á einhvern hátt .
Það sama gerist þegar ég sest á púðann , sú hugleiðsla er eins og bæn fyrir mér .
Ég hætti að hugsa um daglegt líf og eigin óskir og kröfur mínar .
Í þessu felst ákveðin uppgjöf .
Við manneskjurnar erum svo sterkir einstaklingar að við gerum ákveðnar kröfur til okkar sjálfra um að gera þetta og hitt og að fá eitt og annað .
En þarna verður maður hreinlega að láta þessar kröfur lönd og leið .
Mér finnst það ekki skipta öllu máli hvort ég er Zen-búddisti eða eitthvað annað .
Og það að ég er Zen-búddisti gerir ekki að verkum að ég geti ekki farið í kirkju .
En mér finnst svo dapurlegt að í trúarbrögðum eru trú og traust ekki alltaf höfð í heiðri .
Í nafni trúar berjast menn innbyrðis , fara í heilagt stríð , ákalla Guð sinn og biðja hann að standa sér við hlið meðan þeir drepa aðra manneskju .
Það hefur ekkert með trú eða traust að gera .
Það er verið að segja : Verði minn vilji , en ekki : Verði þinn vilji .
" Trúirðu á endurholdgun ? " Já , ég geri það , en karmalögmálið er óskaplega flókið og snýst ekki bara um orsök og afleiðingu .
Ég hef dvalið á hugleiðslusetrum , bæði í Japan og Norður-Bretlandi , og setið námskeið um karmalögmálð .
Þegar ég hlustaði á fyrirlestra fannst mér ég skilja karmalögmálið fullkomlega en ég gæti samt ekki útskýrt það fyrir þér núna .
" Zen í einni setningu Hvernig er að vera í Japan ? " Ég hef tengst Japan , sérstaklega í gegnum nokkur verkefni á síðustu árum .
Ég var að ljúka við þriggja ára verkefni sem heitir Walking on Sound og ég vil kalla Gengið í hljóði .
Þetta er 90 mínútna heimildarkvikmynd , gerð í samvinnu við leikstjórann Jacques Debs og var tekin í Japan , á Íslandi og á tónleikum í miðaldakirkju í París .
Þessi kvikmynd verður sýnd á Íslandi á þessu ári .
Ég hef líka verið í samstarfi við japanska tónlistarmanninn Stomu Yamash ' ta og saman komum við að gerð og sköpun sýningarinnar The Void sem fór fram í Saint Eustache , í miðborg Parísar .
Stomu var slagverksbarnastjarna sem komst inn í Juilliard sextán ára gamall .
Vegna vináttu við hann gafst okkur Elínu Eddu tækifæri til að dvelja í Zen-hofi í Kyoto , en faðir Stomu starfaði náið með Zen-meisturum við hofið jafnframt því að stofna tónlistarskóla .
Þarna gat Elín Edda þjálfað sig í pensilskrift undir handleiðslu lærimeistara , en pensilskrift er stór þáttur í iðkun munkanna .
Klukkan sex á morgnana hugleiddum við og svo var ákveðin bænaiðkun um daginn sem við tókum þátt í .
Með þessum iðkunum er maður að opna fyrir eitthvað sem maður veit ekki alveg hvað er .
Með aldrinum hefur manneskjan sterka tilhneigingu til að loka á hluti og loka á hugann .
" Samvinna ykkar hjóna hefur staðið lengi .
Hvernig er að vinna með maka sínum ? " Ég sá Elínu Eddu fyrst þegar hún var fimmtán ára og ég átján ára .
Ég var mjög feiminn en ég held að ég hafi vitað strax þá að þessi stúlka væri konan mín .
Við kynntumst síðar og vorum saman í tíu ár áður en við giftumst og höfðum þá eignast strákana okkar tvo .
Það var ekkert skipulagt að eignast börn , þau komu bara .
Við Elín Edda höfum gert listina að ævistarfi .
Það þarf að iðka listina , alveg eins og Zen .
Ég held að Zen henti mér svona vel vegna þess að ég er munkur í mér .
Kannski var ég munkur í fyrra lífi þar sem mín iðkun var að mæta í tíðasöng á þriggja tíma fresti .
Hver veit .
Við Elín Edda erum í nánu samastarfi , ræðum hlutina , veltum þeim fyrir okkur og reynum að koma auga á kjarnann í listinni .
Það er mikilvægt að muna í sambandi við listræna vinnu að það sem er í tísku í dag er ekki endilega það sem skiptir mestu máli .
Við þurfum að vera vakandi fyrir því að í listinni flæða hlutir inn og út .
Það er einmitt það sem Zen snýst um .
Ég spurði einu sinni Zen-meistara hvort það væri hægt að lýsa Zen í einni setningu .
Hann svaraði í tveimur orðum : Allt breytist .
" 