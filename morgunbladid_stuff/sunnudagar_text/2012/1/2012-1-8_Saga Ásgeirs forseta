Á þessum fyrsta degi ársins 1968 tilkynni ég , svo ekki verði um villst , að ég mun ekki verða í kjöri við þær forsetakosningar , sem fara í hönd á þessu nýbyrj aða ári , " sagði Ásgeir Ásgeirsson forseti Íslands í sjónvarpsávarpi sínu á fyrsta degi árs 1968 .
Myndbrot þetta var sýnt í sjónvarpi í vikubyrjun til vitnis um að fyrri forsetar hefðu talað skýrar um brotthvarf sitt af forsetastól en Ólafur Ragnar Grímsson gerði .
Fljótt fennir í spor fólksins , forseta jafnt sem annarra .
Því er ekki úr vegi að rifja upp sögu 2. forseta lýðveldisins .
Ásgeir Ásgeirsson var fæddur í maí 1894 á Kóranesi á Mýrum .
Ef húsin í bænum mættu mæla myndi sitthvað fréttast .
Gamla bárujárnsklædda húsið að Bókhlöðustíg 5 í Reykjavík á merka sögu að baki , því upphaflega stóð það á Kóranesi .
Þegar verslun þar lagðist af var húsið tekið ofan og flutt suður , hvar það stendur enn .
Því má segja að fæðingarstaður Ásgeirs Ásgeirssonar hafi flust í heilu lagi til Reykjavíkur .
Leiðin liggur í bæinn með ýmsu móti , sem sagt .
Ásgeir nam guðfræði við Háskóla Íslands og lagði svo stund á framhaldsnám ytra .
Var að námi loknu m.a. biskupsritari , kennari , fræðslumálastjóri og enn síðar bankastjóri .
Fyrir kosningar haustið 1923 leituðu framsóknarmenn í Vestur-Ísafjarðarsýslu að fulltrúa sem væri verðugur fulltrúi þeirra á þingi , en sýslan var þá einmenningskjördæmi .
Þeim flaug nafn Ásgeirs í hug , og hann gaf kost á sér .
Ásgeir fékk góða kosningu og var fulltrúi Vestur-Ísfirðinga á þingi upp frá því ; fyrst sem þingmaður Framsóknarflokksins , um hríð utan flokka en síðar þingmaður Alþýðuflokks .
Árið 1932 var stuðningur við ríkisstjórn Framsóknarflokksins undir forsæti Tryggva Þórhallssonar brostinn .
Stjórnin náði ekki að koma fjárlögum í gegn og Sjálfstæðis- og Alþýðuflokkur vildu gera breytingar á kjördæmaskipan .
Tryggvi fól því Ásgeiri mági sínum að mynda stjórn sem honum og tókst .
Ásgeir var forsætisráðherra í miðri heimskreppunni , það er frá 1932 til 1934 .
Fljótt var litið til Ásgeirs sem forsetaefnis .
Í forsetakosningum 1952 bauð hann sig fram og sigraði keppinauta sína tvo , þá Gísla Sveinsson og Bjarna Jónsson dómkirkjuprest , sem var beinlínis frambjóðandi ríkisstjórnarinnar .
Ásgeir sat á Bessastöðum til 1968 í forsetatíð sem ekki verður rifjuð upp hér .
En gagnorður var Tryggvi Ófeigsson er hann sagði að Ásgeiri látnum árið 1972 að hann hefði verið maður alþjóðar .
Minntist hann í því sambandi ferðar þeirra um Húnavatnssýslur .
" Á ferð sinni um Vatnsdal varð á vegi farlama gamalmenni honum alls ókunnugt .
Forsetabíllinn var stöðvaður og leyst úr erfiðleikum þess sem studdist við stafi sína .
Það voru snögg umskipti .
Nokkuð skammt var á ákvörðunarstað .
En í samræðum voru allir jafnir – aðeins íslenzka flaggið gaf til kynna hver væri á ferð .
" Sigurður Bogi Sævarsson sbs@mbl.is 