Mitt Romney á eftir að minnast fimmtudagsins 19. janúar með ugg og angist .
Daginn áður virtist hann vera í þann mund að innsigla að hann yrði forsetaframbjóðandi repbúlikana í næstu forsetakosningum í Bandaríkjunum .
Á fimmtudaginn var tilkynnt að vitlaust hefði verið talið í forvalinu í Iowa fyrir tveimur vikum og sennilega hafði hann ekki unnið með átta atkvæðum heldur tapað með rúmlega þrjátíu og Rick Santorum sigrað .
Rick Perry , ríkisstjóri í Texas , tilkynnti að hann væri hættur við framboð og lýsti yfir stuðningi við Newt Gingrich , sem virðist ætla að verða helsti andstæðingur Romneys .
Fyrir hálfum mánuði hafði Romney 19 prósentustiga forskot á Gingrich fyrir forkosningarnar í Suður-Karolínu í gær , laugardag .
Á fimmtudaginn var það að engu orðið og Gingrich kominn með sex prósentustiga forskot á Romney .
Romney hefur ekki tekist að vinna hugi og hjörtu repúblikana og hefur verið talað um að hann gæti sigrað þrátt fyrir hálfvelgju kjósenda í hans garð .
Repúblikönum finnst mörgum að Romney sé ekki sjálfum sér samkvæmur og tali eins og kjósendum þóknist fremur en að fylgja eigin sannfæringu .
Þetta á við um afstöðu hans gegn fóstureyðingum og einnig þykir málflutningur hans í heilbrigðismálum í beinni andstöðu við þær breytingar , sem hann lét gera á heilbrigðiskerfinu í Massachusetts þar sem hann var ríkisstjóri eitt kjörtímabil .
Keppinautar hans hafa beint spjótum sínum að honum .
Romney reyndi í upphafi að hefja sig yfir andstæðingana með því að einblína á Barack Obama , tilvonandi andstæðing sinn í Hvíta húsinu , en kúventi þegar keppinautarnir fóru að sauma að honum .
Gingrich hefur sérstaklega sótt að honum með ásökunum um að hann hafi í gegnum fyrirtæki sitt Baines yfirtekið fyrirtæki með fjandsamlegum hætti , sagt upp starfsfólki , skilið eftir holar skeljar í skuldafeni og hlaupist brott með hagnaðinn .
Tilraunir Romneys til að koma þeim boðum á framfæri að hann væri venjulegur kapítalisti með reynslu úr atvinnulífinu og því hæfari en andstæðingarnir til að hleypa nýju lífi í bandarískan efnahag hafa ekki tekist og í kappræðum á mánudag rak hann beinlínis í vörðurnar þegar Gingrich sótti að honum .
Gingrich er reyndar ekki laus við vandamál .
Hann á langan pólitískan feril að baki og honum fylgir mikill farangur .
Gingrich fékk einnig sinn skammt á fimmtudag þegar Marianne Gingrich , fyrrverandi kona hans til 18 ára , sagði í viðtali að fyrrverandi maður sinn hefði farið þess á leit að þau yrðu í " opnu hjónabandi " .
Þá hafði hann í sex ár átt í sambandi við aðstoðarkonu sína , Callistu Bisek , sem nú er þriðja eiginkona hans .
Marianne Gingrich var önnur konan til að giftast Gingrich .
Hún sagði að Gingrich hefði einnig svikið fyrstu eiginkonu sína , Jackie Battley Gingrich .
Hún hefði átt í sambandi við Gingrich á meðan á fyrsta hjónabandi hans stóð og þau síðan gifst eftir að hann skildi .
Gingrich hefur snúið vörn í sókn og hundskammað fjölmiðla fyrir að velta sé upp úr fortíð sinni .
Hann fór mikinn í kappræðum á fimmtudagskvöldið og þegar hann var spurður um yfirlýsingar fyrrverandi konu sinnar sagði hann að þær væru rangar og spurningin kæmist " nær því að vera fyrirlitleg en nokkuð sem ég get hugsað mér " .
Hlaut hann dynjandi lófatak .
Þetta er annar tónn en þegar hann var forseti fulltrúadeildar Bandaríkjaþings fyrir tveimur áratugum og hjólaði í Bill Clinton , fyrrverandi Bandríkjaforseta , út af framhjáhaldi hans í því skyni að hrekja hann úr embætti .
Gingrich hefur síðan snúið til katólsku og kveðst iðrast sinnar fyrri hegðunar .
Í kappræðunum sagði hann spurninguna dæmi um það hvernig " yfirstéttarfjölmiðlarnir vernda Barack Obama " .
Staðreyndin er hins vegar sú eins og bent hefur verið á að íhaldssamir , trúaðir kjósendur hafa einna mestar áhyggjur af dómgreind Gingrich og eiga sérstaklega konur í þeim hópi erfitt með að kjósa mann , sem hefur farið frá tveimur konum .
Þá ofbýður sumum að Gingrich skuli gagnrýna hvernig veraldleg gildi grafi undan bandarískum lífsstíl .
Kosningabaráttan í Bandaríkjunum er löng og ströng .
Fyrir nokkrum dögum þótti viðbúið að Mitt Romney myndi nokkurn veginn tryggja sér útnefningu með auðveldum sigri í Suður-Karólínu .
Nú er komin spenna í slaginn og útlit fyrir að úrslit ráðist ekki í bráð .
Herbragð Gingrich Newt Gingrich hefur fengið viðurnefnið Lasarus fyrir að vera kominn aftur á skrið í forkosningunum repúblikana .
Hann var greinilega búinn undir spurningu um hjónaband sitt í upphafi kappræðnanna á fimmtudag og svaraði af svo miklum móð að spyrlarnir lögðu ekki í að fylgja málinu eftir og restin af umræðunum varð að aukaatriði .
Tveir heltast úr lestinni og fjórir eftir Tveir framjóðendur heltust í vikunni úr lestinni í forkosningum repúblikana um útnefningu til forsetaframboðs á vegum flokksins .
Rick Perry , ríkisstjóri í Texas , hafði byrjað af krafti , en þótti standa sig illa í kappræðum og tók steininn úr þegar hann gat ekki munað hvaða þrjú ráðuneyti hann hygðist leggja niður yrði hann forseti .
John Huntsman gaf sig út fyrir að vera kostur hinna hófsömu .
Framboð hans komst aldrei á flug og var ekki síst talið honum til frádráttar að hafa tekið boði Baracks Obama um að verða sendiherra í Kína .
Mitt Romney og Newt Gingrich börðust um sigur í forkosningunum í Suður-Karólínu um helgina , en tveir frambjóðendur til viðbótar eru enn á hringekjunni .
Rick Santorum fékk óvæntan byr þegar í ljós kom að hann hefði sigrað í forvalinu í Iowa , en ekki Mitt Romney .
Vitaskuld hefði verið betra að rétt hefði verið talið í upphafi , en hinn síðbúni sigur gæti hjálpað honum að þrauka í baráttunni um útnefninguna .
Ron Paul hefur verið með svipað fylgi og Santorum í skoðanakönnunum fyrir kosningarnar í Suður-Karólínu , um 15% , þrátt fyrir að hafa litla áherslu á að berjast um atkvæði í ríkinu .
Paul er sérlegur andstæðingur ríkisafskipta .
Það eru mótherjar hans reyndar líka , en munurinn er sá að Paul er full alvara með að draga úr ríkisbákninu svo um munar og sömuleiðis minnka umsvif Bandaríkjamanna erlendis .
Þá hefur Paul öndvert við Santorum og Gingrich ekki minnsta áhuga á að skipta sér af einkalífi fólks .
