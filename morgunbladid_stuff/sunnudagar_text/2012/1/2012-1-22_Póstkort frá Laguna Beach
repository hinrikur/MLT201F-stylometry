Laguna Beach er vinalegur ríflega tuttugu þúsund íbúa strandbær miðja vegu milli San Diego og Los Angeles í Kaliforníuríki .
Bærinn þróaðist úr því að vera listamannanýlenda og sumardvalarstaður í byrjun 20. aldar í það sem hann er í dag – listamannalenda , sveitaþorp og sumardvalarstaður .
Laguna Beach var afskekkt lengi vel , aðeins ein leið um stórskorið gil í bæinn .
Það var áður en strandvegurinn var lagður eftir endilöngu ríkinu .
Af því aðföng voru torsótt fjölgaði húsum og íbúum hægar þar en í öðrum sveitarfélögum Appelsínusýslu og eins og Ísland missti Laguna Beach af lestarbyltingunni .
Hverfin í bænum minna svolítið á Álftanes þar sem ægir saman mismunandi byggingarstílum .
Helsta einkenni bæjarins í húsagerðarlist er litla heillandi kotið með skilti sem á stendur " Beach " og ör sem bendir til sjávar .
Í húsinu búa kannski gamlir hippalegir listamenn með grátt sítt hár og heklað sjal um axlirnar .
Þeir fara aldrei úr ilskónum , sumar sem vetur , en þegar kaldast er í veðri klæðast þeir tásokkum svo ristarbandið komist fyrir .
Mýgrútur listagallería er í bænum og úrvalið er afar breitt , allt frá naívískum portrettum af poppstjörnum að ofurraunsæislegum málverkum í anda hins mikla meistara Kinkades .
Myndir af öldum sem eru við það að brotna og sólarljósið skín í gegnum eru sérstaklega vinsælt viðfangsefni listamanna hér um slóðir .
Víða í bænum , einkum á syllum með útsýni yfir hafið og ströndina , má sjá listamenn að störfum .
Á sumrum eru haldnar vinsælar listahátíðir í Laguna Beach .
Meðal þeirra er Spænishátíðin .
Hún er eins konar úti-Kolaport með galleríi í hverjum bás .
Hún byrjaði sem hippaframtak seint á 7. áratugnum og dregur nafn sitt af spæninum sem þekur stíga svæðisins .
Önnur hátíð sem vert er að nefna er hin geysivinsæla Viðhafnarsýning meistaranna þar sem sígild listaverk eru endurgerð á sviði með leikurum og lýsingu .
Vinir mínir af íslensku bergi brotnir hafa komið nærri þeirri sýningu í áraraðir , en kvart-landi , Dýrleif að nafni , ættuð úr Kelduhverfi , hefur verið með í mörg ár og faðir hennar , Rick , sem átti íslenska móður sem fæddist í Winnipeg , gerist Júdas þegar Síðustu kvöldmáltíðinni eftir Da Vinci er stillt upp .
Í ár varð útgáfa Salvadors Dalís á kvöldmáltíðinni fyrir valinu og því ekki hlutverk fyrir Rick .
Engan skyldi undra að brimbretti eru eitt af einkennum Laguna Beach .
Íturvaxnir kroppar á öllum aldri með brimbretti undir hendinni eru algeng sjón á götum bæjarins .
Nýjasta tískan í þeim efnum eru stór bretti sem á er staðið og róið með ár .
Hefðbundin bretti eru þó enn vinsælust og er gaman að fylgjast með köppunum skeiða mararbáruna .
Og úti fyrir ströndinni á kvöldin má svo sjá flóðlýsta fiskibáta á humarveiðum , en um þessar mundir er humarvertíðin .
Sagt er að Ísland sé ávallt í hjarta Íslendingsins , sama hvar hann er í heiminum .
Satt er það , en í Laguna Beach er Ísland ekki bara í hjartanu , heldur líka í kjötborðinu .
Þetta er annað árið sem íslenska lambakjötið er selt í Whole Foods-búðinni í bænum .
Og þeir eru ekkert að fela þá staðreynd , vegna þess að á stóru skilti við innganginn er veggspjald með mynd af íslenskum sveitabæ undir tignarlegum fjöllum : " Íslenska lífrænt ræktaða lambakjötið er komið aftur ! " Þetta er afrakstur af markaðsherferð sem mér skilst að hafi staðið um nokkurt skeið .
Ánægjulegt að sjá , vegna þess að íslenska lambakjötið er fyrsta flokks .
Um það get ég vitnað , vegna þess að eitt sinn pantaði ég lambakjöt á fínum veitingastað á hinu rómaða og íburðarmikla Bellagio-hóteli og spilavíti í Las Vegas .
Skemmst er frá að segja að það lambakjöt bragðaðist eins og þriðja flokks súpukjöt .
Stóðst engan samanburð við íslenska lambakjötið .
Það kemur mér því ekki á óvart að það skuli vera skortur á lambakjöti á Íslandi .
Hinn stóri heimur getur gleypt allt lambakjöt sem Ísland getur framleitt og vel það .
Sigurgeir Orri Sigurgeirsson 