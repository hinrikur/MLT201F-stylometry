Á Sunnuholti , jörð bræðranna Sigurbergs og Þorgeirs Sigurðssona í norðanverðum Seyðisfirði , má greina stóð af hestum í snjóbylnum innan um skrítnar fígúrur í snjónum .
Skúlptúrarnir eru gamlir bílar sem þeir hafa sankað að sér , en líka tæki og tól af öllum toga .
Bræðurnir vasast í ýmsu , eru þúsundþjalasmiðir og útgerðarmenn sem harpa möl , gera upp hús og skapa efnivið í ódauðleg listaverk .
Texti : Pétur Blöndal pebl@mbl.is Myndir : Ragnar Axelsson rax@mbl.is Það eru málverk eftir Stórval upp um alla veggi í bárujárnshúsi við gamla Austurveg á Seyðisfirði .
Margar hafa ekki ratað á veggi ennþá , bíða þess að bræðurnir Sigurbergur og Þorgeir Sigurðssynir ljúki við að gera upp stofuna á efri hæðinni .
" Við hjálpuðum syni Stórvals með grunn undir bílskúrinn og uppskárum verk eftir föður hans , " segir Sigurbergur .
" Síðan hafa myndirnar hækkað í verði og hann segir stundum við okkur : " Það er hroðalegt hvað þið eruð búnir að græða núna .
" En við eigum reyndar ekki öll málverkin .
Margir urðu fimmtugir um þetta leyti og við kipptum alltaf einu málverki með okkur í veislurnar .
" Það er fyrir gestum að sunnan haft .
Í eldhúsinu eru súkkulaðirúsínur í skálum , sem voru upprunalega með ísblómum , og auðvitað kaffi á brúsa .
Í bræðrunum sameinast það tvennt , að vera nýtnir og örlátir .
" Í dag höfum við allan tíma í heiminum fyrir ykkur , " segir Sigurbergur .
Ekki amalegt það .
Og lífsbjörg að eiga athvarf á Seyðisfirði þennan dag , því úti er frost og hríðarbylur .
Ráðskonan Bræðurnir eru nýkomnir úr suðurferð , þar sem þeim var ekið um höfuðborgina á löngum Trabant , hálfgerðri limúsínu , og var tilefnið opnun sýningar í galleríinu Kling og Bang .
" Það var ráðskonan okkar , Monica Frycova , sem hélt sýninguna , myndlistarmaður frá nágrannabæ Brunau í Tékklandi , " segir Þorgeir .
" Hún kom fyrst til Íslands árið 2005 , þvældist hér um ári síðar og langaði á sjó .
Þá var Tóti Andrésar að róa bátnum mínum .
Ég samdi við hann um að taka hana með .
Hann var helvíti tregur til , bölvaði mér fyrir að þurfa að taka kerlingu með , en ég hafði grun um að hún væri engin kerling og sagði að hann skyldi bara hóa í hana .
Loks dreif hann sig af stað og þegar þau komu aftur sagði hann : " Þetta var öðruvísi en ég hélt – það kom ung og falleg stúlka hoppandi á móti mér ! " Annars hefur hún unnið í Skaftfelli og á Lárunni hjá Eyþóri Þórissyni og flutti í Hafsíld haustið 2010 eftir að Goddur fór suður það árið .
" – Guðmundur Oddur listfræðingur ? " Hann er húskarl hjá okkur , " segir Þorgeir og kraumar í honum hláturinn .
Það er ekki fjarri lagi .
Svo virðist sem listheimurinn hverfist um bræðurna , sem fundið hafa not fyrir gamalt fiskvinnsluhús Hafsíldar .
" Hann er þarna á sumrin , " bætir Sigurbergur við .
" Eftir að snjóflóðið féll er húsið ónotað á veturna , en listamenn hafa þar athvarf á sumrin og nefnist það Blue Factory .
" Í gamla fiskvinnsluhúsinu er unnið metnaðarfullt starf , sem Guðmundur Oddur stendur fyrir ásamt Halldóri Gíslasyni , þar eru haldin námskeið á háskólastigi fyrir fólk víðsvegar að úr heiminum .
Og svo er þar listahátíðin árvissa LungA .
Maskínan En talið berst aftur að suðurferðinni , því bræðurnir lögðu sitt af mörkum til sýningar listrænu " ráðskonunnar " í Kling og Bang , þar sem hún sýndi verkið Eilífðarvél , " nokkurskonar kortlagningu hugmynda sem hún hefur unnið að síðustu árin " , eins og það er orðað á heimasíðu gallerísins .
Efniviðurinn var sóttur á túnið heima á Sunnuholti , þar sem bræðurnir eiga sitt heima .
Þar hafa þeir sankað að sér gömlum bílum , tækjum og tólum og liggur það eins og hráviði úti um allar koppagrundir .
" Við smíðuðum maskínu eftir hennar forskrift , " segir Þorgeir .
" Það var bara farið í ruslahauginn ! Þetta var fyrirferðarmikil maskína , tæpir sex metrar í þvermál , sem flutt var suður í flutningabíl .
" " Miðjan í verkinu er úr gömlum Scania-vörubíl , svo notum við líka Land Rover og gamalt dót úr málningarbar , " segir Sigurbergur .
" Einu sinni keyptum við restina af gömlu lakki og það fylgdi bar til að hræra upp í málningardollum , þannig að hægt væri að hræra í mörgum í einu .
" " Við settum statíf fyrir myndir á maskínuna og á endanum var pláss fyrir sextán myndir á þessu , " segir Þorgeir .
" Þar leikur listakonan sér með Seyðisfjarðarskiltið ; það er í miðjunni og Hollywood-skiltið snýst í kringum það .
" – En hvaðan kemur áhuginn á listum ? " Það veit ég nú eiginlega ekki , " svarar Þorgeir .
" Ætli það sé ekki áhugi fyrir því sem er öðruvísi .
" Bílarnir Ekki er annað hægt en að spyrja bræðurna út í alla gömlu bílana , sem setja svip á sveitina og vekja forvitni margra sem eiga leið um Víknaslóðir .
" Þetta er nú bara það sem hefur dagað uppi hjá okkur , " segir Sigurbergur .
" En nú er það farið að minnka .
" Þorgeir er enn með hugann við listheiminn .
" Björn Roth hefur verið með kúrs í Listaháskólanum og sendir nemendurna á okkur annað slagið , einhverja sem finna ekki fótfestu , " segir hann stríðnislega .
" Einu sinni komu stelpur út í sveit til okkar á bíl , það kyngdi niður snjó og þegar þær renndu heim í hlað festist bíllinn í skafli .
Þær vissu að þær kæmust ekki til baka hjálparlaust og við létum sem við værum tregir að hjálpa þeim .
" Hann brosir ljúflega .
" Þegar þær horfðu á alla bílana rann upp ljós fyrir annarri : " Já , nú skil ég af hverju er svona mikið af bílum hérna .
Fólk kemur í heimsókn á bíl og labbar svo til baka ! " " – Er bílasöfnunin mikið áhugamál ? " Ég veit eiginlega ekki hvað skal segja , " svarar Sigurbergur .
" Það var enginn bíll þarna heima lengst af , áhuginn hefur kannski kviknað af því .
Það var aðeins vörubíll á Dvergasteini [ næsta bæ ] og svo kom Willysjeppi þangað .
Loks keyptum við gamlan vörubíl á mínu nafni , þó að ég væri ekki kominn með próf , ætli ég hafi ekki verið 16 ára .
Við höfðum bara átt traktora fram að því .
" Siglingarnar Bæjarferðir voru fátíðar í þá daga , að sögn Sigurbergs .
" Ég gekk í farskóla út frá og Þorgeir náði í restina af því , svo var farið á Hánefsstaðaeyraranar , oftast siglt yfir á bát .
" " Sjórinn var svo lengi samgönguleið hér , " segir Þorgeir .
" Áður en bílarnir tóku yfir var skekta í hverri fjöru .
Menn reru bara .
" Og það var áætlun inn fjörðinn svo langt sem Sigurbergur man , en hann er sá eldri af þeim bræðrum , fæddur lýðveldisárið .
" Eðvald á Hrauni var með bátsferðir og fór í Loðmundarfjörð , þá var auðvitað búið í Brimnesi líka , en ég veit ekki hvort hann kom við í Skálanesi .
" – Á hvernig bát var hann ? " Hann var með nokkra , " svarar Sigurbergur .
" Mig rámar í að sá fyrsti hafi verið sjö tonn .
Hann brotnaði við klöppina í Loðmundarfirði .
Ég heyrði sagt eftir honum , að þeir hefðu farið í hafnarbætur Loðmfirðingar , en það hefði staðið gaddur út úr klöppinni og hann hefði lent á honum .
Svo keypti hann stærri bát og endaði á Nakknum , merkilegum bát sem er á Sjóminjasafninu á Eskifirði .
" Á undarlegan en alls ekki óvæntan hátt flækist lopapeysa blaðamanns í blómi á eldhúsborðinu .
" Þessi blóm eru frá ráðskonunni , " segir Sigurbergur og færir þau til .
" Hún fór til Portúgals og sagði að hennar velferð væri undir því komin hvernig blómið dafnaði .
Það fór að blómstra um daginn , svo það gengur vel hjá henni .
" Fleira á eldhúsborðinu tilheyrir henni .
" Hún fór á fjall , fann þennan stein og fullyrðir að hann sé mjög merkilegur , " segir Þorgeir og handleikur grjótið , sem virðist venjulegt við fyrstu sýn , en er auðvitað auður strigi fyrir ímyndunaraflið .
Tíminn Það er alþekkt langt út fyrir Seyðisfjörð að tíminn er afstæður í tilveru þeirra bræðra .
Það þykir mörgum nær óskiljanlegt , sem brosa yfir sérviskunni áður en þeir flýta sér á næsta stefnumót .
" Við lentum í því sumar að við fengum ráðskonu , sem átti erfitt með að átta sig á þessu , " segir Sigurbergur .
" Ég er með gamalt úr sem tekur rokur annað slagið og er allt í einu klukkutíma á undan , Þorgeir er líka með úr sem er ekki alveg rétt og svo lýtur klukkan í eldhúsinu öðrum lögmálum .
Henni fannst skrítið að engin klukka í húsinu sýndi það sama .
" – En það skiptir ykkur ekki máli ? " Nei , enda skilur maður ekki þennan vandræðagang , " segir Þorgeir .
" Það er alltaf verið að tala um að breyta klukkunni .
En það er minnsta mál , hægt að gera það eins og skot og þarf ekki að stæla í mörgum um það .
" Rætt var í fullri alvöru á Seyðisfirði fyrir fjórum til fimm árum að flýta klukkunni til þess að missa ekki sólina á bak við fjöllin í lok vinnudags .
" Þetta voru heitar umræður , " segir Sigurbergur .
" En okkar útfærsla var sú , hvort ekki væri rétt að breyta tommustokknum .
Við ræddum það við Jón og Einar , sem nefndir eru kögglarnir , af því að þeir eru kraftalegir , og vorum sammála um að því fylgdi margskonar hagræði , en ekki voru allir á einu máli um hvort ætti að lengja eða stytta hann .
" " Það yrðu að vera að minnsta kosti þrjár útgáfur af tommustokknum , " prjónar Þorgeir við ræðuna .
" Ein fyrir höfuðbýlið Fjörð og svo eru það Hánefsstaðir og Dvergasteinn .
Þetta yrðu því Fjarðarmeter , Dvergameter og Hánefsstaðameter .
Ég held að það kæmi sér vel að Hánefsstaðameter yrði tveir metrar , því þá yrði styttra á milli bæja .
Það kæmi sér líka vel , að þeir sem eru lágvaxnir myndu lengjast , í einu vetfangi væru menn undir 1,70 metrum komnir yfir 1,90 metra á hæð ! " Brúnavík Annars er tal um að breyta klukkunni ekkert framandi fyrir þeim bræðrum .
" Pabbi okkar ólst upp í Brúnavík , þá var nokkuð sem hét bændaklukka á hverjum bæ og svo var símaklukka og það var opinberi tíminn , " segir Þorgeir .
" Menn höfðu bændaklukkuna eins og þeir vildu , " skýtur Sigurbergur inn í .
" Já , þeir stilltu hana bara eins og verkefnin voru hjá þeim , " heldur Þorgeir áfram .
" Þegar þeir gengu frá Brúnavík til Borgarfjarðar , þá var það góður klukkutíma gangur .
Þeir lögðu af stað 9 á morgnana frá Brúnavík og komu klukkan 9 til Borgarfjarðar .
" Sigurður Sigurðsson faðir þeirra fæddist í Brúnavík árið 1915 og var á miðjum þrítugsaldri þegar hann flutti þaðan , en víkin er nú komin í eyði og vinsæll áfangastaður göngufólks á sumrin .
" Það voru tveir bæir í Brúnavík , " segir Sigurbergur .
" Þar bjuggu bræður , afi og Stefán bróðir hans .
" – Hvenær fór Brúnavík í eyði ? " Ég held þeir hafi flutt þaðan árið 1938 .
Það var orðið svo erfitt að vera þarna .
Þeir sáu ekki fram á að fá síma eða veg og svo átti pabbi tvo stráka , sem auðvitað þurftu að komast í skóla .
" Sunnuholt Þá fluttu þeir á Dvergastein .
" Það var bara tilviljun , " segir Sigurbergur .
" En þar kynntust foreldrar okkar .
Við eigum tvo hálfbræður , Árna Jón og Gissur , sem pabbi átti með konu úr Breiðafirði , en mamma [ Rósa Björgvinsdóttir ] kom sunnan úr Breiðdal og þau byggðu nýbýli út úr Dvergasteini sem heitir Sunnuholt .
" – Þar alist þið upp ? " Já , ég var reyndar að verða þriggja ára þegar við fluttum frá Dvergasteini í Sunnuholt , " segir Sigurbergur .
" Vegurinn endaði á Dvergasteini og pabbi gamli lagði kílómetra veg út að þessu nýbýli .
Eldhúsið var undir súð þarna uppi , þar var þakgluggi , og ég man þegar mamma lyfti mér upp til að horfa á vörubílana .
Kannski áhuginn hafi kviknað þar fyrir bílum .
Svo var til gamall Ford , sem þeir áttu í félagi pabbi og Filippus bróðir hans , og ég man þegar búslóðin var borin út , hvað það var skrítið að sjá saumavélina og eldhúsborð og stólana úti á bíl – það greyptist í mig .
" Þeir segja að það hafi verið ágætt að alast upp á Sunnuholti , þar hafi verið framleidd mjólk og því tíðar ferðir og á veturna hafi verið ferðast á bát .
Nú orðið fara þeir hinsvegar á milli á bíl , enda nóg af þeim allt í kringum bæinn .
" Við skreppum heim til að heyja og í sauðburð og svona , " segir Sigurbergur .
" Það er nú bara til að undirstrika að við séum sérvitringar .
" Bræðurnir eiga systur á Seyðisfirði , Lukku Árnínu , og einn hálfbróður , þannig að ættboginn er stór í litlu samfélagi .
" Og svo eigum við auðvitað slatta af frændfólki líka , " segir Sigurbergur .
Listin En listin dregur ekki aðeins listamenn til Seyðisfjarðar , heldur einnig þá bræður út fyrir landsteinana .
" Einu sinni skruppum við til Sviss á sýningu á verkum Dieters Roth , " segir Þorgeir .
" Hann var dauður þá karlinn , en hafði verið valinn borgarlistamaður Basel í eitt ár .
Við fengum boðskort og úr varð skemmtileg ferð .
Þegar við spjölluðum viðfólk úr Dieter Roth-akademíunni , taldi ég upp að við ættum rollur , en það væri ekkert út úr þeim að hafa , svo ættum við hesta , sem við gæfum bara brauð , og svo væri listafólk hjá okkur annað slagið , en það gæfi ekki mikinn pening heldur .
Ein konan stoppaði mig af og spurði : " Á hverju lifið þið ? " " – Og hverju svaraðirðu ? " Ég man nú ekki hverju ég laug þarna .
" – Þið eruð nú með einhverja útgerð ? " Já , bæði til sjós og lands .
Einn lítinn bát með kvóta .
" – Og þið harpið grjót ? " Já , við erum enn í jarðvinnu , hörpum möl og steypum , " segir Sigurbergur .
" Við vorum til að mynda í skemmtilegu verkefni í sumar , byggðum kjallara undir hús rétt hjá – hjá listakonunni sem gerði dagatalið , Cordula Agnes Marianne Schrand .
" Breiðablik Dagatalið hangir á veggnum í eldhúsinu og þar er járnfénaðurinn á jörð bræðranna í öndvegi .
" Þetta er flókin saga , " segir Þorgeir .
" Það eru til samtök farandsmiða , " Wanderschaft " , sem sendir eru af stað með handverkfæri , eiga að sjá fyrir sér og mega ekki koma nær heimili sínu en 80 km í heilt ár .
Hingað kom þýskur strákur í þessu smíðanámi , hann var skrautlega klæddur , þeir eru í búningum með pípuhatt og í jakkafötum .
Hann rak augun í þetta gamla hús , Breiðablik , hreifst af því og svo fór að hann keypti húsið og ætlaði að gera það upp .
" Þegar tíminn rann út sem hann var í útlegð fór hann aftur til Þýskalands og ætlaði að safna peningum til að gera upp húsið .
" Í þeirri reisu kynntist hann konu , sem kom með honum , þau settu nýja grind í húsið það sumar og klæddu það að utan .
Þau áformuðu að koma árið eftir , en það lenti í undandrætti og ári síðar eignuðust þau barn saman .
Um það leyti slitnaði upp úr sambandinu .
Það var óstuð á honum , hann fór hálfgert á flæking til Póllands , en húsið fylgdi barninu og hún sat því uppi með það .
" Cordula kom því aftur til Seyðisfjarðar árið 2005 .
" Þá fór hún að athuga með húsið og kom á daginn að það sáust ummerki um leka , sem var dularfullur , því yfir sumarið bar ekki á neinu .
Geymt var dót í húsinu á meðan það var í biðstöðu og ég hjálpaði henni við að rýma það , svo hægt væri að hefjast handa .
Þá veltum við vöngum yfir lekanum , hún fór upp á þak og um leið sá ég ástæðuna .
Það var ekki nógu mikill burður í miðjunni á þakinu , þannig að þegar hún stóð þar myndaðist skál .
Og það sama hefur gerst þegar snjór safnaðist þar saman á veturna og þaðan kom lekinn í húsið .
Við lyftum því þakinu í miðjunni til að fá styrk í það .
" Það fer ekkert á milli mála að vinnan við Breiðablik hefur verið mikið hugarfóstur Þorgeirs .
Blaðamaður reynir að skjóta inn setningu : – Hefur aldrei neitt komið upp á hjá ykkur bræðrum ? " Ekkert alvarlegt allavega , " segir Þorgeir hæglátur .
– Þið hafið aldrei fengið nóg hvor af öðrum ? " Við höfum þá tvö hús .
" En hann hefur meiri áhuga á að tala um Cordulu .
" Svo kom í ljós að skekkja var í húsinu og ég skoðaði það með henni .
Veggurinn götumegin var að síga út og þar var sjö sentímetra bogi sem þurfti að rétta af .
Ég hjálpaði henni að setja nýja gólfbita , en þá kom á daginn að það var hlaðinn grunnur undir húsinu og hann var á fleygiferð .
" – Og hvað þá ? " Þá kom upp þessi staða , að annaðhvort yrði gerður nýr grunnur undir húsið eða það væri ónýtt .
Það endaði með því að ákveðið var að lyfta húsinu upp , moka undan því og gera nýjan grunn .
" Tíðindum er tekið af æðruleysi , líka þegar lyfta þarf húsi .
Sigurbergur og Þorgeir er kunnir fyrir að gangur tilverunnar er á þeirra hraða .
" Maður lætur veðrið og verkið stjórna því , frekar en annað , " segir Sigurbergur .
– Sú tröllasaga gengur að þið mætið bara á ykkar tíma , jafnvel þó að klukkan sé fimm á aðfangadag ! Sigurbergur hlær bara og segir ekkert .
" Við höfum nú aldrei unnið á aðfangadag nema við neyðarreddingar , " svarar Þorgeir .
" Það eina sem ég man eftir er fólk sem lenti í vandræðum , það stíflaðist hjá því frárennsli á hádegi á aðfangadag og ekki er glæsilegt að fara inn í jólin með allt stíflað .
Þá var rokið til og við vorum búnir með bráðabirgðareddingu klukkan fjögur , þannig að hægt væri að lifa af jólin .
" Snjóflóð Bræðurnir hafa lengi verið viðloðandi Hafsíld og þegar snjóflóð féll á verksmiðjuna um miðjan tíunda áratuginn tóku þeir þátt í hreinsunarstarfinu .
" Áhersla var lögð á að hreinsa fljótt út úr verksmiðjunni , svo að hún lægi ekki undir skemmdum , " segir Sigurbergur .
" Við notuðum litla gröfu og beltavagn , mokuðum úr verksmiðjunni og það gekk fljótt fyrir sig .
Mig minnir að það hafi tekið sjötíu tíma .
Verksmiðjan stóð snjóflóðið af sér , en mjölhúsið fór .
Smátt og smátt var hægt að koma stærri tækjum að .
En það var ótrúleg upplifun að fara inn á snjóflóðasvæðið .
Það gengur miklu meira á en maður getur ímyndað sér .
Því hefur verið fleygt að fjöllin séu svo lág að engin höggbylgja komi á undan snjóflóðum á Íslandi , en þarna hafði höggbylgja kastað mjölskemmunni niður í fjöru og líka mjölblöndunarkerfinu , þremur tönkum sem stóðu upp úr þakinu .
Það stóð endi á bita úr húsinu upp í gegnum tankana þar sem þeir lágu í fjörunni , oft hafði verið bundið í þennan bita og átti að kippa honum í burtu , en það var sama hvaða tæki voru notuð , bitinn haggaðist ekki .
Svo hættum við að brasa við það , tankarnir voru brenndir í sundur og tíndir upp .
Þá kom í ljós að grindin hafði kastast fyrst í fjöruna , tankarnir lagst ofan á hana og bitinn farið í gegnum þá , en allur ramminn legið undir draslinu .
" " Þetta er versti staðurinn , þar sem bræðslan er , það voru alltaf að falla þar snjóflóð , " skýtur Þorgeir inn í .
" Það er þekkt í sögunni að snjóflóð hafi fallið rétt utan við Nautabás og farið inn í Nautabásinn .
" Og Sigurbergur heldur áfram að lýsa hamförunum : " Bitar úr grindinni komu uppsnúnir úr snjóflóðinu , sverir stálbitar sem krulluðust upp , maður trúir því ekki nema skoða það sjálfur .
Og sums staðar hafði stálið rifnað eins og blað .
Það þarf gríðarlegt átak til að rífa stál , það var eins og klippt hefði verið á það .
Og svo voru yfir þúsund tonn af mjöli í stórsekkjum þarna ! " " Menn voru sannfærðir um það fyrst þegar þeir grófu ofan á þetta að stór partur af mjölinu hefði farið í sjóinn , " segir Þorgeir .
" En snjóflóðið hafði tekið rúmlega þúsund tonna mjölstæðu , gengið sjö metra inn í húsið , en samt ekki farið út af grunninum neðanverðum .
Það hafði bara pakkað pokunum saman , fáeinir höfðu farið í sjóinn , en þegar við tíndum þá úr stæðunni , voru þeir eins og lofttæmdir kaffipakkar , glerharðir og allavega í laginu .
" El Grillo Í gerðarlegum jeppa á leið í Sunnuholt eru bræðurnir frammi í og blaðamaður og ljósmyndari í aftursætinu .
Það gerir algjöra blindu nokkrum sinnum á leiðinni , en það gerir ekkert til , Sigurbergur stöðvar bara bílinn og bíður þar til rofar til aftur .
Tíminn er hvort eð er ekkert á hreyfingu .
Svo ökum við framhjá Hafsíld , gömlu bræðslunni , sem nú er athvarf listamanna .
Enn er drjúgur spölur að Sunnuholti , að minnsta kosti þegar svona viðrar .
– Getur blásið þarna út frá ? " Það getur orðið hvasst þegar stendur út fjörðinn og komið byljir , " segir Sigurbergur .
" En það hefur sloppið furðanlega .
Það hafa þó fokið hús , það fer sögum af því .
" Skyggnið er nánast ekkert .
En á blíðviðrisdegi væri útsýnið gott yfir fjörðinn , þar sem El Grillo liggur á hafsbotni .
– Lekur El Grillo ? " Alltaf eitthvað finnst mér , " svarar Sigurbergur .
" Það liggur á fjörutíu metrum .
Ég man að fyrst þegar ég sigldi yfir flakið á trillu voru innan við tíu faðmar niður á skorsteininn , " segir Þorgeir .
Þeir segjast hafa heyrt menn segja frá því , þegar El Grillo var sökkt , en það beri ekki öllum saman um hvernig það hafi verið .
" Okkur var sagt að daginn áður hefðu þýskar flugvélar flogið yfir til að miða það út , " segir Sigurbergur .
" Herkænskan byggðist á því að koma yfir fjallið norðan megin og skjótast yfir fjörðinn .
Það var svo þungt í vöfum á loftvarnarbyssunum að taka mið .
" – Það hafa þá verið loftvarnir ? " Það voru byssur á El Grillo og í háa hrauninu sunnan við fjörðinn var kafbátagirðing .
Ég man eftir því að þegar ég var strákur festist hvalur í girðingunni .
Manni fannst það mikill viðburður .
Hann hafði sig upp og því var lýst að hann hefði blásið blóði í restina .
Mér fannst það óhugnanlegt .
Það var farið inn með okkur og við látin sjá hvalinn , þar sem hann lá uppi við bát .
" Hann stoppar .
Í smástund sést ekkert út um bílrúðurnar .
" Það strokar út fjörðinn núna , " segir Sigurbergur .
" Þetta eru kallaðir Háu bakkar sem við erum á .
Svo taka við Lágu bakkar .
Þetta eru ekkert mjög frumleg nöfn svo sem .
" Við mjökumst aftur af stað .
" Hérna fyrir ofan heita Arnarklettar .
Það er flott nafn , þó að það hafi aldrei sést örn hérna .
" Nokkru síðar dregur til tíðinda .
" Er þetta Rússajeppi ? " spyr Ragnar Axelsson ljósmyndari .
Ekki ber á öðru .
Það gægist grind af Rússajeppa upp úr snjónum .
Svo birtist steypuhrærivél .
Þetta er til marks um að við nálgumst Sunnuholt .
Bærinn Við erum komnir framhjá Dvergasteini og ysti bærinn er Selsstaðir , sem komust í fréttirnar á dögunum þegar rolla synti yfir fjörðinn .
" Það átti að ná henni sunnan við fjörðinn , þar var hún með tveim lömbum , en hún stökk út í sjóinn og synti yfir fjörðinn , " segir Sigurbergur .
" Sá sem vildi ná henni keyrði norður fyrir , fylgdist með henni koma að landi en þegar hann hljóp á móti henni , þá synti hún frá og kom annars staðar að landi .
Hún var víst ansi dösuð eftir sundið .
Fyrst var henni gefið heitt sykurvatn og svo gaf Eyjólfur bóndi henni áfengi , sagt er að það hafi verið afmælisbrennivínið sem hann hellti í rolluna .
" Ekki fer á milli mála að við erum komnir á áfangastað .
" Þetta er æðislegt , " hrópar Ragnar ljósmyndari .
" Það eru skúlptúrar úti um öll tún ! Er þetta Saab ? Þetta er frábært .
Það gerist ekki flottara .
" Hestarnir hafa fundið sér skjól .
" Þeir njóta góðs af dótinu , " segir Þorgeir .
Það er varla hægt að opna dyrnar á jeppanum fyrir roki og sést varla út .
" Þetta er flott myndaveður ! " hrópar Ragnar .
" Það hefur hver sinn smekk , eins og þar stendur , " segir Sigurbergur með hægð .
Þeir elta ljósmyndarann út í buskann .
Og þegar bræðurnir halla sér upp í rokið og snjórinn hleðst utan á þá , þá fer ekkert á milli mála að þar fara dagfarsprúðir menn , báðir með húfu og í kuldagalla .
Í mestu hryðjunum styðja þeir sig við " dótið " sem liggur eins og hráviði um allt .
" Það er misjafnt hvað mönnum finnst um þetta , " segir Sigurbergur hógvær .
– Er það ekki þannig um öll mannanna verk ? Spyr blaðamaður .
" Jú , jú , það er alltaf verið að henda hlutum .
Og ekkert er nýtt .
" Enn sést ekki í íbúðarhúsið , þó að við séum komnir inn um bæjarhliðið .
En ekki þarf að fara langt til að komast inn í hlýjuna .
Og þeir eru ekki síður gestrisnir í sveitinni en í bænum .
Fyrr en varir rjúkandi kaffi í bolla og kex til að maula .
Á veggnum hangir heiðursskjal frá Lionsklúbbi Seyðisfjarðar fyrir " að hafa komið í heiminn fyrsta lambhrúti á Íslandi á þessari öld " .
" Þetta var ein atrenna af mörgum hjá Lionsklúbbnum að ná okkur inn , " segir Þorgeir og brosir .
" En þetta er klúbbur sem eldri menn í Bretlandi stofnuðu til að láta gott af sér leiða , menn sem voru hættir að vinna .
Við höfum stundum skotið því að þeim í Lionsklúbbnum að þeir hefðu ekki mikið að gera .
" Þjóðsöngurinn Sunnuholt er uppáhaldsstaður þeirra bræðra .
" Það er okkar heimili , " segir Sigurbergur .
" Hér ólumst við systkinin upp .
Pabbi og mamma voru skipulögð og það liðu alltaf fimm ár á milli barneigna .
Þau áttu Sigurberg árið 1944 , systir okkar fæddist árið 1949 og ég árið 1954 , " segir Þorgeir .
" Svo ákváðu þau að bæta fjórða barninu við , en höfðu þá ekki tíma til að bíða í fimm ár , svo það kom einu og hálfu ári seinna .
" Öll búa systkinin á Seyðisfirði , nema það elsta sem býr í Reykjavík .
Móðir þeirra lést árið 1978 og faðir þeirra árið 1996 .
" Hann bjó hérna alveg til æviloka , " segir Sigurbergur .
" Það var skorið niður fé hérna árið 1989 út af riðu , það var reyndar ekki riða hérna , en svæðið var hreinsað .
Pabbi var alltaf harður á því að fá lömb aftur og við byggðum fyrir hann lítið fjárhús .
Hann fór suður í Skaftafellssýslur að kaupa fé af frændum okkar þar , sem bjuggu á Núpsstað , Filippusi og Eyjólfi , og af öðrum bæ líka .
Þetta voru nú ekki nema 20 gimbrar .
En þegar hann féll frá tímdum við ekkert að lóga þessum kindum sem hann var búinn að koma sér upp .
Og þannig var um hestana líka .
" " Hann sá það strax þegar skorið var niður vegna riðu að hann yrði bara aumingi ef hann hefði ekkert að snúast í kringum , " segir Þorgeir .
" Hann var ákveðinn í að fá sér lömb til þess að hafa eitthvað að snúast við meðan hann gæti hreyft sig .
" Nú eru þeir með um 80 kindur á fóðrum .
" Það hefur verið á þessu róli á milli 80 og 90 , en er heldur farið að minnka , " segir Sigurbergur .
Og þeir standast ekki mátið að " grobba sig svolítið " af pabba , sem játaði á sig á gamals aldri að hafa fengist við að semja lög .
" Þegar Seyðisfjörður varð 100 ára var gefinn út afmælisdiskur , Einar Bragi dýrkaði út úr honum lag og það er gaman að segja frá því að það er orðið hálfgerður þjóðsöngur Seyðfirðinga ; hann samdi lagið en systir okkar Þórunn sem býr í Reykjavík gerði textann , " segir Sigurbergur .
– Hann hefur þá spilað á hljóðfæri ? " Hann var með gamalt orgel , sem er innfrá hjá okkur , svo var hann kominn með rafmagnsorgel og spilaði ungur á harmóníku .
Á þeim tíma samdi hann danslög og laumaði einu og einu að á dansleikjum þegar komin var góð stemning í húsið .
" Skyndilega hljómar lagið um húsið .
" Og farfuglanna vængjaþyt ég þekki ...
" Lagið er með suðrænum hljóm .
" Maður verður sólbrúnn að hlusta á það , " segir Ragnar ljósmyndari .
" Ég fagna því , að enn er komið vor ...
" " Þetta lag samdi hann árið áður en hann dó og það er mikið spilað við jarðarfarir og á þorrablótum , " segir Sigurbergur .
Sögurnar Á leiðinni frá Sunnuholti , eftir að bræðurnir hafa gefið hestunum kex , lætur Sigurbergur dæluna ganga um menn og málefni , hver sagan annarri skemmtilegri .
Þar kemur fyrir Sveinbjörn á Parti , sem skar ný gler í gleraugun úr venjulegri rúðu þegar hin brotnuðu .
Svo skildi hann ekkert í því að rjúpurnar lágu aldrei , þó að hann skyti á þær .
Þangað til hann tók af sér gleraugun og sá að þær voru hinumegin í firðinum .
Og Sveinbjörn tók iðulega vel á móti gestum með því að baka lummur og spila fyrir þá á harmóníku .
" Hann var með feiti á höndunum eftir lummubaksturinn og drap fingrunum í öskuna á eldavélinni til að vera stamari á tökkunum á harmóníkunni , " segir Sigurbergur .
" Þetta var nú ansi sérstakt fólk .
" Og svo var það Gísli Ella frá Hólshúsum , sem bjó í Vinaminni .
" Gísli var skemmtilegur karl , dálítið sérstakur samt , " segir Sigurbergur .
" Einu sinni á síldarárunum var ég á ferð með hálfbróður mínum .
Þá rákumst við á hann spariklæddan úti á götu .
" Helvíti ert þú fínn , " sagði ég .
" Ég er að koma frá jarðarför , " svaraði hann .
Þá var verið að jarðsetja Ólaf Þorsteinsson verkstjóra hans til margra ára .
" Ég gat nú ekki annað en farið á jarðarförina , " sagði Gísli .
" Það er merkilegt hvað okkur kom nú vel saman eins og við vorum báðir uppstökkir .
Og það kom mér nú á óvart þegar presturinn fór að tala um hvað þetta hefði verið mikið ljúfmenni .
" Svo pírði hann augun upp í fjallið .
" Ja , það er nú svo margt sagt svona við jarðarfarir .
" Annar karl sem ratar í sögubækur Sigurbergs er Siggi " Æs " Jónsson .
" Það var merkilegur kall , ölkær og hafði gaman af að segja frá .
Hann sagði alltaf : " Beggi , ég má ekki tefja þig .
" Þá stóð hann við vörubílinn sem ég sat í og hélt um fótinn á mér ! Og hann er sá eini sem hefur kallað mig því nafni .
Einu sinni var hann þar kominn í frásögninni : " Ég get sagt þér það , að ég er búinn að drekka meira lýsi en brennivín um dagana .
Ég byrjaði að taka lýsi krakki en byrjaði ekki í brennivíni fyrr en ég var þrítugur ! " Svo bætti hann við grafalvarlegur : " Lýsið er miklu hættulegra en brennivínið .
Sjáðu hann Gísla Ella , hann er svo forfallinn í lýsinu að hann geymir flöskuna undir koddanum og byrjar hvern morgun á því að fá sér slurk úr flöskunni .
Og hann er algjörlega búinn að eyðileggja í sér magann ! " " Sigurbergur stoppar bílinn .
" Manni dettur nú í hug að það geti verið leiðinlegt á heiðinni .
" Svo hleypir hann blaðamanni og ljósmyndara út , bílaleigubíllinn bíður þeirra .
Um leið og Þorgeir kveður stenst hann ekki mátið : " Þið hafið orðið fyrir svona miklum áhrifum af sögunni um stelpurnar úr Listaháskólanum – þið hafið ekki þorað annað en að skilja bílinn eftir í bænum ! " 