Hver er mesti þjóðfélagsvandi okkar tíma ? Fátækt og ójöfnuður .
Mikill hluti íbúa jarðarinnar býr við fátækt og jafnvel hungursneyð .
Lítill hluti býr við allsnægtir .
Fátæka fólkið er að sækja fram og krefst réttlætis .
Ef ríka fólkið , þ.e. við Vesturlandabúar fyrst og fremst , föllumst ekki á að láta eitthvað af okkar hlut verður bylting á heimsvísu í sama anda og afdrifaríkasta þjóðfélagsbylting síðari tíma í París fyrir rúmum 200 árum .
Þá verða borgarhlið Vesturlanda stormuð af hundruðum milljóna , sem eiga ekki til hnífs og skeiðar og streyma yfir Miðjarðarhafið meðal annars .
Það haf hefur löngum verið vettvangur viðburðaríkrar sögu .
En það er líka ójöfnuður innan borgarhliða hinna ríku Vesturlanda .
Hann endurspeglast í kröfunni , sem hljómað hefur milli Madrid og Wall Street og Aþenu og fleiri borga um að 1% hinna ríkustu ríku láti eitthvað af hendi til hinna 99% .
Það er misskilningur að halda að þennan ójöfnuð sé hægt að jafna með því að gera alla ríkari .
Jörðin , náttúran , stendur ekki undir því .
Þess vegna verða kjörin á milli heimshluta ekki jöfnuð nema með því að þeir sem hafa mest handa á milli og meira en þeir þurfa láti eitthvað af hendi .
Og kjörin innan borgarhliða Vesturlanda verða ekki jöfnuð nema með því að eina prósentið láti eitthvað af feng sínum af hendi .
Um þetta snúast þjóðfélagsátök okkar tíma .
Þau snerust líka um þetta fyrir hundrað árum .
Þá komu verkalýðsfélög eða erfiðismannafélög til skjalanna eins og lýst er í gagnmerkri sýningu Þjóðleikhússins og Kjartans Ragnarssonar á Heimsljósi Laxness .
Fagrar hugsjónir sósíalismans og sósíaldemókratismans voru hins vegar afskræmdar og eyðilagðar af einræðisherrum og harðstjórum í Moskvu og víðar alveg eins og Hitler og félagar komu óorði á fagrar hugsjónir þjóðernisstefnu .
Ást á sögu lands og þjóðar er ekki ljót .
Hugmyndin um að ein þjóð hafi yfirburði yfir aðra er ljót .
Nú eru verkalýðsfélögin orðin máttlaus hluti af " ráðandi öflum " samtímans .
Þess vegna koma þau hvergi við sögu í þessum þjóðfélagsátökum .
Hins vegar hefur fólkið sjálft tekið málin í sínar hendur .
Átökin á evrusvæðinu , sem hafa endurspeglast í mótmælafundum á götum Madrid , Aþenu og Rómar undanfarna mánuði , eru átök á milli fólksins og fjármálamarkaða .
Kjörnir fulltrúar fólksins voru orðnir bandingjar fjármálamarkaða og gengu erinda þeirra .
Götumótmælin hvort sem er á Austurvelli eða á Wall Street eru áminning til kjörinna fulltrúa um að þeim verði vísað á dyr ef þeir sjái ekki að sér .
Þeir eru að reyna en gengur misjafnlega .
Í nóvember / desemberhefti hins virðulega bandaríska tímarits Foreign Affairs birtist grein eftir mann að nafni George Packer , sem samkvæmt kynningu er starfsmaður á ritstjórn tímaritsins The New Yorker , og fjallar um ójöfnuð og hnignun Bandaríkjanna .
Kenning hans er sú að óskráður þjóðfélagssáttmáli , sem ígildi hafi verið í Bandaríkjunum hafi verið brotinn .
Og peningarnir hafi tekið völdin .
Eða öllu heldur hafi skipulegt peningavald tekið stjórn mála í sínar hendur og staðið fyrir gífurlegri eignatilfærslu til hinna auðugustu meðal Bandaríkjamanna .
Á árunum 1979 til 2006 hafi árlegar ráðstöfunartekjur millistéttarinnar aukizt um 21% .
Á sama tíma hafi ráðstöfunartekjur fátæka fólksins þar í landi aukizt um 11% .
En ráðstöfunartekjur eina prósentsins hafi aukizt um 256% .
Forsetar og þingmeirihlutar beggja flokka demókrata og repúblikana hafi tekið þátt í þessu .
Með öðrum orðum hafi ríkisvaldinu verið beitt í þágu hinna ríkustu .
Þetta er ekki í fyrsta sinn , sem ójöfnuður leiðir til hnignunar stórveldis .
Það hefur gerzt á öllum tímum .
Þetta var að gerast á Íslandi á árunum fyrir hrun .
En bankahrunið stöðvaði þá þróun alla vega um skeið .
Hins vegar hefur þjóðinni ekki tekizt að vinna sig út úr þessum farvegi vegna þess að bæði verkalýðsfélög og stjórnmálaflokkar eru orðin máttlaus tæki sem ráða ekki við þau verkefni sem þessir aðilar hafa tekið að sér .
Verkalýðsfélögin eru í tilvistarkreppu og stjórnmálaflokkarnir orðnir hagsmunatæki þeirra sem ráða þeim hverju sinni .
Þetta á ekki við um einn flokk umfram aðra .
Þetta finnur fólk og þess vegna verðum við vitni að viðleitni hér og þar til að mynda samtök sem berjast gegn margvíslegu óréttlæti .
En sú viðleitni er enn of fálmandi og ómarkviss .
Það veldur áhyggjum .
Þess sjást merki að tilraun er gerð til þess að endurreisa gamla kerfið .
Ekki er langt síðan launakjör í bankakerfinu voru varin með vísun til þess að íslenzkir bankar yrðu að vera samkeppnisfærir við erlenda banka í launum .
Er eftirspurn í öðrum löndum eftir íslenzkum bankamönnum ? Við sjáum á Íslandi í örmynd þjóðfélagsátökin úti í hinum stóra heimi .
Hér eins og annars staðar snúast þau um að jafna kjörin og að hinir ríku láti eitthvað af hendi .
Er eðlilegt að Mitt Romney , sem getur orðið forsetaefni repúblikana borgi 15% skatt af sínum tekjum , þegar launþegi í bílaverksmiðju í Detroit borgar 35% .
Sama kerfi er í gildi hér .
Sérhagsmunahópar láta ekkert af hendi baráttulaust .
Það á við um þá alla .
Alþingi og stjórnmálaflokkar hafa ekki sýnt nein merki þess að þeir ætli að taka af skarið .
Þess vegna á fólkið í landinu ekki annan kost en að gera það sjálft .
En með hvaða hætti tekst fólkinu í landinu að finna því átaki farveg ? Hvaða þjóðfélagshópar rísa upp og veita því átaki forystu ? Þetta er stærsta spurningin í íslenzkum þjóðmálum um þessar mundir .
