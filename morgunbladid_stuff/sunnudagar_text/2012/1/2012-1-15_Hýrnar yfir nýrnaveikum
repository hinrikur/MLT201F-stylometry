Jóhann Jónsson nýrnaskurðlæknir hefur hjálpað á sjötta tug sjúklinga að ná fullri heilsu með ígræðslu á Landspítalanum á umliðnum árum .
Jóhann , sem býr og starfar í Bandaríkjunum , segir það engu líkt að geta tekið þátt í að lengja líf fólks og auka lífsgæði þess til mikilla muna .
Texti : Orri Páll Ormarsson orri@mbl.is Portrett : Kjartan Þorbjörnsson golli@mbl.is Meðan Jóhann Jónsson nýrnaskurðlæknir var staddur hér á landi á dögunum vatt sér að honum maður og heilsaði með virktum .
Jóhann kom manninum ekki fyrir sig .
" Hvað er þetta , þekkirðu mig ekki ? " spurði maðurinn .
" Þú græddir í mig nýtt nýra á síðasta ári .
" Ljós rann upp fyrir Jóhanni , vitaskuld mundi hann eftir manninum , hann hafði bara breyst svo mikið .
Í stað þess að vera fölur og fár var hann nú eldhress og hraustlegur .
Það gerir nýrnaígræðslan , sjúklingarnir endurheimta sitt fyrra líf , þrótt og þrek .
Jóhann Jónsson hefur búið í Bandaríkjunum í tæpa þrjá áratugi .
Hann fór upphaflega utan til framhaldsnáms í skurðlækningum og bætti eftir það við sig námi í líffæraígræðslu .
Að námi loknu var hann ráðinn til að koma af stað og reka nýja líffæraígræðsludeild við Fairfax-spítala í útjaðri Washington .
Deildin sérhæfir sig í nýrnaígræðslu en einnig er skipt þar um lifur og bris í fólki .
Fyrir hálfum öðrum áratug fór Jóhann að velta fyrir sér hvort þekking hans og kunnátta gæti ekki nýst á Íslandi en nýrnaígræðslur voru ekki framkvæmdar hér á þeim tíma .
" Fólk þurfti að fara til Danmerkur í ígræðslu sem var bæði dýrt og erfitt fyrir sjúklingana .
Það er mikið álag fyrir veika manneskju að ferðast milli landa , auk þess sem það er alltaf best fyrir Íslendinga að vera veikir á " íslensku " , ef svo má að orði komast .
Ég gat ekki betur séð en hér væri allt til staðar , velmenntaðir læknar og hjúkrunarfólk og góð aðstaða og færði þetta því í tal við lækna og ráðamenn , " segir Jóhann .
Þjóðhagslega hagkvæmt Honum til undrunar fékk hugmyndin dræmar undirtektir í fyrstu .
Menn virtust sáttir við ríkjandi fyrirkomulag .
Jóhann lagði þó ekki árar í bát og smám saman rann upp fyrir mönnum að það væri þjóðhagslega hagkvæmt að gera þessar aðgerðir hér heima , auk þess sem það væri vitaskuld mun betra fyrir sjúklingana .
Fyrir vikið var gengið til samstarfs við Jóhann og framkvæmdi hann fyrstu aðgerðina á Landspítalanum í desember 2003 .
Hún gekk mjög vel .
" Sjúklingarnir hafa verið mjög ánægðir og það gefur mér mikið .
Ég er hæstánægður með þetta samstarf og hygg að það komi sér vel fyrir spítalann líka .
Það er alltaf jákvætt að veita nýrri þekkingu inn í landið .
" Jóhann setti upp teymi lækna og hjúkrunarfólks sem aðstoðar hann við aðgerðirnar en í því er meðal annarra Eiríkur Jónsson þvagfæraskurðlæknir , sem þjálfaður var upp til að vera Jóhanni innan handar .
" Án hans gæti ég ekki verið , ekkert frekar en hann án mín , " segir Jóhann .
Af öðrum í teyminu má nefna Runólf Pálsson lyflækni og Kára Hreinsson svæfingalækni .
" Ég er mjög ánægður með teymið hérna .
Það stendur teyminu mínu í Bandaríkjunum fyllilega á sporði .
" Eins gott þegar höfð er hliðsjón af samlíkingunni sem Jóhann grípur til : " Hver aðgerð er eins og geimskot , það má ekkert fara úrskeiðis .
" Aðgerðin tekur um sjö klukkustundir að jafnaði , frá því nýrnagjafinn er opnaður og þangað til búið er að loka nýrnaþeganum .
Frá þriggja ára til sjötugs Jóhann hefur grætt nýra í fólk á öllum aldri , allt frá þriggja ára upp í sjötugt .
Nýrnasjúkdómar eru þó algengastir hjá miðaldra fólki og eldra .
" Hér heima eru nýrnabólgur helsta ástæðan fyrir því að nýrun bila í fólki og það getur komið fyrir hvern sem er .
Nýrnasjúkdómar fara ekki í manngreinarálit .
Hafa ekkert með lífsstílinn að gera .
Úti í Bandaríkjunum er sykursýki hins vegar mikill áhættuþáttur og þar spilar lífsstíll fólks inn í .
Það er áhyggjuefni að nýgengi sykursýki er að aukast hér á landi , " segir Jóhann og bætir við að það hafi einnig áhrif að landsmenn nái sífellt hærri aldri .
Fjölgun nýrnaígræðslna er í samræmi við þetta .
Ellefu Íslendingar fengu nýtt nýra hér heima á síðasta ári og sex til viðbótar fengu bót meina sinna í Svíþjóð en þangað fara þeir sjúklingar sem ekki hafa aðgang að nýrnagjafa hérlendis .
Að sögn Jóhanns er þetta langmesti fjöldinn á einu ári síðan hann hóf að gera aðgerðirnar .
Að meðaltali voru þær lengi fimm til sex .
Batahorfur sjúklinga sem fá nýtt nýra eru afar góðar hér á landi .
Jóhann hefur nú gert 57 aðgerðir á Landspítalanum og aðeins ein hefur misheppnast .
Nýrað tók ekki til starfa .
" Það eru auðvitað mikil vonbrigði þegar slíkt gerist , ekki síður fyrir nýrnagjafann en -þegann , en sem betur fer gekkst téður sjúklingur síðar undir velheppnaða aðgerð í Svíþjóð .
" Jóhann segir árangurinn hérlendis yfir meðallagi en í Bandaríkjnum misheppnast á bilinu 3-4% nýrnaígræðslna .
Það er afar lágt hlutfall .
" Við gerum fólki samt vandlega grein fyrir því að ekki er sjálfgefið að aðgerðin takist enda þótt líkurnar séu mjög góðar .
" Lifir eðlilegu lífi Nýrnasjúklingar detta yfirleitt út af vinnumarkaði en eftir ígræðsluna snúa langflestir aftur til vinnu , auk þess að geta sinnt hinum ýmsu áhugamálum og tómstundum .
" Batinn verður svo mikill að fólkið er nánast óþekkjanlegt , " segir Jóhann .
Eftirmeðferð tekur vitaskuld við eftir aðgerð en fólk er býsna fljótt að ná sér .
Munar þar um að ónæmisbælingarlyf verða sífellt betri .
" Hér áður gátu steraskammtarnir verið stórir og það sást á fólki að það hafði farið í nýrnaígræslu .
Það er liðin tíð .
Fólk lifir í langflestum tilvikum eðlilegu lífi eftir aðgerð , " segir Jóhann .
Meðan sjúklingar bíða nýrnaígræðslu þurfa þeir að gangast undir blóðskilunarmeðferð þrisvar í viku – fjóra klukkutíma í senn .
Fyrir utan óþægindin fyrir sjúklingana er skilunarmeðferðin mjög kostnaðarsöm .
Gjafanýru duga ekki að eilífu .
Nýra úr lifandi gjafa endist að meðaltali í tólf ár en úr látnum gjafa í tíu ár .
Sum nýru endast skemur , önnur lengur .
Þegar það bilar eiga þegarnir kost á annarri ígræðslu og segir Jóhann það mjög algengt , einkum hjá fólki sem fór tiltölulega ungt í sína fyrstu ígræðslu .
Einhverjir fara meira að segja þrisvar og Jóhann þekkir eitt tilfelli þar sem grædd hafa verið fjögur nýru í einn og sama manninn .
Að sögn Jóhanns lifa nýrnaþegar að meðaltali tíu árum lengur en nýrnasjúklingar á skilun , auk þess sem lífsgæðin eru vitaskuld mun meiri .
Eingöngu lifandi gjafar Gjafanýrun eru eingöngu úr lifandi fólki hér á landi .
Gjafar fara í gegnum stranga læknisskoðun enda þurfa þeir að vera hraustir .
Að sögn Jóhanns skerðir aðgerðin þeirra lífsgæði ekki á neinn hátt .
Aðgerðin , sem framkvæmd er með kviðsjá , er líka til þess að gera einföld .
Fólk fær yfirleitt að fara heim á öðrum degi eftir aðgerð og getur verið komið aftur til vinnu viku síðar .
Jóhann ber lof á gjafana .
" Þeir eru hetjur ! " Ólíkt því sem ýmsir halda þarf nýrnagjafi ekki að vera blóðskyldur þeganum .
Nóg er að blóðflokkarnir passi saman .
Jóhann veit um vini og jafnvel samstarfsfólk sem hefur gefið sjúklingi nýra .
Í Bandaríkjunum tíðkast jafnvel paraskipti , það er Barack kemur inn og ætlar að gefa konunni sinni , Michelle , nýra .
Þau eiga ekki saman en á næstu stofu er bláókunnug kona , Ann , sem getur notað nýrað úr Barack .
Í staðinn fær Michelle nýrað úr Mitt , eiginmanni Ann , að því gefnu að það passi .
Og allir fara glaðir heim .
Spurður hvort engin hætta sé á því að Michelle og Barack stingi af þegar hún er búin að fá nýra úr Mitt segir Jóhann það vissulega fræðilegan möguleika en það hafi , að sér vitandi , aldrei gerst .
Þess utan eru aðgerðir af þessu tagi iðulega samræmdar .
Annar eftirspurn – ennþá Eins og staðan er núna annar það eftirspurn að Jóhann komi heim til að gera aðgerðirnar tvisvar til þrisvar á ári enda þótt þeim fari nú fjölgandi .
Hann segir aðgerðirnar ennþá of fáar til að hagkvæmt sé að koma upp fastri stöðu á Landspítalanum en mögulega sé það framtíðin .
Enn sem komið er hefur enginn annar íslenskur læknir sérhæft sig í nýrnaflutningum og vill Jóhann nota þetta tækifæri og hvetja menn til þess .
Jóhann lýkur lofsorði á íslenska heilbrigðisþjónustu .
" Eðli málsins samkvæmt hef ég góðan samanburð frá Bandaríkjunum og get fullyrt að heilbrigðisþjónusta er mjög góð á Íslandi .
Starfsfólkið , læknar og hjúkrunarfólk , er upp til hópa frábært og ann starfi sínu .
Í sumum tilvikum gætu húsakostur og tæki verið betri en það breytir ekki því að yrði ég sjálfur lasinn myndi ég ekki hika við að koma hingað .
" Hann segir aukna tíðni nýrnasjúkdóma hérlendis vissulega áhyggjuefni og brýnt að Lýðheilsustöð og heilbrigðiskerfið taki saman höndum um fyrirbyggjandi aðgerðir .
Þær séu alltaf besta vörnin .
Þá sé brýnt að halda við hátækniþjónustu og þekkingu á spítölunum .
Jóhann Jónsson hefur aldrei efast um að hann sé á réttri hillu í lífinu .
Hann fór í lækningar til að hjálpa fólki og gæti varla hugsað sér ánægjulegra sérsvið .
" Árangur af nýrnaígræðslu er bæði augljós og skjótur .
Þetta er nánast eins og " tak sæng þína og gakk ! " Dauðvona fólk stendur upp og fer heim á fjórða degi eftir aðgerð .
Er hægt að hugsa sér meiri gæfu ? " " Hvað , ertu að kaupa nýru ? " Á Íslandi eru eingöngu grædd í fólk nýru úr lifandi gjöfum en á spítala Jóhanns í Bandaríkjunum koma 60% nýrnanna frá svonefndum nágjöfum , það er látnu fólki .
Í þeim tilvikum þarf að hafa hraðar hendur en helst þarf að græða nýrað í þegann áður en sólarhringur er liðinn frá andláti gjafans .
" Það er hringt á mig á öllum tímum vegna mála af þessu tagi , " útskýrir Jóhann .
" Ég spyr þá um eitt og annað varðandi gjafann og nýrun og gestir mínir reka oftar en ekki upp stór augu .
" Hvað , ertu að kaupa nýru ? " spyrja þeir gjarnan , " segir Jóhann sposkur á svip .
Reynist nýru hins látna vera nothæf er þegi fundinn með hraði .
Það er ekki vandamál enda eru um fimm hundruð manns á biðlista eftir nýra hjá spítalanum .
Þá ríður á að efsti maður á lista , sem er í viðeigandi blóðflokki , sé heima og geti komið sér sem fyrst á spítalann .
Að sögn Jóhanns hafa menn misst af nýra vegna þess að þeir voru á ferðalagi .
Þeir þurfa þó sem betur fer ekki að fara aftur fyrir röðina .
Nágjafar hafa það fram yfir lifandi gjafa að hægt er að taka bæði nýrun úr þeim .
Heldur fleiri aðgerðir misheppnast þegar um nágjafa er að ræða , á bilinu 4-7% á móti 2-3% þegar gjafinn er í fullu fjöri .
Það er samt lágt hlutfall .
Algengt er að nýru úr nágjafa taki seinna við sér en nýra úr lifandi gjafa og byrji jafnvel ekki að virka fyrr en eftir nokkra daga .
Jóhann segir þetta eðlilegt enda sé það meira " sjokk " fyrir nýra að vera fjarlægt úr látnum líkama en lifandi .
Algengast er að nágjafarnir hafi látist af völdum heilablæðingar eða í bíl- og mótorhjólaslysum .
Að sögn Jóhanns hefur banaslysum í umferðinni í Bandaríkjunum hins vegar fækkað verulega í kjölfar mikils átaks sem stjórnvöld efndu til fyrir nokkrum árum .
" Það er auðvitað frábært að umferðaröryggi hafi verið eflt en á móti kemur að nágjafarnir eru færri en áður .
" Á spítala Jóhanns eru gerðar ríflega hundrað aðgerðir á ári .
Í Bandaríkjunum er fyrirkomulagið með þeim hætti að fram kemur í ökuskírteini fólks hvort það vilji gefa úr sér líffæri komi eitthvað fyrir það .
Að sögn Jóhanns vegur þetta þyngra en óskir ættingja , það er að segja leggist ættingjar gegn líffæragjöf látins manns hefur vilji hins látna meira vægi .
Ekkert kerfi af þessu tagi er til á Íslandi en Jóhann hvetur íslensk stjórnvöld til að huga að því .
" Þar sem Íslendingar eru upp til hópa bæði gjafmildir og góðhjartaðir er ég ekki í minnsta vafa um að margir væru tilbúnir að gefa úr sér líffæri eftir sinn dag .
Fólk hefur eftir sem áður tvo vængi til að fljúga á upp til himna , þótt nýrun séu farin , " segir Jóhann brosandi .
Ætli ferðin sækist svo ekki bara betur , þegar menn eru orðnir nýrunum léttari ...
