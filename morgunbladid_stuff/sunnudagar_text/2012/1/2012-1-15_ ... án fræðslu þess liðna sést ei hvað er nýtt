Í upphafi nýs árs líta margir um öxl og fram á veginn í því skyni að vanda sig á leið inn í framtíðina .
Þá er gott að heimsækja söfnin í landinu og upplifa sögu okkar og menningu en þar mætast systurnar fortíð , nútíð og framtíð .
Þjóðminjar eru arfur menningar okkar í gegnum tíðina , atburða í samfélaginu og lífi fólks almennt .
Söfnin standa vörð um hinn sögulega arf og miðla þekkingu til að stuðla að auknum skilningi á samhengi sögunnar og fjölbreyttu samfélagi fyrr og nú .
Þannig geta söfnin lagt sitt af mörkum til betra samfélags til framtíðar litið .
Í Þjóðminjasafni Íslands og minjasöfnum um allt land er margvísleg fræðsla í boði fyrir safngesti þar sem aðgengi fyrir alla er haft að leiðarljósi .
Miðlunarstarf Þjóðminjasafns Íslands er einn af hornsteinum safnastarfsins og er hin fjölbreytta menningarstarfsemi mikilvæg þjónusta við safngesti .
Fræðslustarf er þar stór þáttur og árlega heimsækja þúsundir nemenda Þjóðminjasafnið .
Söfn eru brunnur þekkingar og skapa möguleika til andagiftar yngri sem eldri gesta sem þar njóta næðis .
Þar er efniviður til rannsókna , menntunar og hvers kyns nýsköpunar .
Miðlun þekkingar á menningararfinum felst meðal annars í fjölbreyttum sýningum þar sem skyggnst er inn í sögu lands og þjóðar .
Hún felst einnig í safnfræðslu um íslenskar þjóðminjar frá landnámi til nútímans , áhugaverðum viðburðum til fróðleiks og skemmtunar sem og útgáfu fræðirita um íslenska þjóðmenningu .
Útgáfunni er ætlað að endurspegla margþætta starfsemi og koma árlega út fjölmörg rit á vegum safnsins og einnig í samstarfi við aðra .
Þjóðminjasafnið stendur auk þess að útgáfu fræðslu- og skemmtiefnis fyrir gesti safnsins .
Saga Íslands er litrík og hana má skoða af mismunandi sjónarhóli .
Á sýningunum má kynnast fjölbreytileika menningar okkar , sambandi við umheiminn í gegnum tíðina og veruleika kvenna , karla og barna , almúga og embættisstéttar í gegnum aldirnar .
Menningarsaga Íslands í 1200 ár er til umfjöllunar á tveimur hæðum á grunnsýningu safnsins Þjóð verður til – menning og samfélag í 1200 ár þar sem eru til sýnis tvö þúsund munir úr safnkosti Þjóðminjasafnsins sem telur hundruð þúsunda gripa og milljónir mynda .
Til þess að fjalla nánar um afmarkaða þætti menningarsögunnar eru reglulega settar upp sérsýningar sem byggjast á innra fagstarfi safnsins .
Stærstu sérsýningar safnsins eru annars vegar í Bogasal þar sem bráðlega verður opnuð sýning þar sem fjallað verður um tísku tengda íslenskum kjólum á liðnum áratugum og hins vegar í Myndasalnum þar sem nú stendur yfir sýningin Hjálmar R. Bárðarson í svarthvítu .
Sýningum í Myndasal fylgja ávallt litlar sýningar um ljósmyndatengt efni á hinum svonefnda Vegg , sem tengist salnum .
Þar hafa verk fjölmargra ljósmyndara verið sýnd á síðustu árum .
Minni sérsýningar eru settar upp víðar í safnhúsinu og því í mörg horn að líta í orðsins fyllstu merkingu .
Í hinu svokallaða Horni á annarri hæð safnsins eru haldnar sýningar þar sem oftast eru kynnt áhugaverð málefni tengd safnkostinum .
Þar er nú fjallað um sögu tóbaksnotkunar allt frá upphafi á 17. öld og baráttuna gegn henni á sýningunni Þetta er allt sama tóbakið ! Nýlega var þar fjallað um skegg og rakstur á sýningunni Klippt og skorið .
Munir úr safnkostinum tengdir þessu efni er þá teknir fram og sýndir gestum og jafnvel fengnir að láni þegar svo ber undir .
Með fjölbreyttri menningardagskrá er lögð áhersla á að fylgja sýningum eftir og miðla af þekkingu þeirra sérfræðinga sem unnið hafa rannsóknir á safnkostinum og mótað sýningarnar .
Viðburðir Þjóðminjasafnsins byggjast á heimildum um íslenska sögu og þjóðmenningu í víðu samhengi og eru liður í fjölþættri fræðslu safnsins .
Þjóðminjasafnið efnir árlega til fjölbreyttra viðburða í tengslum við hátíðisdaga eða menningarkvöld .
Þar má nefna safnanótt sem haldin er í tengslum við vetrarhátíð í Reykjavík , sumardaginn fyrsta , safnadaginn , menningarnótt auk jóladagskrárinnar .
Á þessum dögum er blásið til menningarveislu í Þjóðminjasafninu og sýningarsalirnir fyllast af lífi enda viðburðirnir fræðandi og skemmtilegir í senn .
Þá ríkir stemmning við hæfi allrar fjölskyldunnar .
Börn eru mikilvægir gestir safna og er því lögð alúð við efni sem nær vel til þeirra .
Með leikjum og þrautum er leitast við að gera skoðunarferð um safnið að skemmtilegum leik .
Að auki eru reglulegir greiningardagar í safninu undir heitinu " Áttu forngrip í fórum þínum ? " þar sem gestum býðst að koma með gamla muni til skoðunar hjá sérfræðingum safnsins .
Meðal vinsælustu viðburða safnsins eru einnig greiningarsýningar á ljósmyndum , þar sem gestir taka virkan þátt í að greina myndefnið enda sjá betur augu en auga .
Þá er efnt til fyrirlestra , málþinga og annarra viðburða með hverri sýningu sem laðar að fjölda gesta .
Er það liður í viðleitni safnsins til þess að stuðla að umræðu um ýmis málefni er varða menningu okkar og sögu , ekki síst í tengslum við samtíma okkar .
Vinsælir eru einnig fyrirlestrar og fræðsla í hádeginu , en margir kjósa að sækja sér fróðleik í safninu á þeim tíma .
Góðar veitingar á kaffihúsi safnsins og vandað úrval bóka og minjagripa í safnbúðinni er einnig liður í því að veita góða þjónustu og jákvæða upplifun í safninu .
Á Torginu þar eru einnig settar upp smásýningar , upplestur og tónleikar af ýmsu tagi og fá fræðimenn , listamenn , rithöfundar , hönnuðir , fullorðnir og börn þar sitt sýningarrými .
Markmið Þjóðminjasafnsins er að vera gestum ánægjuleg leið til fróðleiks , upplifunar og skemmtunar .
Lögð er áhersla á að sníða fræðsluefni að þörfum gesta svo að einstaklingar , fjölskyldur og nemendur finni þar efni við hæfi .
Söfnin eru góður vettvangur allra þar sem má upplifa , njóta og læra .
Þjóðminjasafn Íslands sem og önnur söfn leitast við að standa fyrir víðsýni og virðingu fyrir öllu fólki .
Leiðarljós í starfi Þjóðminjasafns Íslands er að aðgengi sé gott fyrir alla að safninu í víðum skilningi .
Það felur í sér að aðstæður í safninu geri öllum kleift að njóta menningararfsins og þeirra viðburða sem safnið stendur fyrir en ekki síður að vekja til umhugsunar um hvers kyns málefni svo sem mannréttindi og mannúð almennt , ekki síður en sögu og minjar .
Ekkert er í raun söfnunum óviðkomandi , og þar er að finna vettvang allra til hvers kyns sjálfskoðunar , umræðu og skoðanaskipta um mismunandi hliðar okkar samfélags .
Í söfnunum má læra um og ræða samhengi þeirra viðburða sem haft hafa áhrif á söguna og atburðarás hennar .
Þjóðminjasafn Íslands spyr sömu spurningar nú og fyrir hálfri annarri öld þegar safnið var stofnað : Hver erum við og hvert viljum við stefna ? Einar Benediktsson orti ljóðið Aldamót fyrir einni öld og eiga orð hans við í dag : " Að fortíð skal hyggja , ef frumlegt skal byggja , án fræðslu þess liðna sést ei hvað er nýtt .
" Orðin eru lýsandi fyrir mikilvægi þess að skilja fortíðina þegar stefnt er fram á veginn .
Með miðlun þekkingar á menningararfinum og sögunni geta söfnin stuðlað að sterkari sjálfsmynd þjóðarinnar og meiri víðsýni almennt .
Því geta söfn 21. aldar lagt sitt af mörkum gegn fordómum með fræðslustarfi sínu og auknum skilningi á mannlífi og menningu þjóðarinnar .
