Valgeir Guðjónsson tónlistarmaður fagnar sextugsafmæli sínu .
Í viðtali lítur hann yfir tónlistarferilinn og ræðir um samstarfið í Stuðmönnum og ástæðuna fyrir því að hann hætti í hljómsveitinni .
Hann útskýrir líka af hverju hann er eindreginn andstæðingur tísku og segir frá því hverskonar skáldsögu hann vill skrifa .
Valgeir Guðjónsson tónlistarmaður verður sextugur á mánudag , 23. janúar .
Afmælistónleikar hans , þar sem hann kemur fram ásamt vinum og félögum úr tónlistarbransanum , eru haldnir í Hörpu sunnudaginn 22. janúar .
Valgeir á langan feril að baki sem tónlistarmaður en áður en talið berst að tónlistinni er hann spurður um afmælið og hvort honum finnist hann hafa orðið vitrari með aldrinum .
" Ég hef orðið þess áskynja hvað ég er lítið vitur , " segir hann .
" Árin færa manni vissu fyrir því að maður getur ekki allt og að það sé margt sem maður á ekki að hafa áhyggjur af vegna þess að maður hefur ekkert um það að segja .
Með aldrinum verður fókusinn skýrari á það sem skiptir máli fyrir mann sjálfan og aðra , því samkennd með öðru fólki vex vonandi með aldrinum .
Ég var líka ákveðinn í því hérna áður fyrr að sjá eitthvað skemmtilegt út úr öllum sköpuðum hlutum og trúði því að það væri barasta ekkert sem væri leiðinlegt .
En nú er ég búinn að krossa við nokkur málefni sem mér þykja leiðinleg og ég skipti mér ekki af .
" Ertu þá að tala um pólitík ? " Já , pólitík og listir .
Ég er búinn að gera það upp við mig að ég ætla ekki að lesa bók til enda ef mér finnst hún er leiðinleg , bara af því að ég held að ég eigi að lesa hana .
Margir þekkja það að brjótast í gegnum bók sem segir manni ekkert og maður nær ekki sambandi við .
Ég hef engar áhyggjur af því þótt ég lesi ekki stóru rússnesku rithöfundana .
Ég hef miklu meiri ánægju af annars konar lestri .
Ef það er eitthvað sem mitt langa líf hefur kennt mér þá er það það að vera ekki að streitast við að vera annar en ég er .
Það er til dæmis fullt af músík sem ég hafði umburðarlyndi fyrir þegar ég var ungur maður sem mér þykir alveg hundleiðinleg í dag og þá segi ég það bara .
Það dregur aðeins úr kurteisinni þegar maður eldist .
" Tónlist kemur auðveldlega til mín Finnst þér tíminn hafa liðið hratt ? " Alveg gríðarlega hratt og hraðar eftir því sem á líður .
Þegar ég var barn var hver dagur epískt stórvirki sem ætlaði aldrei að taka enda .
Núna þeytist tíminn framhjá manni .
Ég er af þeirri kynslóð sem var á fyrri skipunum með það að láta aldursmælingar ekki tefja fyrir sér .
Ég man að þegar ég var krakki varð fólk fullorðið jafnvel þegar það var búið með gagnfræðapróf .
Þá fóru karlarnir í jakkaföt og konurnar í draktir en þetta voru bara börn .
Svo var byrjað að basla eftir íslensku uppskriftinni .
Þá var sextugt fólk afskrifað , en nú eru því gefin tíu til tuttugu ár að auki .
Ég kann vel við það .
Hins vegar er ég ósáttur við það að þegar ég verð sextugur þá fer ég strax á sjötugsaldurinn .
Það er svo mikil sjálfseyðingarhvöt sem felst í því hjá íslensku þjóðinni að fólk skuli eldast um allt að tíu ár á einum morgni .
Þetta þekkist það ég best veit ekki í öðrum löndum .
Það verður að gera eitthvað í þessu af því að þetta er svo heimskulegt og við erum ekki svona heimsk , Íslendingar .
Við erum býsna góð þótt við séum kannski ekki best í öllu , en við höldum það stundum og það er ágætistilfinning .
Ég er viðriðinn tónlist og hún gefur heilmikla framlengingu á að geta verið ungur í anda .
Ég er að glíma við það form sem ég tók ástfóstri við sem barn .
Bítlarnir komu inn í líf mitt þegar ég varð kynþroska .
Þá varð ekkert aftur snúið .
Ég hafði fram að því hlustað áhugasamur á tónlist en þarna gerðist eitthvað og ég var líka á hárréttum aldri .
" Kom þá ekki annað til greina en að verða tónlistarmaður ? " Ég ætlaði aldrei meðvitað að verða músíkant en hlutir þróuðust bara á þann veg .
Þegar ég var búinn með menntaskólann hafði ég lítinn áhuga á frekara námi .
Á þessum tíma kenndi ég á gagnfræðastigi sem er besti skóli sem ég hef farið í .
Ég kenndi mikið í forfallakennslu og þá var kannski hringt í mig á morgnana og spurt : Geturðu kennt sex tíma í landafræði ? Elstu nemendurnir voru fjórum árum yngri en ég .
Þarna lærði ég að standa fyrir framan fólk og hafa einhvers konar stjórn á atburðarás .
Þetta hefur nýst mér óendanlega vel þegar ég kem fram opinberlega .
Þessi reynsla mín sem kennari á gagnfræðastigi kenndi mér að óttast ekki að standa frammi fyrir fólki því það getur ekkert gerst .
Það var og er mín niðurstaða .
" Ertu ánægður með tónlistarferilinn ? " Já , ég er ánægður með hann .
Það liggur mikið eftir mig en ég hefði getað gert svo miklu meira vegna þess að tónlist kemur auðveldlega til mín .
Hugmynd lýstur skyndilega í höfuðið og ég er síraulandi með sjálfum mér .
Mín ögrun í tónlist er að semja lög sem ná eyrum fólks .
Vinsæl tónlist er í eðli sínu mjög einföld og einföld tónlist er kannski sú erfiðasta sem hægt er að semja .
Hvað textagerð viðkemur þá var ég þar heillengi í einskis manns landi og reiddi mig á textagerð annarra eða gerði brandaratexta .
Það tók mig tíma að læra að gera texta .
Það er ekkert grín að gera texta við dægurlag eða sönglag því það er svo auðvelt að sleppa billega .
Syngja til dæmis um ástina , en það hafa margir gert með klénum hætti eins og dæmin sanna .
Það er mikil ögrun að gera texta sem hafa innihald en eru ekki predikun og hvorki uppskrúfaðir né leiðinlegir .
" Stór og þrýstin egó Nafn þitt er sterklega tengt Stuðmönnum og verður það sennilega alltaf .
Finnst þér það verra ? " Það er nokkuð sem ég er löngu búinn að sætta mig við .
Ég hætti í Stuðmönnum í tæpa tvo áratugi en var samt alltaf kallaður Stuðmaður .
Ég hætti vegna þess að á ákveðnum tíma fannst mér ég hafa þörf fyrir að vera sá sem ég var , auðvitað eru Stuðmenn og voru stór hluti af því sem ég var .
Ef ég hefði aldrei verið í Stuðmönnum hefði líf mitt væntanlega orðið með öðrum hætti og ekki jafn tónlistarþrungið .
Ég er óendanlega þakklátur fyrir að hafa kynnst mínum góðu vinum í Stuðmönnum .
En fjarvera mín úr hljómsveitinni varð til þess að ég tókst á við stór og spennandi verkefni , meðal annars sem tónskáld í bandarískum sjónvarpsþáttum og seríum .
Ómetanleg reynsla það ! " Reyndi stundum ekki mikið á samvinnuna ? " Jú , við Stuðmenn erum sumir stór og þrýstin egó og við uxum svolítið í sundur þarna um árið .
Það vakti fyrir hljómsveitinni að hasla sér völl á stærra sviði en því íslenska því íslenski markaðurinn er svo skelfilega lítil .
Sköpunarkrafturinn í Stuðmönnum byggðist á galsa og skemmtilegum pælingar í textum .
En þegar við töluðum við breska poppfræðinga þá var fyrsta boðorð þeirra : Alls ekki reyna að vera fyndnir í texta því þá halda allir að þið séuð grínhljómsveit og það kaupir aldrei neinn það sem er í grínhillunni .
Þetta var ákveðið sjokk fyrir frjóa hugi sem alltaf vildu vera að snúa út úr .
Jakob Frímann segir í ævisögu sinni að ég hafi ofmetnast og þess vegna hætt í Stuðmönnum en sannleikurinn er sá að ég var að drepast úr leiðindum .
Á þessum tíma var stöðugt verið að fá fræðinga frá útlöndum til að sjá um að spila lög og forrita þannig að það var orðin lítil eftirspurn eftir gítarslætti eins og mínum .
Útlendur spekingur sagði : Gítarinn er dauður .
Héðan í frá verður allt gert á hljómborð .
En svo furðulega vildi til að gítarinn dó ekki .
Rokkið varð til á gítar .
Ég held að gítar og rokk sé sami hluturinn .
Svo var hitt að einhver leiðinlegasti tími í sögu rokktónlistar var þegar fór að draga nær árinu 1990 .
Á þessum tíma reið tilgerð röftum , hvort sem það var fatnaður , hárgreiðsla eða tónlist .
Þetta var afskræmdur heimur og mér leið asnalega í honum .
Það að maður eigi að vera með ákveðið fas , útlit og viðhorf til að tolla í tískunni finnst mér illþolandi .
Ég er eindreginn andstæðingur tísku vegna þess að mér þykir hún svo vitleysisleg .
Það er gefin út yfirlýsing um páskaleytið af eldri frönskum körlum þess efnis að allar konur eigi að vera með fölt dagkrem næsta haust .
Það versta er að fólk fer eftir svona tilskipunum af því það vill skilgreina sig með útliti sínu og falla í hópinn .
Hjarðeðli er okkur auðvitað í blóð borið og ef við erum ekki í stórri hjörð erum við örugglega í einhverri lítilli hjörð .
En að láta einhvern fugl úti í heimi segja sér hvernig maður eigi að vera og hvernig maður eigi að klæða sig er nokkuð sem mér finnst að allt hugsandi fólk eigi að sameinast um að andæfa með öllum löglegum ráðum .
" Nenni ekki að fást við heimspeki Hvaða hugmyndafræði aðhyllist þú ? " Ég er ekki öfgamaður í skoðunum .
Ég kynntist róttækninni upp úr tvítugu .
Þá voru góð mótmæli alltaf vel þegin .
Það kom fyrir að við félagarnir úr Hamrahlíð fórum á mótmælafund og þá voru kannski engir mættir nema við , ekki einu sinni þeir sem höfðu boðað til mótmælanna .
Núna tek ég hlutina ekki eins hátíðlega og ber virðingu fyrir því sem á það skilið og læt hitt vera .
Eitt sem ég nenni ekki að fást við er heimspeki .
Það er vegna þess að svo margir hafa sagt svo margt skynsamlegt um tilgang lífsins og hlutverk mannsins að ég treysti mér ekki til að taka afstöðu til þess alls .
Mín heimspeki er sú að vera artarlegur við annað fólk og reyna að feta mig áfram , ekki langt frá miðju vegar og í sátt við guð og menn .
" Hefurðu hugsað þér að skrifa endurminningar þínar ? " Eins og sumir ? Egill Ólafs er að skrifa það sem hann kallar uppdiktaðar æviminningar sínar og ég hlakka mikið til að lesa .
Jakob Frímann sendi svo frá sér sína bók fyrir síðustu jól og hún er mjög skemmtileg þó að ég sé ekki sammála honum í öllu þar sem snertir mig , meðal annars af hverju ég hætti í Stuðmönnum , en ég er búinn að segja þér ástæðuna .
Mér finnst mitt líf ekki vera nægilega mikið í frásögur færandi fyrir bók .
Ég hef alltaf þótt vera þessi venjulegi gaur og hef ekki verið með mikla stæla .
Í genabyggingu minni er ekkert töffaragen .
Ég hef enga þörf fyrir að vera töffari og mér finnst ekkert eftrisóknarvert við það .
Það er ekki kúl að segja svona en ég er ekki kúl heldur .
Það hefur haldið mér á jörðinni að ég geri mér engar sérstakar hugmyndir um sjálfan mig .
Ég er náungi sem semur tónlist en geri líka margt annað .
Ég þrífst á því að skapa eitthvað nýtt .
Í tíu ár hef ég verið að vinna með Ástu Kristrúnu konu minni í hreinu nýsköpunarstarfi .
Ásta er frumkvöðull í námsráðgjöf á Íslandi og vann í átján ár í Háskóla Íslands þar sem hún þróaði aðferð til að hjálpa fólki að ná hámarksárangri á lágmarkstíma varðandi lestur námsefnis .
Alltof stór hluti námsmanna skilar árangri undir raungetu , ýmist vegna doða og einbeitingarskorts , slælegra vinnubragða eða aðstæðna sem gera að verkum að þeir eru ekki að vinna sér í haginn .
Við Ásta erum að vinna að vefforriti fyrir námsmenn sem gerir þeim kleift að ná betri árangri og auka námsánægju sína .
Þetta er búið að vera strembið ferli og við Ásta höfum fórnað efnislegum gæðum fyrir þetta verkefni .
En við kvörtum ekki því okkur finnst mikilvægt að vinna að hlutum sem vekja áhuga okkar og skapa ánægju .
Ég hef fengið mikla útrás í tónlistarsköpun .
Ég hef skrifað eina skáldsögu , Tvær grímur , sem mér fannst óskaplega gaman að skrifa en skriftir eru tímafrek iðja .
Ég á skemmtilega hugmynd að annarri skáldsögu sem ég er byrjaður á og vil endilega klára .
" Hvernig bækur þykja þér skemmtilegastar ? " Mér finnst vanta fyndnar bækur .
Mér finnst gaman að lesa texta sem fær mig til að brosa .
Það er eins og íslenskir höfundar þori ekki að vera fyndnir sem er skrýtið því allir þeir íslensku höfundar sem ég þekki eru miklir húmoristar .
Mig langar til að skrifa fyndna bók .
" 