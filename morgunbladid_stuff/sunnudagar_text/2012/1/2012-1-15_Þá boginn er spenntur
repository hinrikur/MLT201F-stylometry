Gripið hefur um sig nýtt æði vestur í Ameríku – Tebow-æði .
Er það kennt við nýjustu hetjuna í bandarísku þjóðlífi , ruðningskappann Tim Tebow sem léð hefur hinu fornfræga félagi Denver Broncos vængi á nýjan leik .
Tebow , sem er leikstjórnandi , var nær óþekktur varamaður þegar tímabilið í NFL-deildinni hófst í september síðastliðnum en eftir vasklega framgöngu á velli undanfarna mánuði er nafn hans nú á allra vörum .
Ekki spillir fyrir að maðurinn kemur einstaklega vel fyrir og krýpur í tíma og ótíma á kné skapara sínum til dýrðar .
Tebow , sem er 24 ára , kom til Broncos í nýliðavalinu sumarið 2010 sem liður í áformum hins sókndjarfa þjálfara Josh McDaniels um að seðja hungur langsoltinna stuðningsmanna félagsins .
Tebow var upphaflega varamaður fyrir Kyle Orton og lýsti McDaniels því yfir að nýliðinn myndi ekki leika fyrr en hann væri tilbúinn .
Tólf leikjum síðar var McDaniels sagt upp störfum .
Óvissa ríkti um framtíð Tebows en hann sat þó ennþá á bekknum hjá Broncos þegar yfirstandandi tímabil hófst .
Barði fljótt í brestina Liðið byrjaði afar illa í haust , tapaði fjórum af fimm fyrstu leikjunum .
Þá var nýja þjálfaranum , John Fox , nóg boðið .
Henti Orton út í hálfleik gegn San Diego Chargers og rétti Tebow keflið .
Hann byrjaði með látum , lagði upp eitt snertimark með góðu kasti og skoraði annað sjálfur .
Leikurinn tapaðist eigi að síður .
Vendipunkturinn á tímabilinu kom á hinn bóginn í næsta leik , gegn Miami Dolphins .
Ekki var útlitið þó bjart hjá Broncos , því liðið var undir , 15:0 , þegar aðeins þrjár mínútur voru til leiksloka .
Þá rann æði á Tebow og félaga sem unnu leikinn 18:15 .
Ekkert lið í sögu NFL hafði áður unnið leik eftir að vera 15 stigum undir svo skömmu fyrir leikslok .
Tónninn var gefinn .
Broncos vann sex af næstu sjö leikjum og tryggði sér sæti í úrslitakeppninni .
Tebow átti hvern stórleikinn af öðrum og dró ekki aðeins fylgismenn Broncos fram á sætisbrúnina , heldur meira og minna þjóðina alla .
Bandaríkjamenn hafa sem kunnugt er mikið yndi af ruðningi .
Leikstíll hins örvhenta Tebows þykir með eindæmum skemmtilegur en hann er jafnvígur á að kasta boltanum og hlaupa með hann sjálfur sem gerir hann flughálan viðureignar fyrir varnarmenn andstæðinganna .
Eftir sigurhrinuna góðu dró af Tebow í síðustu þremur leikjunum í riðlakeppninni sem töpuðust allir .
New England Patriots , með erkistirnið Tom Brady í broddi fylkingar , tók Broncos til bæna og síðan kom Kyle Orton fram hefndum en maðurinn sem Tebow velti úr sessi hjá Broncos leikur nú með Kansas City Chiefs .
Eftir þessi ósköp höfðu menn mátulega trú á Tebow og félögum í fyrsta leiknum í úrslitakeppninni , gegn firnasterku liði Pittsburgh Steelers .
En taugarnar biluðu hvergi og Tebow átti stóran þátt í sigri Broncos í framlengingu þegar hann átti glæsilega sendingu á Demaryius Thomas sem skeiðaði inn í endamarkið .
Fyrsti sigur Broncos í úrslitakeppni síðan 2005 var í höfn .
Verðlaunin eru glíma við New England Patriots í kvöld , laugardag .
Þar þarf Tim Tebow á öllum sínum trixum að halda .
Ekki nóg með að sjálfur Tom Brady fari fyrir þeim ættjarðarvinum , heldur er Josh nokkur McDaniels nú í þjálfarateymi liðsins .
Maðurinn sem upphaflega veðjaði á Tebow .
" Virka miklu betri en ég raunverulega er " Tim Tebow þarf heldur betur að bíta í skjaldarrendurnar ætli hann að feta í fótspor dáðasta sonar Denver Broncos frá upphafi vega , Johns Elways , leikstjórnandans sem leiddi liðið til tveggja meistaratitla , 1997 og 1998 .
Svo skemmtilega vill til að Elway er einmitt yfirmaður ruðningsmála hjá félaginu nú um stundir og hefur eflaust lagt blessun sína yfir gjörninginn þegar Kyle Orton var fórnað fyrir Tebow .
Alltént hefur goðsögnin farið fögrum orðum um hinn unga sporgöngumann sinn .
Það er ekki bara litríkur leikstíllinn sem fært hefur Tebow vinsældir , heldur ekki síður alþýðlegt viðmótið .
Hann er auðmýktin og lítillætið uppmálað utan vallar og þykir koma afar vel fyrir í viðtölum .
Bandarískir fréttamenn eru ekki vanir að skafa utan af hlutunum og um daginn var Tebow spurður beint út að því hvort hann væri það merkilegasta sem hent hefði NFL-deildina um dagana .
Hann hló góðlátlega við og sagði það af og frá .
" Mín gæfa er að hafa frábæra liðsfélaga mér við hlið .
Þess vegna virka ég miklu betri en ég raunverulega er .
" Að krjúpa á te Alþýða manna tók snemma eftir því að Tim Tebow á til að krjúpa á kné þá leikur hæst stendur og sýna trúarlega tilburði .
Hefur athöfnin , sem hlotið hefur nafnið " Tebowing " , farið sem eldur í sinu um Bandaríkin og síðustu fregnir herma að orðið hafi verið samþykkt af vandlátustu málvísindamönnum .
