Nú þegar þorrinn er í hámarki kemst ég ekki hjá því að velta fyrir mér hvers vegna við Íslendingar erum svo upptekin af því hvað okkar gömlu matarvenjur eru óvenjulegar og einstakar , sem þær eru í raun og veru ekki .
Að borða innmat , andlit og kynfæri húsdýra , þurrkuð , söltuð og kæst , er ekkert svo óvenjulegt í heiminum , ég hef borðað undarlegan mat í Svíþjóð , Noregi , Færeyjum , Grænlandi , Spáni og Ítalíu og furða mig satt best að segja svolítið á því hvað við gerum mikið út á ógeðs-áhrifin .
Að stinga hákarli upp í útlendinga bara til þess að sjá undrunarsvipinn er skrítin árátta .
Þess má geta að ég hef smakkað ost á Ítalíu sem er mun kæstari og sterkari en hákarl , rastakjötssúpa í Færeyjum er líka einstök upplifun sem ekki er æskilegt að komi aftan að manni .
Eflaust má velta fyrir sér hversu nálægt uppruna sínum þorramatur svokallaður er í dag .
Mér finnst súrmaturinn , sem vissulega er nokkuð einstakur , fá alltof mikla athygli og oft neikvæða en hangikjöt , saltkjöt , nýtt lamb , magáll , flatbrauð , soðið brauð , laufabrauð og rúgbrauð , svið og fleira , sem allt er matur sem við öll þekkjum og oftar er á borðum landans en súrmeti , er vissulega líka þorramatur .
Snorri Sturluson yrði örugglega álíka hissa ef ég byði honum í mat um helgina og á boðstólum yrði þorramatur eins og ef það væri pítsa , svo mikið hefur maturinn sennilega breyst í gegnum árin .
Þetta er engu að síður gullfallegur siður sem okkur ber að rækta .
Ég er þó á því að nýjungar eins og kjúklingaleggir og þjóðvegasalat eigi ekki heima á þorrahlaðborði , ég ætla ekki einu sinni að tala um franskar kartöflur og kokteilsósu .
Íslenskar matarvenjur eru vissulega skrítnar fyrir suma .
Ég man eftir því þegar ég var í starfskynningu hjá Ramon Freixa , sem er virtur matreiðslumeistari á Spáni , þekktur fyrir nálgun sína á svæðisbundnum katalónskum mat .
Þarna voru matreiðslumenn frá öllum heiminum og þar á meðal ungur Ameríkani sem heitir Brian .
Þegar hann frétti að ég væri Íslendingur sagði hann okkur sögu af því þegar systir hans var skiptinemi á Íslandi .
Henni hefðu þótt matarvenjur okkar stórskrítnar , sérstaklega að við borðuðum kjöt út á desert .
Þetta kom flatt upp á mig og fyrst hafði ég ekki hugmynd um við hvað hann átti , en eftir þónokkrar bollaleggingar varð mér hugsað til mjólkurgrauts með slátri , sem vissulega getur verið desert með kjöti út á en þykir nokkuð venjulegt hér heima .
Ég benti honum reyndar á undarlegan amerískan sið að mínu mati , þar sem borðaðar eru nýsteiktar lummur ( pönnukökur ) með beikoni og hlynsírópi , sums staðar meira að segja bornar fram með bökuðum baunum og það í morgunmat í þokkabót .
Þegar við hjónin vorum í Slóveníu smökkuðum við margt sem minnti okkur á íslenskan þjóðlegan mat eins og blóðpylsu , reykta svínasíðu sem mynti á magál , eins konar salami úr innmat og fleira .
Það er þó mikilvægt nú eftir jól og þjóðlegt kjötát að borða fisk , nýlegar tölur sýna að við Íslendingar erum ekki nógu dugleg í þeim efnum .
Mig langar hér af því tilefni að hrósa fiskbúðinni Trönuhrauni í Hafnarfirði sem við hjónin verslum oft í .
Þar er gott úrval af alls kyns fiski , bæði fyrir nýjungagjarna og þá sem eru meira gamaldags .
Þjónustan er frábær , verðið gott og reynsla starfsmanna svífur yfir vötnum enda er það greinilega eitthvað sem fólk kann að meta því búðin er iðulega þétt skipuð viðskiptavinum .
