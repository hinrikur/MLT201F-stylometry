Ekkert er skemmtilegra í huga fótboltamanns , þjálfara eða stuðningsmanns en sigur .
Og líklega ekkert verra en tap .
Það gefur sjálfsagt auga leið .
Sumir eru tilbúnir í hvaðeina til þess að leggja andstæðing sinn að velli í íþróttakeppni ; hægt er að nefna lyfjanotkun og svindl og svínarí af ýmsu öðru tagi .
Jafnvel er mönnum vorkunn ; frægð og frami skiptir mannskepnuna svo miklu máli , þeim fylgja gjarnan peningar og um þá snýst jörðin að því er virðist .
Um þá snýst að minnsta kosti boltinn .
Jafnan er mikið gert úr forvörnum og fyrirmyndum þegar íþróttamenn eru í sviðsljósinu og er það vel – a.m.k. stundum .
Fyrirmyndirnar verða sér hins vegar stundum til skammar og þá er illt í efni .
Ég hef nefnt kynþáttaníð reglulega í þessum pistlum síðustu vikur og ekki fyrir tilviljun .
Loksins hafa verið stigin skref í þá átt að útrýma þeim andskota af knattspyrnuvöllum en það er aðeins byrjunin ; samfélagið allt þarf að hreinsa , sem er önnur saga .
Kynþáttaníð er grafalvarlegt og hvers kyns fordómar .
En ég veit fjandakornið ekki hvort " venjulegur " óheiðarleiki er mikið skárri .
Í vikunni mættust stórveldin Real Madrid og Barcelona í Konungsbikarkeppni Spánar og ekkert var gefið eftir , frekar en reiknað var með .
Höfuðborgarbúar hafa farið halloka í baráttunni við strandfólkið frá Barcelona síðustu misseri og það þykir að sjálfsögðu ekki viðunandi á þeim bæ .
Nú skyldi leggja erkifjendurna að velli .
Hvort sem lögð eru á ráðin eða leikmenn taka það upp hjá sjálfum sér að blekkja dómarann eða meiða andstæðinginn gildir einu en gott dæmi um hvort tveggja mátti sjá í umræddum leik í Madrid .
Maður er nefndur Pepe ; Képler Laveran Lima Ferreira , 28 ára , fæddur í Brasilíu en landsliðsmaður Portúgals .
Þessi liðsmaður Real Madrid hefur oft þótt heldur harður í horn að taka .
Jafnvel ófyrirleitinn .
En steininn tók úr í leiknum gegn Barcelona .
Í fyrsta lagi tvö augljós atvik þar sem hann lét sig falla með tilþrifum og hélt um andlitið , þegar í hvorugt skiptið var ástæða til , en dómarinn féll í gryfjuna og áminnti andstæðing Pepes í annað skiptið .
Alvarlegra var hins vegar þegar Pepe steig ofan á aðra hönd Lionels Messi þar sem argentínska undrið sat á vellinum eftir brot , greinilega viljandi .
Hann neitar sök en fregnir bárust af því í gær að Real Madrid hefði sett Pepe í tveggja vikna bann .
Ég velti fyrir mér hvers vegna .
Pepe er ekki sá eini sem býður upp á leikaraskap á vellinum og sumir starfsbræðra hans hjá Barcelona eru oft litlu skárri .
En að traðka á andstæðingi eða meiða viljandi að öðru leyti er skammarlegt .
Burt með svona menn .
