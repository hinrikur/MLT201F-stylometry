Með ósk gleðilegra jóla , farsællegs nýja árs , og allra góðra heillastunda í Vors Herra nafni Amen " , skrifaði Brynjólfur biskup Sveinsson í bréfi hinn 7. janúar árið 1667 og varð þannig fyrstur til að skilja eftir sig skriflega jólakveðju á íslensku , skv. Árna Björnssyni í Sögu daganna .
Um þessar mundir þykir heldur seint að senda jólakortin daginn eftir þrettándann , þegar úti eru jólin , og varla boðlegt nema í yfirbótarskyni vegna síðbúinna heillaóska úr fjarlægum löndum .
Tímasetningin vakti mig þó til umhugsunar um jólakveðjur á aðventunni ( sem æringjar kalla nú afveltuna ) og yfir hátíðarnar ; hvort einhver regla stýrði því hvenær sagt væri : Gleðileg jól og gleðilega hátíð ! Á aðventunni eru jólakortin send með óskum um gleðileg jól , og þegar fólk kastar kveðju á vini og kunningja fyrir jólin er stundum óskað gleðilegra jóla .
Klukkan sex eða eftir aftansönginn á aðfangadag er einnig við hæfi að óska gleðilegra jóla ( sum segja það jafnvel ekki fyrr en þá ) en á jóladag nota mörg kveðjuna : Gleðilega hátíð ! Annan í jólum er byrjað að kalsa með gleðilega rest í staðinn fyrir gleðileg jól og / eða hátíð uns jólin þrýtur á þrettándanum .
Sum telja það hafa borið til nýmæla á aðventunni að fólk svaraði óskum um gleðileg jól með því að segja " gleðilega hátíð " eins og það vildi heldur orða kveðju sína svo .
Sé þetta nýmæli er ekki útilokað að það sé vegna áhrifa úr ensku þar sem viðleitni til afkristnunar hins opinbera lífs birtist í tungumálinu .
Í Norður-Ameríku er óskað hamingjuríkra frídaga , " Happy Holidays " í stað gleðilegra jóla ( " Merry Christmas " ) og er talið að vinsældir kveðjunnar megi rekja til samnefnds lags Irvings Berlin frá 1942 ( sbr. Christmas and holiday greetings á Wikipediu ) .
Með slíku tali um " frí " er hægt að víkjast undan því að taka sér nafn Krists í munn , eins og þekkt er af þjóðsögum um púka úr neðra , og um leið bera fyrir sig virðingu fyrir ólíkum trúarbrögðum og / eða trúleysi sjálfs sín eða viðmælenda sinna .
Öll getum við sameinast um að taka frí á þessum árstíma ( sbr. " season greetings " á ensku ) og halda hátíð , hvert á sínum forsendum .
Þessi hugsun úr enskunni hefur svo verið yfirfærð á íslensku með þeim hætti að fólki finnst sem það geti látið sér hin heilögu jól í léttu rúmi liggja með því að tala eingöngu um hátíð .
Mörgum þykir þetta einkennileg feimni við að kalla jólin því nafni sem þau hafi borið í þúsund ár eða lengur á okkar menningarsvæði : Cristes Maesse á ensku frá upphafi 11. aldar og jól á norrænum málum lengur en nokkur veit – í óútskýrðum tengslum við vetrarmánuðinn ýli .
Það sé sérkennilegur pólítískur rétttrúnaður að forðast kristin jól í orðum sínum ; jólahátíðina sem boði öllum mönnum birtu og dýpsta fögnuð yfir friði og frelsun þeirrar guðs gjafar sem börnin séu : Barn er oss fætt og sonur gefinn .
Hvernig sé hægt að neita sér um þetta fagnaðarerindi til að auka stórum gleðina við matarveislur , drykkjur miklar og gjafaglaum – og láta sér nægja muldur um að jólin séu bara hátíð ljóss og friðar þegar daginn taki að lengja og séu því ekki kristin í eðli sínu .
Í málhreinsunarbransanum þætti fulllangt gengið að hafna öllu sem hefur borist í málið og menninguna eftir landnám – og velja sér eingöngu að málfarslegri fyrirmynd þau orð sem Egill skáld á Borg bar saman og hlóð á þá óbrotgjörnu lofkesti er lengi munu standa í kvæðum hans .
Það þykir ærin íhaldssemi að miða við fyrirmyndartungutak í alþýðumáli til sveita fyrir tíma borgríkisvæðingar , þ. e. áður en " mörg ár tóku að renna til sjávar " eins og nýlega var skrifað ( og sætir sú íhaldssemi að amast við slíkum ambögum jafnvel gagnrýni ) .
En hvað má þá segja um þau sem láta eins og hægt sé að víkja sér undan þúsund ára sögu kristni og jólahalds í landinu með því að taka upp það " nýmæli " frá því fyrir kristnitöku að útryðja gleðilegum jólum úr máli sínu og tala þess í stað eingöngu um hátíð – eins og hverjum sé nú í sjálfsvald sett að velja sér tilefni hinnar hæstu hátíðar sem boðar okkur öllum , frá kyni til kyns , mikinn fögnuð sem veitast mun öllum lýðnum ? 