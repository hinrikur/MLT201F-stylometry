Gera varð hlé á undanúrslitaviðureign Rogers Federers og Rafaels Nadals á Opna ástralska meistaramótinu í tennis á fimmtudagskvöldið meðan flugeldum var skotið upp í tilefni af þjóðhátíðardegi Ástrala og fyrr um daginn höfðu keppendur og gestir ama af þotum ástralska flughersins sem flugu fram og aftur yfir keppnissvæðið í Melbourne í sýningarskyni .
Þetta er þó hjóm hjá hávaðanum sem búist er við í dag , laugardag , þegar Maria Sharapova og Victoria Azarenka mætast í úrslitaleiknum í kvennaflokki .
Þær eru nefnilega ókrýndar drottningar kveinsins í tennisheimum .
Stynja og veina á víxl þegar þær slá boltann yfir netið .
Um fátt hefur verið meira rætt á mótinu að þessu sinni en veinin á vellinum en hin rússneska Sharapova og Azarenka , sem er frá Hvíta-Rússlandi , hafa gengið fram af ýmsum .
Þetta er gömul saga og ný en dómendur á Wimbledon-mótinu í fyrra sáu ástæðu til að senda frá sér yfirlýsingu eftir eina viðureign Azarenku þess efnis að keppendur á mótinu væru auðmjúklega beðnir um að stynja minna í leikjum .
Þar til bær tæki á Wimbledon sýndu mest 95 desíbel þegar Azarenka rak upp kvein .
Þá varaði meðalkvein hennar í hálfa aðra sekúndu .
Það er í samræmi við óvísindalega rannsókn sem gamla kempan Pam Shriver gerði meðan á leik Azarenku og Serenu Williams stóð á Opna ástralska mótinu fyrir tveimur árum en hún leiddi í ljós að sú hvítrússneska var enn veinandi þegar Williams hafði slegið boltann sín megin .
Stuna Azarenku er hvell og skerandi – ekki ósvipað helsærðu dýri .
Hoppið upp í ...
Víst er að Sharapova kemur ekki til með að láta Azarenku vaða yfir sig en fyrir liggur að átrúnaðargyðja hennar er engin önnur en Lína langsokkur .
Vein Sharapovu minnir líka meira á reitt dýr en sært og hefur hún oft orðið að athlægi í keppni .
Einhverju sinni gekk það svo langt að áhorfendur gáfu henni fyrirmæli um að halda sér saman .
Sharapova , sem ekki er þekkt fyrir að láta fólk eiga inni hjá sér , svaraði þá fullum hálsi : " Hoppið upp í rassgatið á ykkur ! " Azarenka er einnig þekkt fyrir skapstærð sína og hefur nokkrum sinnum misst stjórn á sér í keppni .
Hún getur líka verið þurr á manninn eins og blaðamaður sem ræddi við hana fyrir heimasíðu Opna ástralska mótsins fékk að reyna .
" Hvernig ganga æfingar og undirbúningur ? " spurði blaðamaðurinn bláeygur .
" Þú varst á æfingunni , " svaraði Azarenka stutt í spuna .
" Já .
" " Hvers vegna spyrðu mig þá þessarar spurningar ? " Enda þótt hljóðmengunin hafi verið í hámarki í Melbourne féll hún í skuggann af tennisnum sjálfum í undanúrslitunum .
Gæði leikjanna þegar Sharapova lagði Petru Kvitovu í þremur settum og Azarenka Kim Clijsters í jafnmörgum settum voru ótvíræð .
Hver kona lék annarri betur og áhorfendur önnuðust öskrin – í hrifningu sinni .
Úrslitaleikurinn verður örugglega ekki síðri .
Áhorfendum er þó bent á að hafa hvorki spegla né annað glerkyns meðferðis og íbúar í næsta nágrenni ættu sennilega að tvöfalda gler í rúðum .
Efsta sæti heimslistans í húfi Það er ekki bara sigurinn á Opna ástralska mótinu sem er í húfi þegar Maria Sharapova og Victoria Azarenka ganga til leiks í Melbourne í dag , heldur jafnframt efsta sætið á heimslistanum sem danska stúlkan Caroline Wozniacki vermir núna .
Það sæti er Sharapovu ekki framandi en hún hefur setið þar í fjórgang , fyrst árið 2005 , þegar hún var aðeins átján ára , og síðast sumarið 2007 .
Síðan hefur Sharapova átt erfitt uppdráttar , einkum vegna meiðsla , en virðist nú vera komin í sitt besta form á ný .
Hún hefur unnið þrjú stórmót ( grand slam ) á ferlinum , Wimbledon 2004 , Opna bandaríska meistaramótið 2006 og það ástralska 2008 .
Í fyrra komst Sharapova á lista Time yfir þrjátíu bestu tennisynjur sögunnar .
Azarenka er ekki eins sjóuð , leikur nú í fyrsta skipti til úrslita í einliðaleik á stórmóti .
Engin hvítrússnesk kona hefur komist hærra á heimslistanum en Natasha Zvereva náði fimmta sætinu á sínum tíma .
Azarenka á að baki tvo sigra í tvenndarleik á stórmótum , árið 2007 vann hún Opna bandaríska mótið ásamt Max Mirnyi og ári síðar unnu þau Bob Bryan Opna franska meistaramótið .
Búa báðar í Bandaríkjunum Maria Sharapova er 24 ára , fædd 19. apríl 1987 í Nyagan , en Victoria Azarenka 22 ára , fædd 31. júlí 1989 í Minsk .
Báðar fluttu þær ungar að árum til Bandaríkjanna til æfinga og keppni í tennis , Sharapova sjö ára en Azarenka þegar hún var fjórtán .
Annað heimili Sharapovu er í Ísrael .
