Í Kastljósþætti sl. miðvikudagskvöld var Jón Gnarr , borgarstjóri , spurður hvaða munur væri á Bezta flokknum og hinum hefðbundnu stjórnmálaflokkum .
Hann svaraði : " Við tölum ekki illa um fólk .
" Nú skal ekkert fullyrt um það , hvort þessi staðhæfing borgarstjóra stenzt .
Annað hefur heyrzt úr röðum borgarfulltrúa en ég kann ekki að leggja dóm á það .
Hitt er athyglisvert að borgarstjóri , sem er nýr í stjórnmálum , skuli nefna sérstaklega hið illa umtal um náungann , sem lengi hefur tíðkazt í íslenzkum stjórnmálum .
Svo lengi að segja má að það hafi fylgt stjórnmálabaráttunni eins og við þekkjum hana í töluvert á annað hundrað ár .
Landsmálablöðin , sem gefin voru út fyrir og eftir aldamótin fyrir rúmum hundrað árum , voru full af nafnlausu níði um náungann .
Það var ekki fyrr en komið var töluvert fram yfir miðja 20. öld , sem skipulega var unnið að því af nýjum kynslóðum blaðamanna að hreinsa slík nafnlaus skrif úr blöðum .
Þau komu svo aftur af fullum þunga með þeirri samskiptabyltingu sem fylgdi netinu .
Fullyrða má , að með netinu hafi illt umtal um annað fólk náð nýjum hæðum og netið hefur sýnt að slíkt umtal er ekki einskorðað við þá sem þátt taka í stjórnmálum .
Margir almennir borgarar leggja sitt af mörkum til þeirrar iðju .
Það breytir ekki því að í fámenninu hér hefur illu umtali verið beitt sem vopni í stjórnmálabaráttunni .
Hið sama er gert í fjölmennari samfélögum en að sumu leyti á annan hátt .
Í Bandaríkjunum er það gert með svonefndum neikvæðum auglýsingum .
Þær eru umdeildar en taldar áhrifaríkar .
Síðustu vikur hefur þeim óspart verið beitt í þeirri baráttu , sem nú er háð í forkosningum repúblikana vestan hafs .
Þeir sem standa fyrir þeim segja , að fólk eigi rétt á að vita sannleikann .
Hins vegar hefur það vafizt fyrir mörgum að finna út úr því hver " sannleikurinn " raunverulega er .
Það er ekki að ástæðulausu að illu umtali er beitt í stjórnmálabaráttunni .
Reynslan sýnir að það hefur áhrif .
Netmiðlar eru þeirrar gerðar að hægt er að fylgjast nákvæmlega með því hvað fólk les eða skoðar , sem ekki er hægt nema með mjög ítarlegum rannsóknum á lestri blaða .
Slík skoðun sýnir að skætingur um annað fólk er meira lesinn en málefnaleg umföllun .
Hvað segir það um okkur ? Hvort sem fulltrúar Bezta flokkinn geta staðið við stóru orðin eða ekki er engu að síður athyglisvert að þetta nýja fólk á vettvangi stjórnmálanna skuli hafa sérstaklega orð á þessum þætti íslenzkrar stjórnmálamenningar ef " menningu " skyldi kalla .
Það væri tæplega hægt að ráðast í meira hreinsunarátak í íslenzku samfélagi en ef hægt væri að hreinsa út eða lágmarka hið illa umtal um hvort sem er andstæðinga eða samherja í stjórnmálabaráttunni .
Við sjáum spegilmynd þess í rógi og níði á netinu , þótt þar sé vissulega gengið miklu lengra en í umtali manna á meðal .
Í grundvallaratriðum snýst stjórnmálabarátta um það hvernig haga eigi sameiginlegum málefnum samfélags , hvort sem það er fámennt eða fjölmennt .
Þess vegna mætti ætla að málefnin væru það , sem máli skiptir á þeim vettvangi , þar sem fjallað er um hin sameiginlegu mál .
Hvernig stendur þá á því , að skítkastið nær meiri athygli en málefnin ? Einu sinni var gefið hér út vikublað , sem sérhæfði sig á þessu sviði blaðamennsku .
Dag einn fyrir hálfri öld eða svo kom Eyjólfur Konráð Jónsson , þá ritstjóri Morgunblaðsins , með bunka af úrklippum úr því blaði á ritstjórnarskrifstofur Morgunblaðsins og birti myndir af þeim á opnu í blaðinu .
Fólki ofbauð , þegar það sá þetta illa umtal saman komið í heild á einum stað .
Vikublaðið , sem hafði verið óvenju svæsið vikurnar á undan , þagnaði .
Stundum hef ég velt því fyrir mér , hvort þetta sé aðferðin til þess að koma vitinu fyrir þá sem lengst ganga á þessu sviði .
Hrunið hefur skapað frjóan jarðveg fyrir umræður af þessu tagi .
En hvað ætli fólk mundi segja , ef gefin væri út bók með eins konar safni af því , sem sagt hefur verið um nafngreinda einstaklinga í kjölfar hrunsins ? Áhrifaríkasta aðferðin til þess að draga úr illu umtali í stjórnmálabaráttunni er þó að hafa allt opið og gagnsætt .
Þungir sektardómar vegna ærumeiðinga geta vissulega haft sitt að segja og það er farið að örla á þeim .
Fólk hikar við , ef þróunin verður sú að niðrandi ummæli á netinu geti kostað verulega fjármuni .
En ef sameiginleg málefni eru opin og gagnsæ hverfur sá markaður sem er til staðar fyrir illt umtal og fréttaflutning sem er byggður á veikum grunni .
Hvað ætli valdi því hins vegar að á sama tíma og stjórnmálamenn tala meira og meira um nauðsyn á opinni og gagnsærri stjórnsýslu virðist tregðan til að fylgja þeim góðu fyrirheitum eftir í verki vera a.m.k. ekki minni en áður ? Í fyrradag birti Morgunblaðið frétt um kostnað vegna Icesave-samninga , sem byggist á fyrirspurn um kostnað við þá , sem blaðið sendi frá sér til stjórnvalda hinn 21. febrúar árið 2010 eða fyrir tæpum tveimur árum ! Hvernig má það vera að það taki tvö ár að fá svo sjálfsagðar upplýsingar fram um kostnað , sem greiddur er úr sameiginlegum sjóðum landsmanna ? Okkur tekst ekki að skapa hér betra samfélag ef við víkjumst undan því að takast á við sameiginlegan sálrænan vanda samfélagsins .
Sú freisting að tala illa um náungann á persónulegum nótum í stað þess að rökræða við hann um ólíkar skoðanir á málefnum lýsir sálrænum vanda samfélags .
Eru einhverjir sálfræðingar til sem hafa sérhæft sig í sálrænum vandamálum heilla þjóða ? Hvort sem Jón Gnarr talar úr glerhúsi eða ekki kalla ummæli hans á frekari umræður .
