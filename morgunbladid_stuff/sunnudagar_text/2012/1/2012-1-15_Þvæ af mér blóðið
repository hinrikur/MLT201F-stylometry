09:00 Vekjaraklukkan hringir og hefðbundin morgunstörf taka við , bursta , pissa , borða morgunmat , kaffi .
Ég skoða umheiminn í gegnum tölvuskjáinn og hugsa um verkefni dagsins .
Hugurinn hvarflar að því hvort það hafi verið mistök að taka þessi dagbókarskrif að sér , ég er ekki maður í þetta , en jæja , af hverju ekki í þetta sinn ? 09:45 Við Skotta löbbum út í vetrarmorguninn og viðrum okkur á leið í Þjóðleikhúsið .
Við göngum í gegnum Skuggahverfið og ég virði fyrir mér Skuggablokk irnar hálfkláruðu og hugsa hvenær einhver muni fá spýtu í hausinn í rokinu sem næðir endalaust um þessi allt of stóru hús sem standa þarna eins og brunnar skögultennur í ásjónu borgarinnar ( skáldlegt ) .
09.55 Þjóðleikhúsið .
Heilsa ástkærum samstarfsmönnum , æfingar á Dagleiðinni löngu eru tiltölulega nýhafnar .
Kaffibolli og spjall um allt og ekkert og svo hefst vinnan .
Þórhildur sér til þess að enginn dotti við vinnuna og fer létt með það ; ) .
Dagleiðin er ekki lítil og sæt rómatísk kómedía , heldur meistaraverk og fallegt í sjúklegri grimmd sinni ( flott orðað maður ) .
12.30 Matarhlé .
Úps , ég gleymdi að ég þarf að lesa inn á auglýsingu .
Þýt í Kópavog í hádegismatnum og sinni mínum störfum fyrir vini mína hjá Expo .
Ek svo aftur í leikhúsið og næ að borða áður en æfing hefst að nýju .
13.00 Jæja , Tyrone-fjölskyldan er komin aftur á stjá og miðað við kraftinn í orkuverinu Þórhildi Þorleifsdóttur sýnist mér við verða búin að þessu í næstu viku , hér er stuð og ekki " þrínónað " við hlutina ! 14.00 Ég fæ að fara fyrr af æfingu vegna frumsýningar í kvöld á Axlar-Birni , ég hlakka til .
Við Skotta hittum Rafnhildi á leið heim , hún var að koma úr skólanum .
Við ökum í Háskólann og Tinna skutlar okkur heim .
14.30 Komin heim og við Rafnhildur og Bjartur fáum okkur grillað brauð sem keypt var á leið heim , Skotta fær ekki svoleiðis .
Við röbbum saman um daginn og kvöldið , allir hlakka til frumsýningarinnar .
Ég raða í tösku og er farinn að fara yfir hlutina í huganum , allt sem hefur verið að gerjast frá því Björn Hlynur bauð mér Axlar-Björn síðasta vor .
Kvöldið er í kvöld .
16.00 Helgi hringir og býður far í Borgarleikhúsið og sækir mig , Hanna hans ekur okkur , það er sungið í bílnum , menn eru léttir .
16.30 Þetta tók 20 mínútur , ég reyni að forðast umferðina á milli 16 og 17 en í þetta sinn varð það ekki umflúið .
Borgó , here we are ! Frumsýning á Axlar-Birni er eftir tæpa fjóra tíma .
Hér er verið að leggja lokahönd á leikmynd og ljós og hljóð og við ætlum að fara yfir forsýninguna í gær og laga nokkra hluti á sviðinu til þess að við séum fyllilega sátt .
Mér sýnast menn bara pollrólegir í augnablikinu .
16.45 Við förum á sviðið og förum í gegnum nokkra hluti , tæknilegs eðlis og smábreytingar sem við vildum gera á sýningunni eins og alltaf er .
Við klárum að propsa sýninguna , tvífarið yfir allt , ekkert má klikka í kvöld .
17.45 Mamma hringir , hún er spennt , ég held ég hafi náð að róa hana ; ) .
18.00 Kringlan .
Ég kaupi nýja sokka á Axlar-Björn í tilefni dagsins og salatbakka fyrir okkur Helga , það er ómögulegt að frumsýna á fastandi maga og steik á Kringlukránni er ekki málið á þessu augnabliki .
18.20 Leikhúsið aftur .
Einn í búningsherberginu sem mér hefur verið úthlutað meðan ég er við störf í Borgó .
Borða , lystin gæti verið betri en ég píni þetta í mig .
Stressgeispinn aðeins farinn að láta á sér kræla .
Klæði mig úr mínum borgaralegu fötum og svo í búning , hann er helvíti þægilegur , gætu verið mín eigin föt , reyndar eru skórnir mínir prívat .
Slappa af og hugsa um kvöldið , finn einbeitinguna mína , reyndar hefur hún verið til staðar frá því ég vaknaði í morgun , það er góð tilfinning .
Legg mig aðeins á bekkinn í herberginu .
19.20 Fer fram og spjalla við fólkið í almenningnum .
Hér eru margir leikarar , enda verið að sýna Fanný og Alexander á stóra sviðinu , tek við árnaðaróskum og skyrpi á bak í bak og fyrir .
Rabba við strákana .
Hlynur , Viggi , Seli , Helgi , Mundi , Eiríkur , Kjartan og Kjartan eru allir þarna .
Stressið er farið , ég er farinn að hlakka til .
20.00 Jæja , þá byrjum við , Halli Volvo ýtir á takkann , mér líður vel og ákveð að njóta frumsýningarinnar .
21.20 Þetta er búið ! Tókst vel og við erum öll ánægð , kossar og faðmlög baksviðs .
Við tölum saman um sýninguna og tökum upp kampavínsflöskuna sem Helgi fékk frá systur sinni .
Djöfull er maður alltaf feginn þegar þetta er afstaðið .
21:50 Sturta , þvæ af mér blóðið og svitann , þetta er gott .
Spariföt , þetta lúkkar allt vel , jújú .
22:00 Skilaboð til múttu " þetta gekk " .
Sendi Þórhildi smeðjulegt sms um það hvort ég fái að lúlla til hádegis á morgun og fæ fallegt svar um hæl , þetta virkaði .
Ég þarf að vísu að greiða henni 10% launa minna við sýninguna , það er þess virði .
22.05 Partí ! Hér eru allir , Bekka , Stebbi og drengir .
Bjarni , Kristín , Einar og Anna , Bjartur , Labba , Tinna , flest af mínu fólki , Vesturportsliðar og þeirra fjölskyldur og vinir .
Nú verður gaman .
Hlynur heldur ræðu , hann er léttur .
Partíið er skemmtilegt lengi og verður eins og flest önnur partí minna og minna prenthæft ..........
; ) 03:00 Heim .
03:03 zzzzzzzzzzzzzzzzzzz 