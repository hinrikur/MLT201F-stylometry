Það er gott að vera nýtinn .
Sá eiginleiki bjargaði mörgum á þurftarárum Íslandssögunnar og þau voru mörg og mögur .
En ekki þurfti mikið til að sú verðuga háttsemi snerist á augabragði upp í andhverfu sína .
Endalaus dæmi voru sögð af fólki , sem á útrásarárunum 2005-2008 keypti myndarlegar íbúðir eða hús og henti gallalausum innréttingum óðar á haugana og innréttaði allt með stæl og óheyrilegum kostnaði , jafnvel áður en grynnkað hafði verið á skuldum vegna íbúðarkaupanna .
Og svo voru nýleg einbýlishús rifin , því kaupandinn var í raun að sækjast etir lóðinni en ekki húsinu .
Og ef nágranni féll ekki að smekk þá var nágranninn keyptur burtu á tvöföldu húsverði .
Þættir um hús og híbýli dönsuðu með .
Hrópað var í mynd hve þessi og hin innréttingin væri " ógeðsleg og out of date " og margur áhorfandinn sá ekki annað en að það væri svipuð eða betri innrétting en hann væri með hjá sér sem dygði vel og þótti góð .
Og hvergi var að slíku fundið og flestir dönsuðu með .
Nýtni og hagsýni fín á ný Nú er sem betur fer ekki horft hornauga á þá sem nýta það sem nýtilegt er og fara að með gát .
Þess vegna er hér sem annars staðar litið með velþóknun á þegar flokksskrifstofan , sem til hátíðarbrigða er stundum kölluð fréttastofa RÚV , nýtir dagskrárbúta sem komust ekki fyrir í áramótaskaupi sem fréttir .
Síðast gerðist það þegar flokksskrifstofan taldi rétt að segja frá því að fjölmörg stór og stæðileg ráðuneyti landsins hefðu á síðustu tveimur árum aðeins eytt eða varið fáeinum þúsundum króna hvert til að taka þátt í aðlögunarviðræðum að ESB .
Skaupbúturinn um að í raun færu ekki fram neinar aðildarviðræður að ESB á eftir að koma og er jafnvel ennþá fyndnari .
Og nú virðist sem hin ágæta nýtingarstefna sé að fá aukinn byr innan ríkisstjórnarinnar .
Þar verði jafnvel endingartími ráðherra , sem verið hefur stuttur , lengdur á næstunni .
Nýi fjármálaráðherrann , Oddný G. Harðardóttir , kemur með þá eftirtektarverðu yfirlýsingu í Fréttatímanum að " það var nú enginn samningur " gerður við hana um að hún sæti aðeins stutt í ráðherrastólnum .
Nú verður að vona að þetta sé ekki aðeins sagt vegna þess að nýi ráherrann hafi steingrímst við það eitt að setjast í stólinn og eigi þegar í erfiðleikum með að segja satt og rétt frá , sé völ á öðru .
En í aðdraganda hinnar eftirtektarverðu yfirlýsingar segir einmitt í blaðinu : " Hún ( Oddný ) þarf nú að læra margt og læra hratt enda útlit fyrir að henni verði skipt út að rúmu hálfi ári liðnu .
Þá kemur Katrín Júlíusdóttir , sem sett hefur verið af sem iðnaðarráðherra ( ! ) , úr fæðingarorlofi , en var henni strax gert ljóst að hún sæti hugsanlega svo stutt ? " Og þá kom hin umrædda og óvænta yfirlýsing .
En það er von að blaðamaðurinn klóri sér í kollinum .
Því Oddný hafði sagt sjálf opinberlega að hún hefði verið valin til að " verma " ráðherrastólinn í fjármálaráðuneytinu fyrir Katrínu .
En á aðeins þremur dögum í ráðherrastól eða svo hefur Oddný lært að segja " við " í staðinn fyrir " ég " .
Sir Humphrey verður sífellt snarari í snúningum .
" Við ákváðum strax á fyrsta degi með starfsfólkinu hér að ég myndi stilla vinnu minni þannig upp að ég væri að klára kjörtímabilið .
" Hvers vegna ? Hvern er verið að plata ? Þegar fyrir liggur opinberlega sú ákvörðun að Oddný G. Harðardóttir sé einungis stólvermir fyrir Katrínu Júlíusdóttur , eins og hún hafði áður staðfest sjálf , hvaða þýðingu hafa þá " uppstillingar " af þessu tagi ? Hvern er verið að reyna að plata ? Þótt " þeir " í ráðuneytinu bendi " okkur " á að afleysingaráðherrar séu sjaldan teknir mjög alvarlega og þyki ekki til stórræðanna þá breyta innantómar uppstillingar ekki slíkum veruleika .
Allra síst ef þær stangast á við fyrirliggjandi og upplýsta stöðu mála .
Og ekki má Oddný Harðardóttir gleyma því mati stjórnmálafræðinga að sjálfur ráðherrahringlandinn hafi " styrkt " ríkisstjórnina , þar með talið inn-og-út-um-gluggann-sena þeirra Katrínar í fjármálaráðuneytinu .
Að vísu voru stjórnmálafræðingar Samfylkingarinnar þá einkum að fjalla um atlöguna að Jóni Bjarnasyni , sem Steingrímur formaður hans vill ekki kannast við að hafi verið gerð .
Steingrímur harmaði mjög brottför Jóns Bjarnasonar úr ríkisstjórn og lét eins og Jón hefði slysast vitlausum megin við kindabyssuna í óvæntri sláturtíð .
Formaður framkvæmdastjórnar Samfylkingarinnar taldi nauðsynlegt að afhjúpa ótrúlega hræsni Steingríms , sem frægt varð .
Málin skýrast með sveiflu Og nú hefur Sigmundur Ernir Rúnarsson , með sínum sérstöku tilþrifum , lagst á sömu sveif .
En Sigmundur Ernir var í Reykjavík síðdegis á Bylgjunni 4. janúar 2012 og auðveldaði þar mjög skilning almennings á fjölda mála .
Hann gat þess þar , er hann fjallaði um eina aðalatvinnugrein þjóðarinnar , að nauðsynlegt væri að " láta af sérhagsmunagæsku sjávarútvegsins " .
Og hann varpaði kastljósi sínu á ráðherrakapalinn og hafði bersýnilega ekki heldur borið það orðalag sitt undir flokksbróður sinn Eið Guðnason : " Þessar breytingar fela það í för með sér að Jón Bjarnason er orðinn óbreyttur þingmaður , en hann var tappi í sínu ráðuneyti .
" Verði þetta á annað borð skilið verður það ekki skilið öðruvísi en svo , að með því að setja Steingrím J. í sjávarútvegs- og landbúnaðarráðuneytið þá sé ekki lengur tappi í því ráðuneyti og því geti flætt úr því eftir þörfum Samfylkingarinnar .
Og allir vita hvert .
Og um eflingu atvinnulífsins að öðru leyti , eftir að tappinn hafði verið togaður úr fyrrnefndum ráðuneytum , sagði Sigmundur Ernir að við " verðum að fjölga ólíkum eggjum í sem flestum körfum " .
Samkvæmt þessari litríku stefnumörkun gætu fúleggin vísast átt glæsta framtíð og styrkt stöðu ríkisstjórnarinnar verulega á næstunni að mati hinna fræknu stjórnmálafræðinga .
Það hefði óneitanlega styrkt ríkisstjórnina enn frekar hefði Sigmundur Ernir tekið undir með fréttamanninum sem sagði á sínum tíma : " Slökkviliðið nær engum árangri með því að sletta vatni á gæs .
" Ekki farið leynt með það lengur Ekki er lengur talað um það í gátum að Jóhanna Sigurðardóttir geti það ekki sem hún tók að sér að gera .
Hún lítur nú orðið út eins og leikarinn sem stendur áfram á sviðinu löngu eftir að tjaldið féll og áhorfendur fóru leiðir heim og er hissa á að heyra ekki klapp .
" Hvað varð um áhorfendaskarann , " hugsar leikarinn í einsemd sinni og enginn hefur brjóst í sér til að segja að það hafi verið opinbert leyndarmál allan tímann að hann hafi ekki ráðið við sína rullu .
Hrannar getur sjálfsagt muldrað að líklegt sé að áhorfendur séu ekki farnir .
Þeir hafi aðeins brugðið sér frá með Sigmundi Erni til að safna ólíkum eggjum í sem flestar körfur vegna bikarmeistaramótsins í körfubolta .
En staðreyndirnar hrannast engu að síður upp og verða ekki flúnar .
Og flóttinn frá veruleikanum á einnig sín takmörk .
Nú þegar er komin upp hin þekkta byrgisstaða í stjórnmálum á Íslandi .
Þeir sem hírast í byrginu lifa í eigin heimi og eru fóðraðir á " góðum " fréttum .
Þeir gera sín plön hver fyrir annan og eru ónæmir fyrir því að enginn gerir neitt með þau .
En veruleikinn færist sífellt nær og endalokin verða því ömurlegri sem honum er seinna hleypt ofan í byrgið .
Klukkan tifar og það sést á ljósinu , sem byrgisbúum er einum hulið , að það eru skuldadagarnir sem nú eru að renna upp .
