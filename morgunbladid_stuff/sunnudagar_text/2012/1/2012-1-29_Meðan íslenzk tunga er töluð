Margar þær ljósmyndir sem Ólafur K. Magnússon tók urðu staðfesting á veruleikanum .
Voru margbrotnar í einfaldleika sínum og myndmálið bókstaflega greyptist inn í huga og vitund þjóðarinnar .
Í þessu sambandi má nefna mynd úr Lækjargötu í Reykjavík sem tekin var árið 1976 .
Kunnugleg hús , bílar á ferðinni og borgarskáldið bíður eftir grænum karli gangbrautarljóssins .
Virðulegur að sjá ; í frakka , með hatt og tösku undir hendi Með hverju í ? Hvað er í pokanum ? Svo orti skáldið sem hér er umfjöllunarefni ; Tómas Guðmundsson .
Aðeins sex dagar voru liðnir af nýrri öld þegar Tómas var í heiminn borinn .
Hann var fæddur 6. janúar 1901 að bænum Syðri-Brú í Grímsnesi þar sem hann ólst upp og bjó fram á unglingsár .
Þá lá leið hans í borgina ; en Tómas nam fyrst við Menntaskólann í Reykjavík og síðar lagadeild HÍ .
Var um skeið starfsmaður á Hagstofunni en lengst hafði Tómas viðurværi sitt af skáldskap og bókmenntum .
Var Tómas bæði afbragðsgott ljóðskáld og ekki síður hagur á óbundið mál og á mörgum heimilum eru bækur þeirra Tómasar og Sverris Kristjánssonar , Íslenskir örlagaþættir , til og gjarnan gripið í .
En auðvitað voru það ljóðabækurnar sem skópu Tómasi nafn og þeirra kunnust er líklega Fagra veröld , sem út kom árið 1934 .
Yrkisefni skáldsins úr Grímsnesinu þar voru gjarnan mannlíf og svipmyndir í Reykjavík sem á þessum tíma var að breytast úr bæ í borg .
Í vitund almennings þótti staðurinn ekki neitt sérstaklega fínn en bókin átti þátt í því að breyta viðhorfum .
Reykjavík komst á kortið og Tómas varð hið viðurkennda borgarskáld .
Tómas Guðmundsson lést í Reykjavík í nóvember 1983 .
Margir minntust hans þá í Morgunblaðsgreinum og þeirra á meðal var Gylfi Þ.Gíslason fv. menntamálaráðherra .
Þar sagði hann að Tómas hefði haft meiri og dýpri áhrif á hugarheim heillar kynslóðar á Íslandi en nokkurt skáld annað á þessari öld .
Hann hefði leitt fegurðina til hásætis í íslenzkum skáldskap , eins og Jónas Hallgrímsson .
" Við hlið Jónasar er hann skáld fegurðarinnar í íslenzkum bókmenntum .
En Fögur veröld Tómasar Guðmundssonar er ekki aðeins fágaður heimur göfugs listamanns , þar sem Stjörnur vorsins skína og vekja unað ástar og vináttu , — við Sundin blá er einnig gleði og fögnuður , kímni og kátína .
Jafnframt heyrist úr Fljótinu helga niður þeirrar lífsgátu , sem engin vísindi fá ráðið ...
Tómas Guðmundsson er það skáld íslenzkrar þjóðar á þessari öld , sem kveðið hefur fegurð veraldar og fegurð mannlífs , ást og gleði ljúfast lof , og unnið frelsi og mannúð , ættjörð og arferni dýrust heit .
Í kvæðum , sem munu lifa meðan íslenzk tunga er töluð , minnti hann okkur á að gleyma ekki bláu blómi , litlum fugli né helgu fljóti , — á það , sem gerist hvergi nema í hjörtum mannanna .
" Sigurður Bogi Sævarsson sbs@mbl.is 