Christian Wulff , forseti Þýskalands , er í eldlínunni þessa dagana .
Lán , sem hann fékk hjá eiginkonu auðugs verktaka og gamals vinar á lágum vöxtum til þess að borga fyrir húsnæði , hefur vakið mikla gagnrýni og ekki bætti úr skák þegar upplýstist að hann hefði hringt í Kai Diekmann , ritstjóra dagblaðsins Bild , og haft í hótunum við hann í skilaboðum , sem hann skildi eftir á símsvara hans , ef hann birti frétt um húsnæðislánið í blaði sínu .
Húsnæðislánið komst í hámæli snemma í desember og síðan hefur fyrirspurnum fjölmiðla rignt yfir forsetaembættið og kröfur um að hann segði af sér farið vaxandi .
Á miðvikudag kom Wulff fram í sjónvarpi í því skyni að lægja öldurnar .
Í tuttugu mínútna viðtali kvaðst Wulff hafa gert " alvarleg mistök " þegar hann hringdi í Diekmann .
Um leið sagði hann að sér hefði liðið eins og " fórnarlambi " þegar hann frétti á embættisferð í útlöndum að í Bild ætti að fjalla um lánið frá eiginkonu vinar hans .
Hann sagði að um vinargreiða hefði verið að ræða og bætti við : " Ég myndi ekki vilja vera forseti í landi þar sem ekki er hægt að fá lánað hjá vini sínum .
" Wulff kvaðst hins vegar ekki hafa nein áform um að segja af sér .
" Ég mun sinna skyldum mínum með ánægju , ég tók þær að mér til fimm ára , " sagði hann .
Kvaðst hann vonast til þess að þegar kjörtímabili sínu lyki 2015 myndu verk hans sýna að hann hefði verið " góður og farsæll forseti " .
Wulff slapp ekki klakklaust frá sjónvarpsviðtalinu .
Ritstjórn Bild hafnar þeirri útleggingu hans að hann hafi í reiðilestri sínum á símsvaranum aðeins ætlað að koma því til leiðar að umfjöllun blaðsins yrði frestað um einn dag .
Hann hefði greinilega ætlað að stöðva fréttina .
Blaðið hefur farið fram á að fá að birta skilaboðin þannig að hið rétta komi í ljós , en forsetinn neitar .
Wulff benti á að hann hefði síðar beðist afsökunar og ritstjórinn fallist á afsökunarbeiðnina .
" Með því var málið afgreitt milli okkar .
Og þannig ætti það að minni hyggju að vera , " skrifaði hann .
Nú hafa einnig komið fram fullyrðingar um að hann hafi orðið tvísaga um lánið sjálft .
Wulff hélt því fram í sjónvarpsviðtalinu að láninu frá eiginkonu vinar hans hefði verið breytt í bankalán og það hefði verið frágengið í lok nóvember , áður en umfjöllun fjölmiðla um málið hófst .
" Á þessu sviði gildir einnig handsal þegar samkomulag er gert við banka , " sagði Wulff .
Nú hefur hlutaðeigandi banki gefið út yfirlýsingu um að það sé ekki rétt .
Reyndar hafi verið munnlegt samkomulag , en það hafi ekki lagalegt gildi .
" Lýsing Wulffs í viðtalinu er röng , " sagði Günter Hörmann , yfirmaður hjá bankanum , og bætti við að lánasamningur tæki ekki gildi fyrr en eftir undirritun .
Samkvæmt bankanum var samningurinn um lánið ekki sendur út fyrr en 12. desember og hann undirritaði 21. desember , rúmri viku eftir að fjölmiðlafárið hófst .
Staða Wulffs skánaði aðeins í augum almennings eftir viðtalið .
Samkvæmt könnun Infratest fyrir þýska ríkissjónvarpið , ARD , daginn eftir viðtalið voru 56% á því að hann ætti að sitja áfram , en aðeins 47% voru þeirrar hyggju daginn áður .
Wulff situr áfram , en staða hans hefur veikst .
Á fréttavef Der Spiegel sagði að alkunna væri að enginn pólitískur leiðtogi vildi láta kjósa á ný um forseta .
" Því fær Wulff að sitja áfram .
Um sinn .
" Átök milli forseta og blaðs " Sá sem ætlar nú að gera mál og vanda forsetans að " valdabaráttu " á milli æðsta manns ríkisins og stærsta blaðs landsins er sannarlega á algerum villigötum , " sagði Kai Diekmann , ritstjóri Bild , í grein í blaði sínu og bætti við að blaðið væri alls ekki í einvígi við Christian Wulff forseta .
Þagði um lánið þegar spurt var um tengsl Ákvörðun Angelu Merkel um að tefla Wulff fram til forseta 2010 var umdeild á sínum tíma og þótti ákvörðun hennar til marks um að hún gæti ekki hafið sig yfir flokkslínur .
Þingið kýs forsetann og það var ekki fyrr en í þriðju atkvæðagreiðslu að hann fékk nægan stuðning í embættið .
Þeim , sem gagnrýndu valið á Wulff hvað harðast , þykir sem réttmæti þeirrar gagnrýni hafi nú komið fram .
Wulff gekk í flokk kristilegra demókrata 1975 og kleif þar upp metorðastigann .
Í mars 2003 varð hann forsætisráðherra í Neðra-Saxlandi og gegndi því embætti til 30. júní 2010 þegar hann var kjörinn forseti .
Þingið í Neðra-Saxlandi spurðist fyrir um hagsmunaárekstra í sambandi Wulffs við vin sinn , auðmanninn og frumkvöðulinn Egon Geerkens , á meðan hann var þar enn við völd .
Hann neitaði því og nefndi ekki 500.000 evra ( tæplega 80 milljóna króna ) lán , sem Edith , eiginkona Geerkens , hafði veitt honum 2008 til húsakaupa .
Wulff gaf út yfirlýsingu 22. desember þar sem hann baðst afsökunar og kvaðst hefðu átt að gera hreint fyrir sínum dyrum fyrr .
Pólitískur stuðningur við Wulff hefur minnkað og Merkel hefur látið nægja að gefa út stuttorðar stuðningsyfirlýsingar án þess að fjalla efnislega um málefni Wulffs .
