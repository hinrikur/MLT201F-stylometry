8.42 Vakna ég við hina frægu iPhone marimbu .
Maður getur ekki orðið leiður á þessu stefi ..
9.01 Ég keyri niður í Hörpu á meðan ég drekk Óska-jógúrt með kaffibragði , er síðan samferða Páli Óskari upp frá bílakjallaranum og við ræðum sameiginlegt verkefni dagsins , nefnilega James Bond-tónleika Sinfóníuhljómsveitarinnar .
9.30 Generalprufa fyrir Bond-veislu kvöldsins þar sem prógramminu er rennt í gegn og lögin fínpússuð .
Það er virkilega gaman að vinna með semi-goðsögninni Carl Davis ásamt einvalaliði íslenskra söngvara .
12.30 Á leið heim af æfingunni kem ég við á tveimur stöðum , St .
Paul ' s á Tryggvagötu þar sem ég fæ mér ljúffengan og brakandi ferskan panini með parmaskinku , salati og balsamediksdressingu og spjalla við vinalegan eigandann hann Paul .
Síðan er það " Mjólkurbúð " ríkisins í Skútuvogi .
Þar er nýlentur þorrabjórinn Surtur frá Borg brugghúsi og ég fjárfesti í 4 kippum af þessum biksvarta miði , tvær kippur fyrir mig og tvær fyrir vin minn Freysa en hann býr í Berlín .
Það skapast alltaf þó nokkur eftirvænting þegar kemur ný vara frá þessu nýja og spennandi brugghúsi enda bruggmeistarinn þar , góðvinur minn Sturlaugur Jón Björnsson , afar fær á sínu sviði .
13.40 Ég sæki son minn , Myrkva , í skólann á meðan snjónum kyngir niður ; sannkölluð hundslappadrífa ! Við komum við í búðinni á leiðinni heim og eftir fyrstu tvær týpísku uppástungur sonarins , pitsu og / eða hamborgara , þá sættumst við á að hafa " pastadrullu " í kvöldmat sem mætti kalla nokkurs konar sérrétt hjá okkur feðgum .
15.00 Heimalestur og skrift með syninum en þegar það er afstaðið er það hinn reglubundni innibolti .
Þá er keppt upp í 20 í fótbolta með litlum plastbolta á gangi heimilisins .
Myrkvi , 8 ára , er orðinn ansi fær í þessari íþrótt og þeir tímar þar sem ég þurfti að gefa honum sjéns löngu liðnir .
Núna má vart á milli sjá hvor okkar reynir meira á sig og eru leikar ævinlega hnífjafnir .
16.30 Á meðan sonurinn dundar sér tek ég nokkrar bindiæfingar á hornið til að halda vörunum mjúkum fyrir tónleika kvöldsins .
Þetta geri ég iðulega á meðan ég vafra fréttasíður netsins ásamt því að reyna að finna upp eitthvað sniðugt til að skrifa á Facebook .
Einnig nota ég tækifærið og spjalla við kærustuna mína hana Tinnu á iChat en hún er í söngnámi í Stokkhólmi .
18.00 Pastadrullan mallar á meðan kvikmyndatónlist Ennio Morricone brakar undir nálinni .
Mikill meistari þar á ferð .
19.15 Eftir það ég finn til smókinginn úr fataskápnum liggur leiðin aftur niður í samkomuhús allra landsmanna , Hörpu .
Þar skelli ég mér í sturtu , dressa mig upp , fæ mér kaffibolla og undirbý mig andlega fyrir verkefni kvöldsins ásamt því að spjalla við kollegana .
20.00 Showtime ! Bond-veislan þrusast í gang með hinu ógleymanlega stefi Monty Norman og síðan eru lögin tekin eitt af öðru .
John Barry katalógurinn eins og hann leggur sig nýtur sín vel og stemningin magnast .
Þakið ætlar að rifna af húsinu eftir mjög orkumikla sviðsframkomu Eyþórs Inga ! Í heild takast tónleikarnir virkilega vel , frábær frammistaða hjá söngvurunum sjö og sá gamli í brúnni pottþéttur .
Einar Jónsson á einnig eftirminnilega spretti sem lead-trompetleikari kvöldsins .
22.10 Slakað á baksviðs með listamönnum kvöldsins ásamt þeim vinum og kunningjum sem voru á tónleikunum .
Að spila á vel heppnuðum tónleikum sem þessum krefst orku og einbeitningar ásamt því að adrenalínið á það til að láta á sér kræla .
Þess vegna getur stundum reynst erfitt að fara beint í háttinn ...
00.00 Kvöldinu slúttað á Hemma og Valda á Laugavegi með einum strangheiðarlegum ásamt góðum vinum .
Á leiðinni heim er hungrið aftur farið að gera vart við sig þannig að ég kem við á Hlölla og splæsi í einn Línubát .
Um að gera að vera vel upplagður fyrir morgundaginn þar sem það eru jú aðrir tónleikar sem bíða manns .
