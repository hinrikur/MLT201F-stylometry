Litríkir persónuleikar setja svip á margar starfsgreinar , ekki síður fótboltann en aðrar .
Sumir skemmtilegan svip .
Fjöldi fótboltamanna er dásamlegur á velli , aðrir ekki , sumir bæði og .
Ítalski framherjinn ungi , Balotelli hjá enska félaginu Manchester City , hefur verið í sviðsljósinu síðustu mánuði og tilheyrir síðasta flokknum .
Frábær eitt augnablik , galinn það næsta , að því er virðist .
Í deildarleik um síðustu helgi gerði Balotelli sigurmarkið úr víti á síðustu sekúndunum gegn Tottenham á heimavelli .
Hefði þó með réttu átt að vera farinn af velli eftir fólskubrot skömmu áður .
Hann sparkaði í höfuð eins andstæðinganna , Scotts Parkers .
Allir skynsamir menn sem skoða upptöku af atvikinu hljóta að vera á þeirri skoðun að sparkið hafi ekki verið óviljandi .
Eftir að aganefnd rýndi í sjónvarpsupptöku var Balotelli úrskurðaður í fjögurra leikja bann og má því ekki vera með næsta hálfa mánuðinn eða svo .
Ómögulegt er annað en bera úrskurð aganefndar enska knattspyrnusambandsins saman við átta leikja bann sem Liverpool-maðurinn Luis Suárez fékk á dögunum fyrir að kalla Patrice Evra , leikmann Manchester United , negra í leik .
Slíkt níð er óþolandi , en önnur lögmál virðist gilda um líkamlegt ofbeldi .
Hefði Balotelli sparkað í höfuð liggjandi manns á almannafæri er hætt við að refsingin hefði orðið meira en hálfur mánuður á bak við lás og slá .
Hvað ef Balotelli hefði slasað Parker lífshættulega í leiknum ? Var sparkið þá verra ? Frakkinn Eric Cantona sem ég vitnaði til í pistli á dögunum varð sér til skammar árið 1995 þegar hann var rekinn af velli og lagði lykkju á leið sína til búningsherbergis til að sparka í áhorfanda að hætta kung fu kappa .
Sá hafði hrópað kynþáttaníð í átt að Frakkanum .
Cantona var settur í margra mánaða bann , og á blaðamannafundi eftir þann úrskurð lét hann falla þá fleygu setningu sem ég nefndi um daginn : " Þegar mávarnir fylgja togurunum er það vegna þess að þeir halda að sardínum verði fleygt í sjóinn .
" Kvaddi svo og gekk á brott .
Taldi fjölmiðlafólk bersýnilega jafnan fljótt á vettvang þegar eitthvað krassandi væri í boði .
Á dögunum tilkynnti Cantona forsetaframboð í heimalandinu en í ljós kom að hann vildi með því vekja athygli á vanda húsnæðislausra .
Framboðsfréttin vakti að sjálfsögðu verulega athygli .
" Þegar mávarnir fylgja ...
" Skemmtilegur fír , Cantona .
Annar litríkur er Portúgalinn Pepe sem ég nefndi um daginn .
Hann traðkaði á hendi Argentínumannsins Messi í fyrri bikarleik Real Madrid og Barcelona í höfuðborginni , knattspyrnusamband Spánar aðhafðist ekkert en fréttir hermdu að félag hans hefði sett Pepe í hálfs mánaðar bann , en reyndust haldlitlar .
Pepe var með gegn Barcelona í seinni leiknum viku síðar , á miðvikudaginn , eins og ekkert hefði í skorist ! " Saklaus ef hann segist saklaus , " sagði Mourinho þjálfari Real og landi Pepes .
Fjölmiðlar biðu spenntir eftir því hvort leikmennirnir tveir tækjust í hendur fyrir seinni leikinn , eins og tíðkast .
Það gerðu þeir en ekki fór á milli mála að Messi var síst hlátur í huga ; passaði sig vandlega að horfa ekki í augu þess portúgalska .
Fór svo á kostum í sigri Barcelona en það er allt önnur saga .
Sá sigur var reyndar hróplega ósanngjarn og er það enn önnur saga .
Nefna má marga litríka sem glatt hafa áhorfendur með björtum , fögrum litum .
En hinir eru líka margir .
Man einhver eftir Andoni Goikoetxea ? Sá var kallaður Slátrarinn frá Bilbao eftir að hann stórslasaði Diego Maradona , þá leikmann Barcelona .
Roy Keane ? Hann eyðilagði annað hné Norðmannsins Alf Inge Håland viljandi í leik , eftir því sem hann sagði sjálfur frá í ævisögu sinni löngu síðar .
Náði fram hefndum vegna þess að sá norski hafði meitt hann þremur og hálfu ári áður .
Keane fór í bann en Håland lagði skóna á hilluna .
Fróðleg stríð eru framundan um helgina .
Í dag sækja Evra og félagar í Manchester United lið Liverpool heim í ensku bikarkeppninni .
Þá eigast líka við Anton Ferdinand og John Terry í leik QPR og Chelsea .
Terry á að mæta til dómara í næstu viku vegna kæru í sakamáli – fyrir kynþáttaníð gegn Ferdinand í leik fyrr í vetur .
Vonandi verður rólegt á öllum vígstöðvum um helgina en gera má ráð fyrir litadýrð hér og þar .
