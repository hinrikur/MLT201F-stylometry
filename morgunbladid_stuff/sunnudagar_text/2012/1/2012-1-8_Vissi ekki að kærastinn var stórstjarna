Jóhanna Maggý Hauksdóttir lifði fremur fábrotnu lífi þegar hún starfaði sem þjónn á veitingahúsinu Vegamótum fyrir sjö árum .
Hún þurfti ekki að hugsa sig um tvisvar þegar henni bauðst að fara til Suður-Afríku og starfa á hóteli sem tveir Íslendingar voru nýbúnir að festa kaup á .
Sú ferð varð upphafið að nýju og ævintýraríku lífi .
Elín Albertsdóttir Jóhanna Maggý var aðeins nítján ára þegar tveir gestir á Vegamótum , Guðmundur Aðalsteinn Þorvarðarson og eiginmaður hans , Vilhjálmur Jón Guðjónsson , buðu henni að koma til Suður-Afríku að vinna .
Þeir höfðu þá nýlega keypt hótel í þorpinu Greyton sem er skammt frá Höfðaborg .
Jóhanna Maggý sló til og upplifði ævintýraríkt ár .
Þaðan lá leið hennar til New York þar sem hún dvaldi næstu tæp fimm árin .
Núna býr Jóhanna í Mílanó á Ítalíu ásamt ítölskum sambýlismanni sínum , Fabio Volo , sem er stórstjarna í heimalandi sínu .
Fabio er kvikmyndaleikari , leikstjóri , tónlistarmaður , útvarpsmaður og rithöfundur .
Hann hefur átt nokkrar metsölubækur á Ítalíu og nýjasta skáldsagan , Le prime luci del mattino , sem kom út í október situr í fyrsta sæti metsölulista ítalskra bókabúða .
Fabio Volo er þekktur fyrir rómantískar skáldsögur og 2. desember sl. var frumsýnd ný kvikmynda á Ítalíu , Il giorno in più , þar sem hann leikur eitt aðalhlutverkið en myndin er gerð eftir einni af bókum hans .
Jóhanna Maggý hafði ekki hugmynd um þegar hún flutti til Ítalíu frá New York með kærasta sínum að hann væri svona frægur .
" Það var eiginlega sjokk að upplifa það , " segir hún og kímir .
Það gerðist þó eitt og annað í lífi Jóhönnu Maggýar áður en hún kynntist hinum ítalska Fabio .
Blaðamaður fékk hana til að rifja upp ævintýrarík undanfarin ár .
Við sveitastörf í Afríku " Faðir minn , Haukur Víðisson matreiðslumaður , rak veitingahúsið Vegamót þar sem ég vann með skólanum .
Þar kynntist ég Guðmundi og Villa .
Þeir voru nýbúnir að kaupa hótel og veitingastað í Greyton , S-Afríku og buðu mér að koma með .
Án umhugsunar ákvað ég að stökkva á það , " segir Jóhanna Maggý .
Guðmundur og Villi ráku áður Tower guesthouse á Íslandi og blómabúð í Bankastræti .
Við rekstrinum í Greyton tóku þeir í október 2004 en höfðu áður verið á ferðalagi um S-Afríku þar sem þeir fengu hugmyndina .
" Mér fannst þetta ótrúlega spennandi tækifæri , " segir Jóhanna Maggý en fjölskylda hennar vissi ekkert um þessa ákvörðun fyrr en eftir að hún hafði ráðið sig til starfa í Afríku .
" Núna hugsa ég um þennan tíma með mikilli gleði og vildi gjarnan fara aftur á þessar slóðir .
Ég ferðaðist töluvert um Afríku á þessu ári sem ég dvaldi þar og það var dásamleg upplifun .
Meðal annars keyrði ég frá Höfðaborg til Mósambík .
Síðustu mánuðina sem ég dvaldi þarna ákvað ég að taka starfi á litlum búgarði þar sem ég hjálpaði til við að reka rollur og þess háttar sveitastörf .
Á sunnudögum var veitingastaður opinn á búgarðinum og þá hjálpaði ég til þar .
Þeir sem áttu búgarðinn voru Afríkubúar í vinahópi Guðmundar og Villa .
Mig langaði að prófa að vinna við þessar afrísku aðstæður á búgarði og það var ómetanleg lífsreynsla , " segir Jóhanna Maggý .
" Greyton er lítið sveitaþorp , þar er engin götulýsing en mjög afslappað andrúmsloft .
Enginn banki og asnar og kýr ganga um götur .
Þarna vaxa ávaxtatré og afar fallegur þjóðgarður er stutt frá .
Búgarðurinn er í tuttugu mínútna akstursfjarlægð þaðan .
Ég kann ótrúlega vel að meta líf án klukku og að vakna við fuglasöng á morgnana .
Þarna leið mér vel og var aldrei hrædd , " segir hún ennfremur en þess má geta að Guðmundur og Villi eru enn með hótelið sitt í Greyton .
" Mér fannst mjög sérstakt hvað það var í rauninni lítið mál að taka svona skyndiákvörðun og fljúga út í allt annan menningarheim .
Ég fékk aldrei heimþrá nema kannski þegar ég setti Vilhjálm Vilhjálmsson á fóninn .
Þá saknaði ég fjölskyldunnar .
Annars er ég í eðli mínu forvitin og yfirleitt upptekin við að skoða , sjá og rannsaka .
Ég hafði ekki áður ferðast á framandi slóðir en hafði komið í Dóminíska lýðveldið .
Ég fór bara til þessara venjulega staða eins og aðrir Íslendingar , London , Prag , Austurríki og Norðurlandanna .
" Í djúpu lauginni í New York Eftir eitt ár í Afríku lá leiðin aftur heim til Íslands .
" Þegar ég kom heim langaði mig ekki í bóklegt nám heldur vildi dansa og hreyfa mig .
Það á betur við mig .
Ég var kynnt fyrir pilates og féll eiginlega strax fyrir því .
Mér fannst svo frábært hvernig þessar æfingar gátu hjálpað fólki með hina ýmsu kvilla að líða betur líkamlega .
Ég stundaði nám hjá Liisu Johansson í Pilates Studio og það var hún sem hvatti mig að fara til New York í áframhaldandi nám .
Mér fannst það hljóma vel og ákvað að taka hana á orðinu , " greinir Jóhanna Maggý frá .
" Ég hafði aldrei komið til New York áður og vissi því ekkert út í hvað ég var að fara .
Ég fékk því pabba til að koma með mér .
Hann dvaldi með mér í borginni í tvær vikur .
Við borðuðum góðan mat á hverjum degi og áttum notalega daga saman .
Pabbi er mikill snillingur og er ofarlega á vinsældarlista mínum .
Hann stofnaði veitingahúsið Saffran sem býður upp á heilsufæði .
New York var stærra dæmi en ég bjóst við .
Það var erfitt að komast inn í skólann og námið var ekki síður erfitt .
Stundum er gott að vera pínu kærulaus því allt gekk þetta upp á endanum .
Ég stakk mér í djúpu laugina og mér gekk ótrúlega vel í inntökuprófinu .
Námið átti vel við mig þótt ég þyrfti að læra mörg ný orð í enskunni .
Þegar ég hafði stundað nám við skólann í eitt ár var mér boðið að kenna þar .
Þetta var á sama tíma og efnahagshrunið varð á Íslandi og þess vegna ekkert spennandi að fara heim .
Ég var því heppin að fá þetta starf .
Það er mikill áhugi á pilates í New York og er þekkt æfingarform í Bandaríkjunum .
Sumir Íslendingar halda að pilates sé einhvers konar kvennaleikfimi en svo er alls ekki .
Þetta er erfið þjálfun sem teygir vel á líkamanum og gerir mikið gagn við ýmsum líkamlegum veikleikum , t.d. bakverkjum .
Ég læri eitthvað nýtt um líkamann á hverjum degi eftir því sem ég þjálfast meira , " segir Jóhanna Maggý og bætir við að leikarar , ballettdansarar og fólk sem vinnur mikið með líkamann sé stór kúnnahópur .
Alvarlegt bílslys Jóhanna Maggý var í New York í fjögur og hálft ár .
Fyrir tveimur árum lenti hún í alvarlegu bílslysi og þykir mikið kraftaverk að hún hafi náð sér svo fljótt sem raun varð .
Læknar vilja þakka það vel þjálfuðum líkama en þeir hugðu henni ekki líf í fyrstu .
Bróðir hennar , Hlynur , var við háskólanám í Norður-Karólínu og var reynt að ná í hann í síma en tókst ekki .
Jóhanna Maggý segir að þau hafi alltaf verið mjög náin og svo reyndist einnig á þessari stundu því hann fórbrotnaði á sama tíma .
" Ég var á leið í vinnuna þegar ekið var í veg fyrir mig .
Það var leigubíll sem kom á fleygiferð .
Ég var hjálmlaus á reiðhjóli og varð fyrir alvarlegu höfuðhöggi .
Fyrst á eftir lá ég meðvitundarlaus en man eftir þegar ég rankaði við mér að fyrsta hugsunin var ; ekki deyja , ekki deyja .
Það blæddi inn á heilann en virðist svo hafa gengið til baka .
Ég fékk stóran skurð á hnakkann og gat ekki hreyft hendur eða fætur .
Fingurnir hreyfðist svo ég var ekki lömuð en engu að síður gat ég ekki lyft handleggjum .
Eftir spítaladvöl þurfti ég að vera daglega í eftirliti og þjálfun .
Ég var kraftaverk í augum læknanna sem skildu ekkert hvernig mér tókst að sleppa svona vel .
Þeir sögðu að ég gæti þakkað pilatesinu það hundrað prósent .
Hryggurinn var þráðbeinn á myndum og óbrotinn .
Þetta hefði farið miklu verr ef ég væri ekki í svona góðu formi .
Það tók mig hins vegar langan tíma að styrkja líkamann aftur því ég gat ekki reimað skóna mína fyrst á eftir .
Ennþá finn ég fyrir þessu í hálsi og baki en hef , allt frá því þetta gerðist , pínt mig áfram í pilatesinu til að ná bata og það hefur góð áhrif .
" Frægur og fjölhæfur kærasti Síðastliðið vor var Jóhönnu Maggý boðið að endurnýja starfssamning við Pilates-skólann .
" Ég var ekki viss hvort mig langaði til að setjast að í New York þótt tími minn þar hafi verið yndislegur .
Ég átti mjög góða ítalska vinkonu sem ég kynntist þarna .
Hún bauð mér að koma með sér heim og dvelja á Ítalíu í mánuð .
Ég ákvað að flytja til Ítalíu .
Ég var alltaf heilluð af tungumáli vinkonu minnar auk þess sem ég er alin upp af kokki og hef ástríðu fyrir mat , sérstaklega ítölskum mat .
Mig langaði mikið til að kynnast menningu Ítalíu að eigin raun .
Ég er svo heppin að hafa menntað mig í fagi sem ég get starfað við um allan heim óháð tungumálum , " segir Jóhanna Maggý en stuttu seinna urðu breytingar á lífi hennar .
" Ég var kynnt fyrir Fabio Volo í boði hjá ítölskum vinum mínum .
Þá varð ekki aftur snúið með ákvörðun mína að flytja til Ítalíu .
Fabio hefur dvalið mikið í New York þar sem hann á íbúð .
Þar situr hann oft við skriftir og var þar allt síðasta sumar .
Ég held að forlögin hafi leitt okkur saman .
Það er ótrúlega fyndið að ég hafi tekið ákvörðun um að flytja til Ítalíu áður en ég kynntist honum .
Við erum hamingjusöm og náum vel saman .
Mér fannst hann klár og duglegur en hafði ekki hugmynd um hversu frægur hann er á Ítalíu .
Mér brá því heilmikið þegar við komum til Ítalíu og ég gerði mér grein fyrir frægð hans .
Hann lætur það ekki trufla sig og við lifum mjög einföldu lífi .
Það er ekkert sem bendir til þess í fari Fabio að hann sé stjarna í heimalandi sínu , " segir Jóhanna Maggý .
Ný skáldsaga og bíómynd " Þegar við fórum fyrst út að borða átti ég ekki til orð .
Fólk bað hann um eiginhandaráritun og hann fékk ósvikna athygli allra nærstaddra .
Sama var þegar við tókum okkur frí saman í Puglia á Ítalíu .
Þá brá mér við að sjá hversu mikil stjarna hann var , " segir Jóhanna Maggý en vill þó ekki gera of mikið úr þessari frægð þessa nýjasta " tengdasonar " Íslands .
Það má þó fá staðfestingu á því með því að gúgla hann en það hefur Jóhanna Maggý aldrei gert .
" Ég veit að mamma gerði það en ég hef sleppt því .
" Hún segir að Fabio sé vinnuþjarkur en þau séu dugleg að bregða sér í stutt frí .
Einnig hefur henni verið boðið heim til fjölskyldu hans sem býr töluvert í burtu .
Jóhönnu Maggý var vel tekið en hún mun vera fyrsta stúlkan sem kynnt er fyrir fjölskyldunni .
Fabio hefur ekki áður verið í sambúð og er barnlaus .
Hann er 39 ára og hún 26 ára .
" Ég finn ekki mikið fyrir aldursmun okkar , enda segja margir að ég sé gömul sál .
Það virðist heldur ekki skipta máli að við komum úr ólíkum menningarheimum , " segir hún .
" Við höfum við verið dugleg að hafa kósíkvöld heima og elda góðan mat .
Hann er snilldarkokkur .
Fabio er ekki týpískur Ítali .
Hann eldar , þvær þvott og tekur til en það er yfirleitt ekki karlmannsverk hér í landi .
Ég hef ekki enn lesið bækur hans , enda ekki langt komin í að læra ítölsku .
Fabio fór á bókamessunna í Frankfurt þar sem Ísland var í aðalhlutverki .
Bækur hans hafa verið þýddar á frönsku og þýsku en því miður ekki á íslensku .
Ég gleymi því alltaf að hann sé stórstjarna hér en þegar ég fer út í búð þá er ég minnt á það , " segir Jóhanna Maggý og hlær .
Þegar hún er spurð hvort búið sé að ákveða brúðkaupsdaginn svarar hún því neitandi .
Jóhanna Maggý er ákveðin í að koma til Íslands um jólin og ætlar að dvelja í nokkrar vikur og kenna pilates hjá Liisu .
" Fabio kemur um áramótin .
Hann langar mikið til að kynnast Íslandi og hlakkar til , " segir þessi ævintýrakona .
