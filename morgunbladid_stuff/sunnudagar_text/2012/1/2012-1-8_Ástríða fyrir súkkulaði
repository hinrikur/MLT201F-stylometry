Hafliði Ragnarsson , súkkulaðigerðarmaður , bakari og konditori-meistari , er einn þeirra sem ávallt setja markið hátt .
Hann er gjarnan með mörg verkefni í gangi í einu og mikill vinnuþjarkur , en hefur líka fengið að kenna illa á því að huga ekki nægilega vel að heilsunni .
Hafliði lauk bakaranámi á Íslandi árið 1993 og fór fljótlega upp úr því að taka þátt í ýmsum keppnum , m.a. með kokkalandsliðinu , en einnig upp á eigin spýtur .
Hann varð Íslandsmeistari í kökuskreytingum árið 1995 , en þann titil hefur Hafliði unnið þrisvar á ferlinum .
Sama ár fór hann í konditori-nám í Danmörku og lauk því 1997 .
Rekur Mosfellsbakarí Þegar heim var komið hóf hann störf í Mosfellsbakaríi , sem er sannkallað fjölskyldufyrirtæki .
Foreldrar Hafliða eiga og reka bakaríið , ásamt Hafliða sjálfum , konu hans og systur .
Næstu árin tók Hafliði þátt í hinum ýmsu súkkulaðigerðarkeppnum , og lenti árið 2003 í öðru sæti í hinni virtu keppni International Belgian Chocolate Award , sem nú kallast World Chocolate Masters .
" Það er ótrúleg vinna sem liggur á bak við þátttöku í svona keppni , " segir hann .
" Undirbúningsvinnan er gríðarleg sem þarf að fara fram fyrir keppni , svo er það keppnin sjálf og stressið í kringum hana .
Þetta er algjör rússíbanaferð .
Ég fékk eiginlega bara þunglyndiskast eftir keppnina , fór að pæla mikið í því hvað fór úrskeiðis og hvað ég hefði getað gert betur .
Það munaði mjög litlu á mér og þeim sem vann og það gerði bara illt verra .
Það tók mig smátíma að komast yfir þetta og fara að horfa fram á veginn og vera bara ánægður með árangurinn .
Þetta er ferli sem margir ganga í gegnum eftir að hafa lagt á sig svona mikla vinnu .
Maður krefst svo mikils af sjálfum sér og skilur ekki ef eitthvað fer ekki alveg eins og það á að fara .
" Listrænn metnaður Góður árangur Hafliða í keppninni opnaði ýmsar dyr .
Fyrir honum snýst þetta um að breiða út boðskapinn , að súkkulaði er ekki bara súkkulaði .
Fyrir Hafliða er þetta ástríða .
Hann er skapandi í vinnu sinni og leikur sér gjarnan að því að blanda saman bragðtegundum og nýta ávexti eða jurtir í konfektgerðina .
Hann hefur til dæmis prófað sig áfram með íslenskt blóðberg , rabarbara og ber .
" Þetta er eins og efnafræði , samsetningin verður að vera rétt .
Þetta snýst um samspil ólíkra bragðefna en fyrst og fremst góð hráefni .
Það er aðalatriðið .
" Hafliði segir þetta líka snúast um listina , hann er listrænn í sér og hefur gaman af að búa til falleg listaverk úr súkkulaði .
" Draumurinn var á sínum tíma að setja upp sýningu , og er í raun ennþá .
Maður eyddi endalausum kvöldum í að búa til sýningarstykki , eða " show-peace " , og svo sá þetta enginn .
Nú eru fleiri Íslendingar í súkkulaðigerð og það gæti verið gaman ef menn tækju sig saman og gerðu nokkur listaverk , tjáðu sig með súkkulaði og sykri og sýndu það opinberlega .
Svona verk hrífa fólk , en almennt veit fólk ekki einu sinni að þetta sé gerlegt .
" Hafliði hefur alltaf haft gaman af að teikna , og hannaði m.a. merki Mosfellsbakarís .
Hann er gjarnan með teikniblokk við höndina , þar sem hann skráir hjá sér og mótar hugmyndir .
Og nú stefnir hann á nám í myndlist .
" Þetta hefur alltaf blundað í mér og kominn tími til að leyfa listamanninum að blómstra á fleiri sviðum en við súkkulaðigerð og bakstur .
" Konfektbúð í fógetahúsinu Hafliði hefur ávallt haft skýra framtíðarsýn og sett sér langtímamarkmið í lífinu .
Hann hefur jafnvel skipulagt niður í smæstu smáatriði , eins og tegund á kaffivél sem hann vildi hafa í bakaríunum sínum .
" Draumurinn var alltaf að vera með bakarí , þar sem fólk gæti sest niður og fengið sér kaffi og bakkelsi , eitt í Mosfellsbæ og eitt í Reykjavík .
Svo var draumurinn líka að opna litla súkkulaðibúð .
" Nú er sá draumur orðinn að veruleika .
Hafliði opnaði litla konfektbúð í einu elsta húsi landsins , gamla fógetahúsinu í Aðalstræti , nú í nóvember .
" Sumir segja að ég sé klikkaður , og eflaust er ég það .
Þetta er í pínulitlu rými , einungis 20 fermetrum , en ég er ánægður með staðsetninguna og húsið .
Og fólk sem kemur er líka mjög hrifið .
Þetta er hús með sál og búið að gera það mjög vel upp .
Andi hússins fær að njóta sín og þetta er í gamaldags stíl , jafnvel svolítið gróft , og súkkulaðilykt í loftinu .
Ein hugmyndin er að bjóða upp á súkkulaðistykki sem væru brotin með hamri og seld eftir vigt .
" Stefnan er að vera með konfekt og súkkulaði sem hann framleiðir sjálfur .
" Það skiptir miklu að þetta sé gert af ástríðu og heilindum , " segir hann .
Þær konfektbúðir sem hafa verið hérna áður hafa alltaf dottið út í það að vera eitthvað allt annað en bara konfektbúðir .
" Konfekt Hafliða hefur til þessa fengist í bakaríunum hans , Vínberinu og í Fríhöfninni , en hann hefur þráast við að dreifa því víðar .
Hann vill síður sleppa af því takinu .
" Ég hef fengið fjölmörg tækifæri til að taka stærri skref í framleiðslunni , en það væru þung skref .
Þá þarf að þjálfa upp nýtt starfsfólk og það getur verið erfitt að halda framleiðslunni eins og maður vill hafa hana ef hún er of dreifð .
" Það sama gildir um reksturinn á Mosfellsbakaríi .
" Við gætum eflaust verið komin með tíu bakarí en það er ekki löngunin .
Það er betra að halda þessu hæfilega stóru til þess að geta verið viss um að gæðin séu í lagi .
" Tvísýnt um lífið Þrátt fyrir það hefur rekstur bakaríanna vaxið mjög hratt .
Á tímabili sökkti Hafliði sér svo mikið niður í vinnuna að jafnvel ástríðan fyrir súkkulaðigerðarlistinni náði ekki í gegn .
" Það var um þriggja ára tímabil sem það var svo mikið að gera í fyrirtækinu að maður flaut bara einhvern veginn í gegnum það .
" Svo reið áfallið yfir .
Það var í lok júlí í fyrra sem Hafliði fékk heilablóðfall og var tvísýnt um líf hans á tíma .
Hafliða finnst erfitt að tala um þetta .
" Mér leiðist að tala um þetta af því að það er svo margt fólk sem hefur gengið í gegnum alveg það sama og ég , en bara lent verr í því .
Ég var svo heppinn , og mér finnst að ég ætti ekki að vera að benda á það .
" Heppni Hafliða var ekki síst fólgin í því að kona hans Ellisif var heima með honum þegar áfallið dundi yfir .
" Án hennar væri ég ekki hér í dag , hún hringdi strax í neyðarlínuna og hélt í mér lífinu þar til sjúkrabíllinn kom , " segir Hafliði .
Sjálfur man hann ekki eftir þessum degi .
" Þetta var á mánudagsmorgni , við Ellisif vorum á leið í veiðiferð .
" Hún hafði farið á undan niður að hella upp á kaffi og var að gera morgunmatinn kláran þegar hún heyrði dynk af efri hæðinni .
Það var Hafliði sem hafði fallið í gólfið .
Hafliði hugsar með hryllingi til þess ef þetta hefði gerst þegar hann var að keyra , eins og stóð til að hann myndi gera , þar sem sjálft heilablóðfallið , áfallið , ríður mjög skjótt yfir .
Eftir á að hyggja gerði heilablóðfallið viss boð á undan sér , en Hafliði náði ekki að greina þau boð á sínum tíma .
Æðagúlpar eru ættgengir í fjölskyldu Hafliða , og hann hafði lengi verið með of háan blóðþrýsting .
Vann of mikið , of mikið stress og enginn tími til að sinna heilsunni .
Í vikunni áður en þetta gerðist var hann í veiðiferð ásamt vinum og var mjög þreyttur og orkulítill allan tímann .
Hann fór svo í afmæli sem haldið var á Selfossi á laugardeginum og í miðri veislunni fékk hann skyndilega skelfilegan höfuðverk , sem virtist leiða niður í axlir .
Hann fór snemma úr veislunni og fór upp á hótelherbergi að sofa .
Daginn eftir leið honum aðeins betur og keyrði í bæinn .
Höfuðverkurinn ágerðist þó þegar á leið , en Hafliði áleit þetta vera spennuhöfuðverk , enda vanur að vera með vöðvabólgu sem gat leitt upp í höfuð .
Hann segir þó ólíklegt að það hefði breytt nokkru þótt æðagúlparnir hefðu greinst þarna um helgina .
Opin heilaskurðaðgerð Hafliði þurfti að gangast undir opna heilaskurðaðgerð í Svíþjóð og fór í framhaldinu í endurhæfingu á göngudeild Grensáss næstu 2 til 3 mánuðina .
Endurhæfingin gekk ótrúlega hratt og vel , en Hafliði var heppinn að því leyti að hann missti aldrei alveg hreyfigetuna eða t.d. mál eða sjón , þó að ein alvarlegustu eftirköstin hafi verið skemmd á öðru auga .
Ekki er að sjá annað en að Hafliði hafi náð stjórn á því líka .
En þetta tók sinn tíma og krafðist þolinmæði .
Það var erfitt fyrir mann sem alltaf hafði verið á fullu að verða þreyttur á að ganga fram og til baka í götunni heima hjá sér .
Smám saman byggði hann upp kraft og þol , en hann verður oft þreyttur og ætlar sér ekki eins mikið og áður .
" Það sést ekki á manni en ég finn alltaf fyrir svæðinu þar sem ég var skorinn upp í höfðinu .
" Hafliði segir að eftir heilablóðfallið hafi hann fengið skýrari sýn á það sem hann vildi gera og fundið aftur þann drifkraft og ástríðu sem hafði áður keyrt hann áfram .
" Það er óhætt að segja að þetta heilablóðfall hafi hrist rosalega upp í mér , eftir það fór ég að hugsa hlutina aðeins öðruvísi og fara mér hægar .
Það er samt ekki auðvelt .
Það eru svo margar hugmyndir á flugi og erfitt að geta ekki látið þær verða að veruleika , en ég sætti mig við það núna að hlutirnir geta tekið lengri tíma .
Ef ég fæ hugmynd set ég hana bara á lager , það þarf ekki alltaf allt að gerast strax .
Það koma jól eftir þessi jól .
" Ferð til Brasilíu Hann grínast með það að hann hafi eflaust verið sendur til baka til að klára einhver verkefni .
" Ég átti eftir að uppfylla drauminn um konfektbúðina , annar draumur sem ég hef lengi gengið með í maganum er að gefa út bók .
Mig langar að koma frá mér á einhvern hátt þessari ástríðu sem ég bý yfir og hvað það er sem býr að baki .
Vandamálið er bara að finna rétta formið , finna einhvern vinkil , ekki bara uppskriftabók .
Ég verð bara að gæta þess að vera ekki of fljótur að klára verkefnin , heldur gefa mér góðan tíma og eiga þá kannski aðeins lengra líf og ánægjulegra .
" Hafliði hefur frá ýmsu að segja þegar kemur að súkkulaðigerð og framleiðslu .
Hann hefur lesið sér mikið til um málefnið , og fyrir skemmstu lagði hann í ferðalag alla leið til Brasilíu til að heimsækja kakóplantekrurnar þar .
Hann segir það hafa verið ótrúlega upplifun að komast svona í snertingu við uppruna og kjarna síns stærsta og helsta áhugamáls .
" Ég fór í ferð á vegum súkkulaðiframleiðanda sem ég kaupi mikið af mínu hráefni af .
Þetta var hópur manna úr iðngreininni , hvaðanæva úr heiminum , og allt í boði fyrirtækisins .
Þetta voru allt fagmenn sem hafa unnið í þágu súkkulaðigerðar og verið að breiða út boðskapinn .
" Hann segist hafa verið ögn hikandi við að leggja í svona ferðalag eftir það sem á undan var gengið , var alls ekki viss um að hann þyldi það .
Þetta var bara of gott tækifæri til að sleppa því .
Ferðin gekk vonum framar , en hann upplifði mikla þreytu eftir að heim var komið .
" Þegar ég var þarna úti var eins og ég fyndi ekki fyrir því , ég fékk aukinn kraft og innspýtingu frá umhverfinu sem fleytti mér einhvern veginn í gegnum þetta .
" Hafliði segir sér hafa liðið eins og krakka í sælgætisbúð í Brasilíu .
" Ef maður hefur ástríðu fyrir einhverju og er virkilega búinn að pæla í því og lesa sér til , að vera svo kominn að kjarnanum og finna á eigin skinni , nema með öllum skilningarvitum , sjón , lykt , bragði ...
Mig skortir orð til að lýsa því , þetta var svo mikil upplifun .
Ég hljóp bara um og vildi skynja sem mest .
" Hópurinn heimsótti þrjár plantekrur , eina miðlungsstóra , eina mjög stóra , sem lagði mikið upp úr nýtingu hvers fermetra , og eina þar sem ræktunin er lífræn .
Þar var Hafliði illa bitinn af moskítóflugum , enda ekkert eitrað fyrir skordýr .
Í grunnvinnslunni á kakóávextinum skiptir engu máli þótt skordýr komist í snertingu við hann , þar sem allt er dauðhreinsað með brennslu á síðari stigum .
Getur hugsað sér að gerast kakóbóndi Ein kakóplanta getur borið marga ávexti .
Plantan ber karl- og kvenkyns blóm og frjóvgar sig sjálf , af blómunum vex svo kakóávöxturinn .
Kjörskilyrði kakóplöntunnar til að blómstra og bera ávöxt eru í heitu og röku loftslagi , en hún er ekki sólarsækin .
Þvert á móti dafna kakóplöntur best í skjóli undir öðrum og hærri trjám , til að mynda bananatrjám , sem hlífa þeim fyrir sólinni .
Líkt og vínþrúgur og kaffibaunir eru kakóbaunir viðkvæmar .
Uppskera er því misjöfn og dregur karakter sinn úr jarðvegi og af veðurfari ræktunarsvæðisins .
Bragð og gæði súkkulaðisins ráðast svo af þessum þáttum .
Þegar kakóávöxturinn er fullþroskaður er hann skorinn niður og tekinn í sundur .
Inni í honum er kjarni og í honum leynast kakóbaunirnar .
Þær eru fjarlægðar , en ávöxtinn sjálfan má svo nýta til átu og drekka safann úr honum .
Innfæddir brugga jafnvel áfengi úr safanum .
Baunirnar eru í eins konar hýði á þessu stigi , og þær þarf að þurrka vel .
Þeim er safnað saman á svæði sem ætlað er til þurrkunar , dreift vel úr þeim og þeim snúið reglulega og þær þannig sólþurrkaðar .
Ef rignir eru færanleg þök dregin yfir til að skýla baununum fyrir vætu .
Gæðaprófanir eru gerðar strax á ekrunni , en lengra er ekki gengið í framleiðslunni á sjálfu kakóinu eða súkkulaðinu þar , heldur eru baunirnar sendar í verksmiðjur þar sem vinnslan á súkkulaðinu fer fram .
Þar eru baunirnar brenndar líkt og gert er við kaffibaunir , en við brennsluna dauðhreinsast þær .
Þá er hýðið mulið utan af innsta kjarnanum og aftur er brennt og hreinsað , allt þar til að eftir stendur bara kjarninn , eða sjálfar baunirnar í engu hýði .
Þá tekur við mölun og baunirnar eru malaðar þar til þær mynda fínkorna massa .
Sá massi er svo pressaður þar til að fitan , eða kakósmjörið , skilst frá sjálfum kakómassanum .
Úr kakómassanum er unnið kakóduft eða massinn notaður til að búa til súkkulaði .
Þá er kakómassanum blandað aftur saman við kakósmjörið , en þar skipta hlutföllin öllu , það þarf að blanda ákveðið magn af fitu á móti massa , til að fá rétta bragðið fram .
" Þegar talað er um til dæmis 70% súkkulaði , þá er átt við að blanda kakósmjörs og kakómassa er samtals 70% af hráefninu , en súkkulaði inniheldur oftast líka einhvern sykur .
Alvörusúkkulaði inniheldur eingöngu kakósmjör sem unnið er úr kakóbaunum .
Það flokkast nánast sem guðlast meðal súkkulaðiunnenda að bæta annarri fitutegund við súkkulaðið , " segir Hafliði .
Hann segir oft skorta skilning á súkkulaðigerð sem faglegu viðfangsefni sem ber að nálgast af virðingu og samkvæmt viðteknum gæðastöðlum .
Það var ekki bara kakóframleiðslan sem heillaði í Brasilíu , heldur var Hafliði hugfanginn af landi og þjóð .
" Það er ótrúlega fallegt landslag þarna og gróðurinn var stórbrotinn .
Fólkið svo vingjarnlegt og glaðlynt , og ferskir ávextir og krydd á hverju strái .
" Hann segist jafnvel geta hugsað sér að setjast þarna að , gerast kakóbóndi og lifa á landsins gæðum .
" Eða flytja kakóplöntur hingað heim og koma fyrir í gróðurhúsi , gerast bara einyrki og rækta mitt súkkulaði sjálfur frá grunni .
" Súkkulaðitrufflur 150 ml rjómi 20 g hunang ( agasíu ) 100 g smjör 250 g dökkt súkkulaði 64% 1 msk jólate frá Te og Kaffi Súkkulaði til að hjúpa Setjið rjómann í pott og teið út í , hitið örlítið ( ca 50°c ) og takið af hellunni .
Hyljið með plastfilmu og látið standa í eina klukkustund .
Saxið súkkulaðið og setjið í skál .
Skerið smjörið í litla teninga og hafið það ekki of kalt .
Hitið rjómann aðeins aftur og sigtið teið frá með fínu sigti , það þarf að mæla rjómann aftur og bæta við ferskum rjóma þar til rjómablandan nær 150 ml .
Hitið því næst rjómann og hunangið saman upp að suðu og hellið svo yfir súkkulaðið .
Látið standa örlítið og hrærið síðan varlega saman út frá miðju þar til blandan er komin saman , bætið svo smjörinu út í og blandið vel .
Gott er að enda með töfrasprota svo blandan verði alveg kekkjalaus en passið að ekki komi loft í blönduna .
Hyljið skálina og setjið í kæli yfir nótt .
Mótið kúlur með höndunum eða skeið , setjið kúlurnar í ísskáp og látið stífna .
Hjúpið með hvítu eða dökku súkkulaði eftir smekk .
