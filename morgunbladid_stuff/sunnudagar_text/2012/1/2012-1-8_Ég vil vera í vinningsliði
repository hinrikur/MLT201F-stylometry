Rúnar Freyr Gíslason fer með stórt hlutverk í leikritinu Fanný og Alexander , fjölskyldusögunni sem Ingmar Bergman gerði vinsæla á sínum tíma .
Leikritið , í leikstjórn Stefáns Baldurssonar , var frumsýnt í Borgarleikhúsinu síðastliðinn föstudag , en þegar er uppselt á fyrstu fimmtán sýningarnar .
Auk þess að leika í Fanný og Alexander leikur Rúnar Freyr í Kirsuberjagarðinum og Nei ráðherra , en hann er einnig fastur gestur í Spurningabombunni sem Logi Bergmann Eiðsson stýrir á Stöð 2 .
Rúnar Freyr fer með hlutverk biskups í Fanný og Alexander .
" Það er nokkuð gaman og spennandi að setja sig í hlutverk biskups , sérstaklega af því að ég hef sjálfur verið leitandi í trúnni , " segir Rúnar Freyr .
" Svo vitum við öll af biskupsmálinu sem er ákaflega viðkvæmt og þar eru lýsingar ógeðfelldar .
Hugur minn hefur oft reikað þangað þegar ég stend á sviðinu og er harður í horn að taka við fjölskyldu mína .
Biskupinn Edward er verulega illur maður , en þá er verkefni mitt að komast að því hvaðan sú illska kemur því öll fæddumst við ofurlítil og saklaus .
Ég held að illska stafi oft af ótta , hræðslu við að eitthvað gerist sem maður fái ekki ráðið við .
Ef hræðslan og óttinn er yfirþyrmandi býr fólk sér til eigin ramma sem það fer ekki út fyrir og kemur fólki inn í þann ramma með góðu eða illu .
" Notarðu mikinn tíma til að setja þig inn í persónuleika þess sem þú leikur ? " Leikrit verður ekki fullskapað listaverk fyrr en það er sett á svið .
Sem leikari þarf ég að glæða persónu mína lífi og þess vegna fyllist höfuðið af hugsunum um það hvernig ég geti gert persónuna að heilsteyptum karakter .
Ég vil ekki vera bara Rúnar að flytja texta .
Ég þarf að finna til með persónunni , hvort sem hún er góð eða vond á sviðinu , vegna þess að ég er hún .
" Í leit að auknum þroska Finnst þér alltaf jafn gaman að leika ? " Mér finnst alltaf gaman að leika , en vissulega er það misgaman .
Ég hef lifað og hrærst í leikhúsinu í tólf ár , og nærst á því .
Það skiptir mig miklu með hverjum ég vinn og hvernig við vinnum saman .
Það sem heillar mig einna mest við leikhúsið er samvinna , það þegar hópur vinnur saman og hver og einn er hlekkur í keðju sem skapar sýningu .
Ég hef verið svo heppinn í Borgarleikhúsinu síðustu ár að þar er samstilltur hópur þar sem engum leyfist að vera með stæla og prímadonnuvesen .
" Ertu metnaðargjarn ? " Eftir tólf ár í leikhúsi hefur metnaðurinn aukist við hverja einustu sýningu .
Ég vil alltaf að sýning gangi vel og geri allt sem ég get til að hún verði sem best .
" En dregur það ekkert úr þér kraft þegar það gengur illa , leikrit fær vonda dóma og áhorfendur eru ekki hrifnir ? " Maður veit venjulega áður en kemur að frumsýningu hvort sýning hefur tekist eða ekki .
Ef hún mistekst er ástæðan venjulega sú að verkið var illa valið .
Ég lít svo á að það sé ekki dómur yfir neinum þótt sýning gangi ekki .
Það þarf svo mikið til að leiksýning svínvirki .
Allt þarf að smella saman : búningar , leikmynd , lýsing , leikstjórn , leikaraval , samstarfið , smink og hár .
Þótt sýning gangi ágætlega þá kemur það sjaldan fyrir að ég hugsa : Þetta var fullkomið .
Stundum leik ég í skrýtnum sýningum sem ég veit að eru einungis fyrir fámennan hóp .
Einhvern tímann grínuðumst við leikararnir með það að ákveðin sýning sem við lékum í væri bara fyrir Aragötuna og Tjarnargötuna , það er að segja Svein Einarsson og Vigdísi Finnbogadóttur , fagmenn sem sjá sitthvað í leiksýningum sem ekki allir sjá .
" Þú sagðir í upphafi að þú værir leitandi í sambandi við trúna .
Af hverju ? " Ég fór í gegnum mjög erfiðan skilnað .
Við Selma vorum saman í mörg ár og eigum tvö börn saman .
Það var aldrei á dagskrá að skilja .
Við skilnað fer maður að skoða sjálfan sig og spyr : " Hvaða mistök gerði ég ? Ætla ég að endurtaka þau mistök ? Hvað olli því að þetta fór svona ? " Maður horfist í augu við eigin galla , spyr sig hvort maður hafi verið of hrokafullur og óheiðarlegur , of hræddur eða stjórnsamur og leitar eftir auknum þroska .
Ég hef verið að taka sjálfan mig í gegn .
Ég hef hugleitt , hitt fólk , unnið ákveðna vinnu og lesið sjálfshjálparbækur .
Um leið íhuga ég hvort til er æðri máttur og velti fyrir mér tilgangi lífsins .
Ég spyr mig hvort maðurinn eigi stöðugt að moka sjálfur eða treysta á æðri mátt .
" Ertu kominn að niðurstöðu ? " Einhvern tíma var mér sagt að þegar kæmi að trú á æðri mátt nægði að maður segði : " Kannski " .
Það eitt væri mjög gott skref til að byrja með .
Áður fyrr sagði ég : " Nei , það er ekki möguleiki að til sé æðri máttur , við ráðum lífi okkar og maður gerir hlutina upp á eigin spýtur og getur ekki kennt neinum um ef manni mistekst .
" Þetta var einstaklingshyggjan í mér .
Nú er ég leitandi .
Ég ætla mér samt ekki að vera með neinn boðskap hér því ég er byrjandi í þessum fræðum .
" Skilnaður ykkar Selmu Björnsdóttur rataði í blöð og það var mikið um hann rætt .
Tekur ekki á að sjá að erfiðleikar manns í einkalífi séu komnir á forsíður blaða ? " Fyrir tíu árum hefði ég verið mjög viðkvæmur fyrir slíkri opinberri umfjöllun .
En ég er kominn með þykkan skráp varðandi umfjöllun og skrif í fjölmiðlum .
Yfirleitt er það sem gerist á síðum blaðanna , og sérstaklega í ákveðnum fjölmiðlum , ekki raunveruleiki heldur tilbúningur .
Ein hlið á máli er sett fram og skreytt með myndum en sú frétt getur aldrei sýnt raunveruleikann af því að lífið er svo miklu flóknara en fyrirsögn og mynd .
Það er líf mitt og vinna sem skiptir máli en ekki hvað er sagt í blöðunum .
" Mikið bullað eftir hrun Þú lærðir stjórnmálafræði á sínum tíma , er það ekki rétt ? " Ég var hálfnaður í námi í stjórnmálafræði í Háskóla Íslands þegar ég fór í prufu í Hárinu árið 1994 og fékk hlutverkið .
Ég sótti síðan um í Leiklistarskólanum og hætti í stjórnmálafræði .
" Hefurðu mikinn áhuga á stjórnmálum ? " Um tvítugt var ég mjög hrifinn af frjálshyggjunni og þeirri hugmynd að ríkið hefði sem minnst afskipti af fólki .
Ég var heillaður af hugmyndum Johns Locke um að maðurinn sem moki skurðinn eigi skurðinn , alveg eins og málarinn á málverkið sem hann málar .
Þetta er grunnurinn að minni pólitík .
Ég hef engan áhuga á íslenskri pólitík í dag .
Hún er of persónuleg og málefnasnauð og menn skipta um skoðun á einni nóttu eftir því hvað hentar þeim .
Maður sér blóðuga baráttu innan flokka og oft ýtir þessi leikur undir lægstu hvatir manna .
Þetta heillar mig ekki .
En það sem fer mest í taugarnar á mér varðandi íslenska pólitík er þegar 63 alþingismenn telja sig geta sagt mér hvernig ég eigi að lifa og haga mér .
Það er ekki hlutverk alþingismanna að ákveða slíkt .
Eins og aðrir er ég hugsi yfir því sem gerðist hér í hruninu en mikið hefur verið bullað eftir hrunið og það furðulegasta er þegar fólk heldur því fram að það sé frjálshyggjunni að kenna að ofvaxið ríkisapparat fór nánast á hliðina með ríkisábyrgð á einkareknum bönkum , með ríkisrekinn Seðlabanka og ríkisrekið fjármálaeftirlit .
Ég skil ekki hvernig fólk getur haldið þessu fram .
" Hugsa um sjálfan mig og börnin Aftur að listaheiminum .
Eru leikarar mjög uppteknir af sjálfum sér ? " Við erum uppteknir af sjálfum okkur og það er vegna þess að á sviðinu leggjum við hjartað og sálina í það sem við erum að gera .
Ef maður ætlar að vera góður leikari verður maður að vera tilbúinn að opna sig algjörlega og sýna inn í sál sína .
Í þannig umhverfi er maður hræddur við að fá slæma dóma og vera hakkaður niður opinberlega .
Það þarf reyndar ekki leikara til að vera viðkvæmur fyrir slíku .
" Hvað um einkalífið , ertu í sambandi ? " Ég er ekki í sambandi .
Ég er að leita að sjálfum mér .
Þar byrjar allt .
Sá sem hefur ekki sterka sjálfsmynd getur ekki haft áhrif á líf annarra .
Núna læt ég mér nægja að hugsa um sjálfan mig og börnin mín .
Það er fullt verkefni .
" Hvað eru börnin mörg ? " Ég á þrjú yndisleg börn .
Tvö með Selmu , fimm og níu ára , og svo á ég tólf gamla stelpu sem ég vissi ekki af lengi en hitti fyrir tveimur árum .
Fyrir níu árum fékk ég að vita að ég ætti dóttur og fór þá að vinna í því eins og allir feður myndu gera að fá að hitta hana .
Hún bjó þá úti í Danmörku hjá foreldrum sínum og svo ég hitti hana í hittiðfyrra .
Þegar ég hitti hana þurfti engar frekari sannanir fyrir faðerninu því hún er alveg eins og ég .
Ég á gott samband við foreldra dóttur minnar og hún er í góðu sambandi við mig og yngri börnin sem dýrka hana .
Hún kom eins og sólargeisli inn í mitt líf .
" Varstu ekkert reiður vegna þess að hafa ekki vitað af henni fyrr ? " Nei , alls ekki , bara sár yfir að missa af þessum árum , en það er ekkert hægt að staldra við það .
Ég held að reiði sé hræðilegur hlutur því hún eyðileggur bara fyrir manni .
Reiði og gremja ýta undir sjálfsvorkunn og sjálfsvorkunn leiðir til þess að fólk gerir alls kyns heimskulega hluti .
Ég vil vera í vinningsliði .
Ég er bjartsýnn að eðlisfari og geri alltaf ráð fyrir að hlutirnir fari vel .
Þannig vil ég vera .
" 