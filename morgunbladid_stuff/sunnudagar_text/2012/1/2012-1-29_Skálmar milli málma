Þegar þrasssveitin Anthrax limaði gamla söngvarann , Joey Belladonna , aftur inn fyrir Big Four-tónleikaferðina með Metallica , Megadeth og Slayer sumarið 2010 lifnaði yfir flösufeykjum vítt og breitt um heiminn .
Gullaldarliðið var hér um bil komið saman á ný .
Einn vantaði þó , gítarleikarann Dan Spitz .
Engu tauti varð við hann komið enda hefur hann haslað sér völl á nýjum vettvangi , sérhæfir sig nú í smíði eðalúra .
Eftir tólf ár í eldlínunni með Anthrax gerðist gítarinn Dan Spitz leiður árið 1995 .
Hann yfirgaf því sveitina og reri á glæný mið. Ritaði sig inn í nám í úrsmíði við Bulova-skólann í Bandaríkjunum .
Spitz mændi ekki í gaupnir sér í Bulova , lauk þriggja ára námi á helmingi styttri tíma og sló í leiðinni meira en hálfrar aldar gamalt met .
" Ég áttaði mig fljótt á því að ég hafði engu minni ástríðu til úrsmíði en tónlistar , " segir Spitz á heimasíðu sinni , spitzwatch.com .
Stórkostleg upplifun í Sviss Hann var ekki hættur , í kjölfarið bauðst Spitz styrkur til náms í einum virtasta úrsmíðaskóla í heimi , WOSTEP í Sviss , en sá ágæti skóli tekur aðeins inn tíu nemendur á ári og standa dyrnar þeim opnar allan sólarhringinn – allt árið um kring .
Spitz segir dvölina í skólanum hafa verið stórkostlega upplifun , þar hafi hann lagt nótt við dag til að búa til listaverk .
" Það var dásamlegt að geta gefið handverkinu lausan tauminn óháð fé og tíma .
" Að námi loknu var Spitz ráðinn til starfa sem sérfræðingur hjá hinu virta fyrirtæki Chopard sem eingöngu framleiðir eðalúr .
Höfuðstöðvar Chopard eru í Sviss en Spitz starfaði á verkstæði fyrirtækisins í New York .
Eftir eitt ár hjá Chopard söðlaði Spitz um , að þrábeiðni gömlu félaganna , og gekk aftur til liðs við Anthrax árið 2005 .
Túraði með sveitinni í tvö ár .
Af því tilefni þurfti hann að endurnýja hljóðfærakost sinn en Spitz hafði gefið alla gítarana sína til góðgerðarmála og meira að segja rifið stereógræjurnar úr bílnum .
Enda þótt Spitz hefði yndi af því að dusta rykið af gömlu riffunum togaði úrsmíðin áfram í hann .
Það fór því svo að hann yfirgaf Antrax aftur tveimur árum síðar – í miklu bróðerni .
" Ég er ekki viss um að menn geri sér almennt grein fyrir því en Danny er kominn í hóp fremstu úrsmiða í heimi .
Það eru þvílíkir eðalgripir sem hann smíðar , " sagði hinn gítarleikarinn , Scott Ian .
Undanfarin ár hefur Spitz meðal annars unnið fyrir lúxusvörumerkið Leviev , sem er í eigu ríkasta manns Ísraels , Levs Levievs , og einbeitt sér að eigin úrsmíði , SpitzWatch .
Þar er hvergi slegið af kröfum .
Spitz hefur einnig lagt sitt af mörkum til að eyða fordómum gagnvart einhverfu en hann á fjögurra ára gamla tvíbura , með eiginkonu sinni , Candi , sem greindir hafa verið með einhverfu .
Enda þótt Anthrax-árin séu að baki heldur Spitz sér ennþá við efnið með eigin hljómsveit en í henni er meðal annarra Peter Baltes , fyrrverandi bassaleikari þýska málmbandsins Accept .
Síðustu tvö og hálft árið hefur Spitz líka gefið eigin gangverki aukinn gaum en hann fór í opna hjartaaðgerð sumarið 2009 .
Spitz , sem fagnar 49 ára afmæli sínu nú um helgina , fann fyrir andnauð og lét lækni hlusta á sér brjóstið í öryggisskyni .
Fáeinum tímum síðar fór hann undir hnífinn .
" Þetta var ótrúlegt .
Kransæðin reyndist 90% stífluð .
Hvernig gat þetta komið fyrir mig , mann sem æfir á hverjum degi , hvorki reykir né drekkur og sneiðir hjá rauðu kjöti ? Finnir þú fyrir andnauð eða brjóstverkjum brunaðu þá beint til læknis .
Fyrst þetta kom fyrir mig getur þetta hæglega komið fyrir þig ! " Dan Spitz er víð góða heilsu í dag .
