Listamennirnir Ásmundur Ásmundsson og Ragnar Kjartansson komu fram í gervi jólasveina í i8 galleríi á föstudag .
Þeir komu fyrst fram sem jólasveinar í Nýlistasafninu fyrir áratug og hafa flakkað á milli listastofnana síðan .
Óhætt er að segja að fréttatilkynningin sem barst af þessu tilefni sé óvenjuleg , að minnsta kosti úr smiðju jólasveina , en þar segir meðal annars að þeir fari yfir helstu þjóðmál liðins árs : " Í þessari hárfínu samfélagsádeilu er engu og engum eirt og er gamanið sjaldan langt undan .
Vel má ímynda sér að grallaraspóarnir tækli sjóðheit deilumál svo sem Icesave-deiluna með leiftrandi kímnina eina að vopni .
Börnin kætast yfir galsakap sveinanna en fullorðna fólkið notar hugvekju þeirra til að íhuga að víða er pottur brotinn í þjóðfélaginu .
" " Finnst þér þetta ekki snilldarleg fréttatilkynning ! ? " spyr Ragnar er hann verður á vegi blaðamanns .
" Ekkert á íslensku hljómar jafnleiðinlega og þegar maður segir : Víða er pottur brotinn .
" – Af hverju jólasveinar ? " Við erum bara búnir að gera þetta síðustu tíu árin , alltaf á þrettáandanum , til að gleðja börnin .
" Og það eru orð að sönnu , jólasveinarnir sem stormuðu inn í húsakynni i8 voru ekkert ólíkir öðrum jólasveinum .
Þeir töluðu digurbarkalega , hlógu hátt og voru skemmtilegir .
Kannski það hafi verið gjörningurinn ? Pétur Blöndal pebl@mbl.is 