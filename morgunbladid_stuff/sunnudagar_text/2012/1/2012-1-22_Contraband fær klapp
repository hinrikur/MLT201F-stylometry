Það var varla bílastæði að fá , enda ég og minn ektamaður sein fyrir .
Við tróðum okkur í bílastæði við íbúðarblokk , vafalaust einhverjum til mikils ama .
Börðumst í gegnum kuldann og upp tröppurnar að Laugarásbíói .
Gengum inn í poppilminn og stjörnusúpuna þar sem ljósmyndarar tóku myndir af áhugaverðum gestum .
Ekki mér samt .
Það verður að viðurkennast að ég var nokkuð spennt að sjá myndina Contraband og eru ástæðurnar nokkrar .
Í fyrsta lagi eru Íslendingar að gera það gott í Mekka kvikmyndaheimsins .
Í öðru lagi er Mark Wahlberg búinn að vera í miklu uppáhaldi hjá mér síðan ég sá Boogie Nights .
Í þriðja lagi er Reykjavík-Rotterdam ofarlega á lista yfir uppáhalds íslenskar bíómyndir og í fjórða lagi finnst mér draumur að eiga barnlaust stefnumót með eiginmanninum af og til .
Þar sem við vorum sein , eins og er von mín og vísa , var ekki pláss fyrir okkur hjónakornin í aðalsalnum .
Við komum okkur fyrir í minni bíósal og ég hvíslaði að eiginmanninum : Við missum þá af ræðu leikstjórans .
En leikstjórinn sá aumur á okkur óskipulagða fólkinu og hélt litla tölu þar sem hann talaði um að það væri svolítið skrítið að frumsýna bíómynd á Íslandi sem hefði verið á toppnum í Ameríku um síðustu helgi .
Ég get rétt ímyndað mér að það sé skrítin tilfinning .
Mér finnst meira að segja skrítið þegar einhver vitnar í það sem ég skrifa , geri ekki ráð fyrir að nokkur lesi það .
Þá var komið að myndinni að byrja og það góða við frumsýningar er að þær eru auglýsingalausar .
Hallelúja .
Það kom örlítill kvíðahnútur í magann í fyrstu þar sem kynningin á persónunum og byrjunin á myndinni virkaði svolítið kjánaleg .
Ég myndi til að mynda aldrei segja : Þetta er bróðir minn , þegar ég svara í símann og læt manninn minn vita hvern ég er að tala við .
Ég segi einfaldlega nafnið á honum því ég gef mér að hann viti hvað bróðir minn heitir .
En kjánahrollurinn hvarf á fyrstu tíu mínútunum og svei mér þá , ég var bara ekkert síður spennt yfir þessari mynd en íslensku útgáfunni .
Það var líka gaman að sjá hvað hægt var að gera brjálæðislega flotta hasarsenu þegar aðgangur að fjármagni varð hægari .
Að öllum leikurum ólöstuðum stóð Giovanni Ribisi klárlega upp úr .
Þetta var í fyrsta skiptið sem ég sá hann í öðru hlutverki en sem nördalegan bróður Phoebear í Friends og hann var virkilega sannfærandi götukrimmi .
Íslendingastoltið sagði líka til sín þegar Ólafur Darri birtist á tjaldinu og finnst mér að fjölmiðlar hefðu alveg mátt gera meira úr hans hlutverki í þessari mynd , enda er hann frábær .
Það var nú ekki lítið fjallað um Ingvar Sigurðsson þegar hann lék í Harrison Ford-myndinni K19 : The Widowmaker .
Í litla salnum var ekki klappað að myndinni lokinni en mig langaði óneitanlega til þess .
Vel gert , svo sannarlega .
Ég nota því tækifærið núna .
Klapp , klapp , klapp , klapp , klapp .
Signý Gunnarsdóttir signy@mbl.is 