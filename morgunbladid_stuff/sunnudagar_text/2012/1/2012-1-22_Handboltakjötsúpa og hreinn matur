Í upphafi nýs árs er við hæfi að horfa til baka um leið og maður veltir fyrir sér hvað koma skal .
Það er ýmislegt sem kemur á óvart í matvælaframleiðslu og veitingamennsku á Íslandi þegar grannt er skoðað sem endurspeglast vel í stóra iðnaðarsaltsmálinu sem hefur verið plássfrekt í öllum fréttatímum síðustu viku .
Ég verð að viðurkenna að þetta mál ásamt áburðarmálinu og þeirri staðreynd að gróðurhús undir erfðabreytt bygg þoldu ekki íslenska veðráttu ( sem betur fer yfir hávetur ) hafa valdið mér gríðarlegum vonbrigðum og eftir þetta á ég erfitt með að treysta eftirlitstofnunum ríkisins .
Fyrir mann eins og mig , sem hefur staðið í því að opna marga veitingastaði þar sem gerðar eru gríðarlegar kröfur á veitingamenn frá eftirlitsstofnunum og litlir möguleikar á tilslökun sem ég hef alltaf talið af því góða enda eiga þessir hlutir að vera í lagi , er erfitt að sjá þessa brotalöm á opinberu regluverki .
Enda fyndist mér eðlilegt að landsmenn gætu gert sömu kröfur á eftirlitsstofnanir og tel ég okkur eiga inni umtalsvert betri skýringar á þessum málum en nú hafa komið fram .
Ég ímynda mér að í upphafi hvers árs hugsum við svipað , laga mataræðið , borða hollara , hreyfa okkur meira o.s.frv. Það er ákveðin kaldhæðni í því að oft á undanförnum vikum hef ég samtímis tekið á í ræktinni og horft á Rachel Ray brasa amerískan nútímaheimilismat sem varla getur talist heilsufæði en er oft girnilegur á skjánum .
Nú keppast margir skyndibitastaðir við að auglýsa hollusturétti sem er hjákátlegt til dæmis þegar skyndibitastaður sem sérhæfir sig í að selja hamborgara og franskar beint í bílinn út um lúgu kallar sig heilsustað , margir heilsuréttir staðanna eru í raun bara örlítið minna óhollir en venjulegu réttirnir .
Eftir þessar vangaveltur mínar er ég enn þá sannfærðari í trú minni um að best er fyrir okkur að borða hreinan mat , eins lítið unninn og helst með " andliti " þ.e.a.s. að við þekkjum framleiðandann , áherslur , ástríðu og uppruna .
Ég hef dásamað íslensku kjötsúpuna hér í pistlum mínum áður en það verður aldrei of oft gert , sú hefð skapaðist hjá okkur á veitingastaðnum að bjóða upp á kjötsúpu yfir leikjum handboltalandliðsins þar sem hópur fólks kom saman til að horfa .
Ég er ekki frá því að þetta hafi áhrif því ég gleymdi súpunni fyrir leikinn gegn Króötum sem strákarnir töpuðu , dóttir mín skammaði mig fyrir það og minnti mig á að í einhverju stórmótinu hefði ég ákveðið að elda rétti frá mótherjunum á leikdag , sem vísaði á tap en þegar kjötsúpan var á boðstólum fylgdi ávallt sigur , einhverntímann var ég þó fullviss um að þetta snérist bara um þjóðlegan íslenskan mat og bauð upp á plokkfisk sem varð reyndar til þess að strákarnir gerðu jafntefli .
Þess vegna eldaði ég úrvalskjötsúpu fyrir leik Íslands og Noregs sl. miðvikudag og var þess vegna sennilega einn af fáum Íslendingum aldrei efins um sigur Íslands .
Varð reyndar hugsað til hópsins sem studdi strákana með okkur yfir stóra skjánum í veislusalnum og er þess fullviss að flestir í hópnum elda kjötsúpu eða langar alla vega í kjötsúpu yfir leikjunum .
Nú er þorrinn genginn í garð sem er einn af okkar fallegu matarhefðum sem verða alltaf vinsælli og vinsælli , ég er gríðarlega stoltur af þessum sið , hlakka til að bragða á kræsingunum og dreypa á þorrabjórnum verð reyndar að viðurkenna að súrmaturinn lærist seint en ég mun halda áfram að reyna , hér langar mig að nota tækifærið að hrósa öllum Íslendingum sem blóta þorra og sérstaklega þeim sem kynna þennan skemmtilega sið fyrir ungu kynslóðinni til dæmis í skólamötuneytum , leikskólum og í fjölskylduboðum .
ÁFRAM ÍSLAND ! 