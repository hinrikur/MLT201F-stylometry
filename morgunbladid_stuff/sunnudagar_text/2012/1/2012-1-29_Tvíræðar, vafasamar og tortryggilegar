Um kveikjuna að röð ljósmyndaverka sem birtist í nýrri bók Katrínar Elvarsdóttur ljósmyndara , segir hún : " Að vera inni og horfa út .
" Í bókinni birtist óræður myndheimur og einskonar saga sem byggist á tilfinningu frekar er röklegri framvindu .
Katrín fer sínar leiðir í sköpuninni .
Einar Falur Ingólfsson efi@mbl.is Tvíræður ; óviss , vafasamur ; grunsamlegur , tortryggilegur .
Þannig skýrir Ensk-íslenska orðabókin orðið Equivocal , heitir nýrrar bókar Katrínar Elvarsdóttur myndlistarmanns .
Á kápu bókarinnar eru rauð sviðstjöld og þegar hún er opnuð má sjá röð ljósmyndaverka , alls á fimmta tuginn , og vissulega er andrúmsloftið óvisst og grunsamlegt .
Áhorfandanum er látið eftir að geta í merkingu og lesa sögu úr ljósmyndunum sem eru margar teknar í rökkvuðum herbergjum þar sem horft er út um glugga ; gluggatjöld eru áberandi sem og glerið , þessi skil milli heima .
Fólk er á nokkrum myndanna ; ung stúlka horfir í augu áhorfandans , á annarri mynd snýr kona baki í okkur á sama stað .
Rautt er áberandi , og auga ljósmyndarans gælir við yfirborð hlutanna .
Það er rík tilfinning fyrir áferð í þessum óræða myndheimi .
" Ég tók mynd af sjónvarpsherbergi árið 2007 , þar sem sést hlynur úti í garði fyrir utan gluggann .
Þarna er sófi og birtan er rauð .
Það var upphafið og ég ákvað að taka fleiri myndir í þessum stíl , " segir Katrín .
Ljósmyndavélin er hennar miðill .
Hún lauk námi frá Art Institute of Boston árið 1993 og hefur verið ötul við sýningarhald , er ein af listamönnum Gallerí Ágústs við Baldursgötu .
Árið 2005 kom út bók hennar Mórar-nærvídd með svarthvítum ljósmyndum teknum á ódýra Holga-myndavél , móskukenndar og dularfullar , en á annan hátt en litmyndirnar í nýju bókinni sem spruttu út frá myndinni úr sjónvarpsherberginu .
" Ég fór markvisst að leita að myndefni og vann að þessari myndröð næstu þrjú árin , hér heima og erlendis .
Ég blanda saman ýmsum stöðum og þráðurinn spannst um leið og ég myndaði .
Ég var sífellt að mynda og sía réttu myndirnar úr og var að lokum komin með þetta úrval , hálfgerða sögu , sem hefur ekki hefðbundið upphaf , miðju og endi .
Þetta er ákveðin stemning .
" Þegar Katrín er spurð að því hverjar kveikjurnar að þessari röð mynda hafi verið , svarar hún : " Að vera inni og horfa út .
Ef ég tala aftur um þessa mynd úr sjónvarpsherberginu , þá tók ég myndina um sumarnótt , það var bjart úti en drungalegt inni og sjónarhornið fannst mér spennandi .
" Skrásetur ekki þekkjanlega staði Um ljósmyndun Katrínar má segja að hún sé huglæg og stemningarnar óræðar .
" Jú , ég er ekki að skrásetja þekkjanlega nafngreinda staði .
Ég vil helst ekkert tala um staðsetninguna , það þvælist bara fyrir fólki sem sér verkin .
Ef ég segi Stykkishólmur þá gæti það spurt hvort þetta væri rauða húsið þar .
" En hvað um fólkið í myndunum ? " Fólkið hef ég valið sérstaklega inn í stemninguna sem ég hef í huga og þetta er allt fólk sem ég þekki .
Fjölskylda og vinir .
Fyrir myndirnar í þessu verki hafði ég valið nokkra einstaklinga að vinna með og svo langaði mig að mynda aðra á sömu stöðum í sömu fötum , en á öðrum aldri en fyrri fyrirsæturnar .
Á einni myndini eru ung stúlka og eldur en í annarri eldri kona og sami eldur .
Í einni mynd sér aftan á strák úti í skógi en í annarri framan á mann í skóginum .
Þarna birtast ákveðnar pælingar um tímalínu og spurningar vakna : er þetta sama fólkið eða annað fólk á sama stað ? " Áhorfandinn á að fá tilfinningu fyrir aðstæðum , og spurningunum , þetta er ekkert sem Katrín vill upplýsa okkur um .
" Þetta á ekki að vera augljóst , frekar óræðar vísanir .
Það er gott ef fólk áttar sig smám saman á tenginum milli mynda .
" Katrín hefur á síðustu árum haldið sýningar með stökum verkum eða litlum seríum úr þessari röð , Equiviocal .
Hver er munurinn á því að sýna stök myndverk eða setja þau fram í bók ? " Þegar ég byrjaði á þessari röð , 2007 , var ég að vinna að sýningu og var ekkert með bók í huga .
Ég sýndi sum verkanna 2008 og fljótlega eftir það fæddist hugmyndin að vinna heila bók .
Ég hefði ekki unnið þetta lengi að þessari seríu hefðu verkin bara verið hugsuð fyrir sýningu .
Bókin varð til þess að ég tók lengri tíma og hélt áfram að bæta nýjum þáttum í heildarverkið .
Í raun finnst mér þetta nú virka betur sem bók en sem sýningarverkefni , " viðurkennir hún .
" Þar sem ég hef sýnt þessar myndir hafa fá verk komist upp hverju sinni en þá hef ég líka getað farið ýmsar leiðir í framsetningunni .
Farið til dæmis út í drungalega stemningu eða lagt áherslu á liti og form .
Í bókinni get ég raðað þessu saman á ákveðnari hátt , búið til frásagnarlínu og stjórnað betur hvernig fólk skynjar þetta .
" Tíminn þegar hún var að alast upp Þessar myndir Katrínar eru iðulega teknar á einhverskonar skilum .
Stórisar í gluggum vekja upp minningar úr bernsku , þetta er óræður tími .
" Ég vel ekki að mynda á stöðum þar sem nýjasti Mac-skjárinn lendir á myndinni , " segir hún og brosir .
" Inni í húsunum er sá tími þegar ég er að alast upp , og enn eldri .
Af hverju ? Gæti verið einhver nostalgía eða hrifning sem býr í mér .
Þegar ég sé staði sem ég hrífst af bið ég oft um að fá að mynda þar .
Í Póllandi sá ég gamalt hús sem ég hreifst af og sagði við eigandann að ég væri að safna myndum úr gömlum húsum , hvort ég mætti mynda .
" Þetta er ekkert gamalt hús , það var byggt árið 1940 , " sagði maðurinn móðgaður .
" Katrín hlær .
Hún notar orðið nostalgíu en það má líka tala um ljóðræna stemningu í bókinni .
Katrín segir langan tíma hafa farið í að búa til myndflæðið , velja myndir , raða þeim saman , og hreinsa hugsunina eins og hún birtist í verkinu .
Bíómyndir voru ástæðan Um tíma eftir að Katrín lauk námi starfaði hún við tísku- og auglýsingaljósmyndun .
Eftir að hafa búið í New York um aldamótin síðustu hefur hún starfað að sinni eigin skapandi ljósmyndun .
Hún hefur unnið með ýmsar myndraðir , eins og nú og áður í Mórum , en þótt útlit verkanna sé ólíkt frá einni seríu til annarrar er andrúmsloftið iðulega dularfullt í þessum verkum .
" Mórar var meira um Ísland , allar myndirnar voru teknar hér heima og fólk þekkti kannski staðina þótt myndirnar væru óskýrar , en þessi verk eru frekar landamæra- og tímalaus .
En ég hef iðulega hugsað verkin mín í seríum , það heldur manni við efnið .
Það tekur langan tíma að vinna að hverri .
Stundum er ég komin með nokkrar myndir sem ég ætla að gera að einhverju en hætti svo við , það er allur gangur á því .
En ég er alltaf með nokkrar hugmyndir í gangi , og stundum fara þær í allt aðra átt en ég ætla í byrjun .
" En sækir Katrín sér stuðning í andrúmsloft verka annarra listamanna , ljósmyndara , rithöfunda ...
? " Örugglega í verk ljósmyndara og myndlistarmanna , en ég sæki mest í bókmenntir og bíómyndir , " segir hún .
" Þar sem ég hrærist mikið í þessum myndlistarheimi tek ég líklega ekki eins eftir því , en bækur og kvikmyndir , þangað hef ég sótt .
Ég var mikið að lesa Haruki Murakami þegar ég vann að þessum verkum og í þeim er oft einskonar súrrealismi ; persóna er á tveimur stöðum á sama tíma , og það hefur allt áhrif – þótt maður geti aldrei sagt hvað síast inn .
Líklega voru bíómyndir ástæða þess að ég fór út í ljósmyndun á sínum tíma .
Ég fór sautján ára á Franska kvikmyndahátíð og uppgötvaði þann miðil .
Ég man til dæmis hvernig allskonar ljósmyndarammar birtust í Moon in the Gutter ( La Lune dans le caniveau ) eftir Beineix .
Það varð til þess að ég fékk meiri áhuga á ljósmyndum .
Ég hef sótt kvikmyndahátíðir og lagt mig eftir ákveðnum kvikmyndum , en hef samt ekki haft áhuga á að fara út í þann miðil sjálf .
" Sínar sögur segir Katrín nefnilega í ljósmyndaröðum .
