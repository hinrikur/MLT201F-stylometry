Svo ung var Samantha Fox þegar hún sat fyrst fyrir ber að ofan í breska götublaðinu The Sun að leyfi þurfti frá foreldrum hennar .
Á því stóð ekki en móðir hennar hafði upprunalega sent blaðinu heimatilbúnar myndir af dóttur sinni á æsilegum undirfatnaði .
Sextán ára fyrirsæta hefur ekki í annan tíma birst á þeim síðum og allmörgum var brugðið en öðrum augljóslega skemmt , því blaðið gerði fjögurra ára samning við sprundið , sem var kjörið Blaðsíðu þrjú-stúlka ársins þrjú ár í röð , frá 1984-86 .
Eftir þá sigurgöngu lagði Samantha Fox brjóstin á hilluna , ef svo má að orði komast , og sneri sér að tónlistinni .
Hún var í raun listaspíra í grunninn , hafði frá blautu barnsbeini leikið á sviði og stofnað sína fyrstu hljómsveit fjórtán ára gömul .
Sá þar um sönginn .
Fyrsta breiðskífa Fox , Touch Me , kom út 1986 , þegar hún stóð á tvítugu , og féll í frjóa jörð .
Titillagið fór alla leið í þriðja sæti breska vinsældalistans og í fjórða sæti listans vestan Atlantsála .
Annað lag Do Ya Do Ya ( Wanna Please Me ) náði einnig lýðhylli í Bretlandi .
Önnur plata Fox , sem bar einfaldlega nafn listakonunnar , gekk líka ágætlega og komst lagið Nothing ' s Gonna Stop Me Now í áttunda sæti breska listans .
Næstu tvær plötur , sem komu út 1988 og 1991 , gengu heldur verr og sama máli gegnir um fimmtu hljóðversplötuna frá 1998 , þrátt fyrir mergjaðan titil , 21st Century Fox .
Tvær hljóðversplötur komu á síðasta áratug og fengu þær einhverja spilun á dansstöðum í Skandinavíu .
Samtals hefur Fox selt um 30 milljónir platna um heim allan .
Faðir Fox var upphaflega umboðsmaður hennar en upp úr sambandi þeirra slitnaði þegar hún sakaði hann um að hafa dregið sér fé .
Þegar Patrick Fox lést árið 2000 hafði hann hvort heyrt né séð dóttur sína í tíu ár .
Í tilefni af aldarfjórðungsafmæli Blaðsíðu 3-myndanna í The Sun 1995 sat Fox aftur fyrir í blaðinu .
Allt ætlaði um koll að keyra og blaðið neyddist til að setja aðrar fyrirsætur út á guð og gaddinn , til að geta birt myndir af Fox alla afmælisvikuna .
Ári síðar gladdi hún aðdáendur sína með því að fækka fötum í bandaríska tímaritinu Sprelligosa ( e. Playboy ) .
Síðast var leitað til Fox árið 2008 , þegar lesendur breska götublaðsins , The Daily Star , völdu hana bestu Blaðsíðu þrjú-fyrirsætu allra tíma .
Lét hún sig ekki muna um að fella toppinn af því tilefni , 42 ára að aldri .
Fox hefur verið með annan fótinn í sjónvarpi hin síðari ár , bæði í leiknu efni og veruleikaþáttum .
Hjörtu ófárra karlmanna rifnuðu í tvennt árið 2003 þegar Fox upplýsti að hún ætti í ástarsambandi við aðra konu , umboðsmann sinn , Myru Stratton .
Spurð hvort hún væri samkynhneigð svaraði Fox : " Ég veit ekkert um það , ég er hins vegar klár á því að ég elska Myru út af lífinu og vil eyða lífinu með henni .
" Strákar , ekki refsa gömlu veggmyndunum ykkar ! 