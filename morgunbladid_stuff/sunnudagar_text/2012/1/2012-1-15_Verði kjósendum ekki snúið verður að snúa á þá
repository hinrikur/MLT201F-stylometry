Jón Gnarr mætti sem borgarstjóri í Kastljós .
Við hann gat verið margt að ræða , því borgaryfirvöld höfðu svo sannarlega ekki gert neitt nema axarsköft í viðbrögðum sínum við fannfergi og hálku .
Höfuðið var svo bitið af klúðursskömminni með fáráða yfirlýsingum um sand , sem hefði þá eiginleika að það þyrfti að sópa honum af götunum aftur þegar hlánaði og borgin hefði uppgötvað að umhverfisvinir væru á móti salti .
Á meðan slíkur fróðleikur var lesinn yfir borgarbúum lágu margir þeirra brotnir um alla ganga á neyðarmóttökum og þurftu því að bíða lengur hjálpar en ella og margir lágu að auki marðir og bláir heima hjá sér og aðrir komust hvurgi .
Þrátt fyrir þetta óstand allt í borginni var ekki laust við að kastljósáhorfandi fyndi fyrir samúð með Jóni Gnarr Kristinssyni í viðtalinu .
Frægt skáld og farið hefði kannski fært þá samúð undir það sem skáldið kallaði aumingjadekur Íslendinga , því lamið var á Jóni og fátt um haldgóðar varnir .
En það var ekki það .
Jón virtist svara ærlega , að vísu stundum út í loftið , svona dálítið eins og annar góður dáti gerði stundum í sinni bók .
En það skein í gegn að honum hafði verið fengið sæti sem honum leið ekki mjög vel í og vissi ekki alveg til hvers var ætlast af þeim sem þar sæti .
Og það er verkurinn .
Í því sérstaka andrúmslofti sem ríkti eftir bankafall og pottaglamursuppþot þótti mörgum að það væri bara gott á gamla stjórnmálahyskið að kjósa menn úr skemmtiþáttum , sem lofuðu að svíkja allt sem þeir gætu , nema það eitt að koma upp sælureit fyrir ísbirni í borgarlandinu .
Mörgum þótti þetta allt að auki bæði fyndið og skemmtilegt .
En það var bara ekki allt sem sýndist .
Fyrst má nefna það , sem nú er augljóst orðið , að borgarbúar myndu sitja uppi með sama " brandarann " í full fjögur ár og svo hitt að það yrðu þeir sjálfir , en ekki " stjórnmálahyskið " , sem yrðu drýgstan hluta þess tíma með óbragð í eigin munni .
En það alvarlega , sem ekki var eins augljóst , skýrðist smám saman .
Fyndnin var aðeins felumynd , og Jón Gnarr Kristinsson var hafður til þess að fylla út í hana .
Og hann lék sitt hlutverk vel .
Samfylkingin , undir forystu Dags B. Eggertssonar , stóð frammi fyrir útreið í borgarstjórnarkosningunum .
Fyrst kjósendum varð ekki snúið varð að snúa á þá .
" Besti flokkurinn " var hugsaður sem trekt til að safna óánægjufylginu í og ef gambíturinn tækist yrði hann hækjan sem dygði til að koma útreiðarmönnum Samfylkingar til valda , þrátt fyrir andstöðu borgarbúa við þá .
Virkar sami brandarinn aftur ? Þessi klækjabrögð tókust svo vel að ákveðið var að reyna þau aftur í næstu lotu , enda búið að hafa það gagn af Guðmundi Steingrímssyni , sem fimmtuherdeildarmanni ríkisstjórnarinnar í þingflokki framsóknar , sem hægt var að hafa .
En það er ekki víst að gambíturinn gangi aftur upp .
Það hlæja ekki margir að langdregnum bröndurum , svo ekki sé talað um langdregna brandara , sem menn hafa heyrt áður .
Samfylkingarmenn óttast kjósendur eins og myrkfælnir menn drauga .
Og öndvert við hina myrkfælnu hafa þeir góðar ástæður til að óttast þá .
Formaður flokksins hefur glatað allri tiltrú hjá almennum kjósendum og ekki þarf lengi að ræða við einstaka þingmenn úr röðum Samfylkingarinnar í trúnaði til að skynja að í þessu eina atriði eru þeir þó ekki svo mjög á skjön við kjósendur .
En þeir hafa hingað til ekki fundið leið út úr forystukreppu flokksins og svo virðist sem þröng klíka í efsta lagi hans þumbist við að koma í veg fyrir að lýðræðislegrar lausnar á forystukreppunni verði leitað hið fyrsta .
Lengi vel var draumurinn um aðild að ESB límið sem hélt liðinu í skefjum og með tilvísun til þess var öll gagnrýni kæfð í fæðingu .
Martröð tekur völdin í draumnum En draumurinn sá er smám saman að taka á sig mynd martraðar .
Svo er komið að ESB-ástin er að verða tákn um veruleikafirringu flokksins .
Það verður sífellt aulalegra að láta eins og Samfylkingin hafi ein flokka um víða veröld ekki heyrt af vandræðagangi vegna evrunnar .
Og ekki síður hitt , að nú er ekki lengur um það deilt , að ganga verður fast á fullveldisrétt þjóða eigi að halda í vonarglætu um að tryggja megi grundvöll sameiginlegrar myntar .
Það dugar ekki að bjóða fullorðnu fólki upp á barnalegt fleipur um að sú grundvallarbreyting sé aðeins merki um " dynamik " ESB .
Þegar ESB málið er komið í slíkar ógöngur á Samfylkingin erfitt , vegna þess að flokkurinn hafði smám saman breyst í einsmáls flokk .
ESB var að mati hans allra meina bót og slíkt er varasamt í sjálfu sér , en ber dauðann í sér , þegar stefnumálið eina umhverfist fyrir allra augum í táknmynd fyrir ógöngur og erfiðleika .
Nú liggur fyrir að ríkisstjórnin er rúin trausti kjósenda .
Forsætisráðherrann veitir þjóðinni hvorki leiðsögn né styrk .
Vaxandi óánægju gætir innan beggja flokkanna vegna ofríkis forystumannanna tveggja og ómarkvissrar forystu .
Ruglingslegar ákvarðanir í stjórnkerfismálum , auk íþyngjandi bjásturs vegna ESB-aðlögunar , lama stjórnsýsluna .
Það hefur orðið til þess að sífellt fleiri frumvörp , sem lögð eru fram í nafni ríkisstjórnarinnar , eru óframbærileg að efni og formi .
Stórmáli , eins og því sem sneri að skipulagi og valdmörkum í sjávarútvegi , líkja ráðherrarnir sjálfir , sem að því stóðu , við " bílslys " .
Önnur álíka gölluð mál , sem liðka áttu fyrir fólki í fjárhagslegum erfiðleikum eftir fall bankakerfisins , hafa gengið til dómstóla , sem ekki hafa fundið flöt á að dæma eftir lögunum , vegna þess hve óskýr þau eru og hve margt í lagatextanum stangast á .
Hagsmunir þess fólks , sem í hlut átti , hafa því lent í uppnámi .
Flókinn ráðherrakapall , sem enn veikir veiklaða stjórnsýslu , var eingöngu lagður vegna þess að Steingrímur J. vildi flæma flokksbróður sinn , Jón Bjarnason , úr ríkisstjórn .
Sök hans var sú , að hann vildi gæta hagsmuna Íslands í samskiptum við ESB .
Aðeins valdanna vegna Nú situr ríkisstjórnin eingöngu valdanna vegna .
Það er erfitt að fá ærlegt fólk til að fylkja sér um þann veruleika .
Þá er gripið til þess örþrifaráðs að hefja upp flagg " einu hreinu vinstristjórnarinnar " sem setið hafi á Íslandi .
Hún megi ekki falla .
Kannski höfðar það tal til einhverra .
En hvenær er stjórn " hrein vinstristjórn " ? Er nægjanlegt að þá séu flokkar eins og Samfylking og Vinstri grænir einir við völd , sama hvernig með þau völd er farið ? Framsóknarflokkurinn vildi stundum láta líta á sig sem vinstriflokk , þótt ekki vildi hann fórna öllum borgaralegum gildum .
Nú fær hann að heyra , hvernig " eðalvinstrið " , þrátt fyrir allt flörtið við hann í neyð , leit ávallt á hann .
En er þessi stjórn " hrein " vinstristjórn ? Hvað í verkum hennar bendir til þess ? Skjaldborg og norræn velferð eru aðhlátursefni .
Er stærsta málið hennar , aðlögun og svo innganga í ESB , " hreint " vinstramál ? Er leyndarhyggja og pukur eins og einkennt hefur alla hennar starfshætti , nú síðast drátt á upplýsingum um Icesave í nærri ár , merki um slíkan hreinleika ? Er barátta stjórnarherranna gegn þjóðaratkvæðagreiðslum um Icesave annað merki þess ? Nú hefur hagfræðingur BSRB vakið athygli á því að á valdatíð þessarar ríkisstjórnar hafi barnabætur rýrnað um 30% .
Og frítekjumark barnabóta er 22% UNDIR viðmiðun um lágmarkslaun ! Er þetta mál merki um glæsilegan árangur " hreinnar " vinstristjórnar ? Kannski vildi ráðherrann , sem forðum var formaður BSRB , taka að sér að svara því .
SA og ASÍ segja að ríkisstjórnin hafi svikið 70% þeirra loforða sem hún gaf þeim .
Þar á meðal eru loforð um að öryrkjar og atvinnulausir skyldu fá sömu launhækkanir og þeir sem eru á vinnumarkaði fengu .
Eru slík svik , við slíka hópa , aðalsmerki " hreinnar " vinstristjórnar ? Er það merki um sérstök verkefni " hreinnar " vinstristjórnar að samþykkja þrisvar loftárásir á Líbíu , sem íslenska ríkisstjórnin réð úrslitum um að gerðar væru ? Er það talandi tákn um siðferðisstyrk " hreinnar " vinstristjórnar að ganga vísvitandi á svig við niðurstöðu sjálfs Hæstaréttar Íslands ? Það hljómar kannski eins og merki um góðan árangur " hreinnar " vinstristjórnar að gamall trotskíisti sé seðlabankastjóri og gamall maóisti aðstoðarseðlabankastjóri .
Sá seinni lýsir því opinberlega yfir að Íslandi farnist best ef það lúti annaðhvort aga AGS eða aga ESB .
Hinn fyrri hefur höfðað mál gegn sjálfum sér og bankanum sínum af því að hann vill fá viðbótarlaun sem eru hærri upphæð en meðallaun vinnandi manna í landinu .
Hlustaði hann ekki á orð aðalhagfræðings síns , Þórarins Péturssonar , á fundi SA , sem spurði nýverið forsprakka þar , á opnum fundi , með yfirlæti og þjósti , hvernig í ósköpunum þeim hefði dottið í hug að hækka laun almennings um fáein prósent ? Ekki geta öryrkjar og atvinnulausir farið í mál við sjálfa sig eins og seðlabankastjórinn .
Hin " hreina " ríkisstjórn hefur enn sem komið er ekki tjáð sig um neitt af þessu .
Það er eðlilegt .
Hreinleiki hennar felst nú orðið í því einu að hún hefur " hreinlega " ekkert fram að færa við fólkið í landinu .
Svona fór um sögu þá .
