Fáum dögum fyrir jól 1995 birtist í einu dagblaðanna klausa um að hart væri lagt að Ólafi Ragnari Grímssyni alþingismanni að gefa kost á sér til embættis forseta Íslands .
Vigdís Finnbogadóttir hafði þá gert heyrinkunnugt að hún hygðist láta af forsetaembætti þá um vorið , en hún hafði þegar hér var komið sögu setið tæp sextán ár á Bessastöðum .
Þessa ákvörðun sína tilkynnti Vigdís við þingsetningu í byrjun október og strax í kjölfarið hófust bollaleggingar um arftaka .
Fljótlega var farið að tala um Ólaf Ragnar sem forseta en framan af varðist hann fimlega .
Það var fyrst eftir nýárið sem fjör fór að færast í leikinn en þá höfðu bæði Guðrún Pétursdóttir og nafna hennar Agnarsdóttir , framkvæmdastjóri Krabbameinsfélags Íslands , tilkynnt framboð .
Það var svo að morgni 28. mars 1996 sem Ólafur Ragnar Grímsson hafði samband við dagblöðin og boðaði fulltrúa þeirra til fundar á heimili sínu á Seltjarnarnesi .
Þangað mætti pressan en á fundinum tilkynnti Ólafur Ragnar að í " kjölfar mikilla umræðna og umhugsunar sem fram hefur farið hér á heimilinu þá hef ég ákveðið að lýsa því yfir nú að ég gef kost á mér til þess að gegna embætti forseta Íslands " eins og hann komst að orði .
Þetta líkaði íslensku þjóðinni alveg ljómandi vel enda fékk forsetaframbjóðandinn fljúgandi start og fylgið fór strax með himinskautum .
Kom þar bæði til persónuhylli sem Ólafur virtist njóta og þó enn frekar Guðrún Katrín Þorbergsdóttir eiginkona hans .
Fór svo að kosningabaráttan varð aldrei verulega spennandi ; enda þótt tveir frambjóðendur enn bættust í hópinn , þeir Pétur Kr. Hafstein og Ástþór Magnússon , en Guðrún Pétursdóttir dró framboð sitt til baka áður en til kosninga kom .
Framganga manna ræðst jafnan af aðstæðum .
Þannig talaði Ólafur Ragnar sérdeilis skýrt þegar hann bauð mönnum heim á Barðaströnd á útmánuðum 1996 .
Í nýársávarpi sínu nú kaus hann hins vegar að bera kápuna á báðum öxlum – svo enginn veit nákvæmlega hvort hann er að koma eða fara .
Verða forsetakosningar næsta sumar ? Spurningunni fæst ekki svarað ? Þegar Ólafur Ragnar tók við embætti forseta síðla sumars 1996 var hann í Morgunblaðsviðtali spurður hve lengi hann hygðist sitja á Bessastöðum .
Hann hafði ekki mótað sér skoðun en sagðist í aðdraganda kosninganna oft hafa svarað því til að sextán ár á forsetastóli væru langur tími .
" Með fullri virðingu fyrir bæði Vigdísi og Ásgeiri , sem bæði hafa setið í þann tíma , þá finnst mér , sérstaklega í ljósi þeirra öru breytinga sem eru í veröldinni , 16 ár vera svo langt tímaskeið , sem ólíklegt sé að forseti og þjóð geti orðið samstiga , " sagði Ólafur og bætti við : að sér þætti ólíklegt að hann sæti í embætti jafnvel fram yfir fyrsta áratug 21. aldarinnar þó hann hefði ekki mótað sér afstöðu í málinu .
Sigurður Bogi Sævarsson sbs@mbl.is 