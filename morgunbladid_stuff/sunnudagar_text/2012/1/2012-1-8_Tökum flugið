Alltaf er það nú jafnhressandi að detta inn í nýtt ár .
Hrasa blótandi á nýársnótt í einhverjum snjóskaflinum og fárast yfir því að engir séu leigubílarnir á ferðinni .
Finnast allt ómögulegt og illa fyrir sér komið en átta sig svo á því þar sem maður liggur marflatur í köldum snjónum og mænir upp í himininn , að það er fjarska gott að finna fyrir sínum eigin líkamshita .
Fantafín forréttindi að vera með heitt blóð rennandi um æðarnar .
Spretta upp eins og stálfjöður með kvakandi öndina í hálsinum og fagna frosti og funa .
Eitt eilífðar sprelllifandi smáblóm , alls ekki með titrandi tár og langt því frá að deyja .
Hlaupandi eins og hind yfir allar ísilagðar hindranir , hrópandi áramótaheit um að galopna faðminn , hjartað og hausinn á nýja árinu .
Af því enginn veit hvaða dag hann vaknar steindauður .
Full ástæða til að fagna því að fá að taka þátt í ævintýrinu stóra sem lífið er .
Kirkjugarðarnir eru jú fullir af fólki sem vildi svo gjarnan fá að búa í líkömum okkar lifenda .
Og þeim er slétt sama þótt það séu einhver aukakíló á þessum lifandi líkömum , eða eitthvað úr lagi gengið .
Þeir sem fengju að lifa í annað sinn gerðu efalítið meira af því að eiga í nánum samskiptum við annað fólk .
Á nýja árinu ættu því allir sem eru svo ljónheppnir að vera lifandi að snerta meira og oftar annað ljónheppið fólk .
Húðin sem líkamar okkar mannfólks eru íklæddir virðist nefnilega vera sköpuð til að láta strjúka sér .
Henni líður best þegar hún er þétt upp við aðra húð .
Heitt og hlýtt .
Nánd .
Þeir sem hafa kannski safnað einhverju umframummáli á sína líkama yfir hátíðirnar og langar að losa sig við eitthvað ættu hiklaust að taka skemmtilegustu líkamsræktina fram yfir aðrar á árinu nýkomna : Njóta ásta .
Ríða eins og rófulausir hundar .
Hvaða nafni sem við nefnum það , þá fjúka þær fljótt kaloríurnar þegar fólk svitnar við þessa iðju sem okkur er öllum svo eðlislægt að viðhafa í tíma og ótíma .
Og elska með ástríðu frá dýpstu hjartarótum , ekki gleyma því .
Sálin , hausinn og hugsanirnar , allt út í djúpu laugina .
Óttalaust .
Vissulega er þó nokkur hætta á hjartasárum , en betra er að blæða en að sleppa því að lifa til fulls .
Upp með hendur , niður með brækur .
Það er ekkert annað en hugleysi að þora ekki að lifa .
Hvað sagði ekki meistari Megas : Sitjandi krákur þær svelta , segja þeir sem vita gerst .
Og þeir fullyrða líka feimnislaust að þær sem fljúgi þrífist best .
