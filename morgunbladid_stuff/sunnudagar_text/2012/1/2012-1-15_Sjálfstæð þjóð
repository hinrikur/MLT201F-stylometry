Það er alltof mikið um það í íslensku samfélagi , að fólk þjappi sér á sama básinn , í stað þess að marka sér sérstöðu – halda í sérkennin .
Ef til vill vegna þess að það er erfiðara að stinga í stúf í fámenninu , þar sem hringurinn um hvern og einn er þéttari og fleiri til að ráðskast með mann .
Stundum vaknar grunur um að nauðsynlegt sé að fara út fyrir borgarmörkin til að finna fólk sem ekki hefur stillt sig eftir sama gangverki tilverunnar og " allir hinir " .
Höfuðborgin getur orðið óttaleg mauraþúfa .
En svo rennur upp fyrir manni , að jafnvel þeir einstaklingar , sem halda í sjálfstæðið og þræða stíga borgarinnar á eigin hraða , eru kannski líklegastir allra til að falla inn í borgarmergðina og týnast í öllu áreitinu og hamaganginum .
Á landsbyggðinni er frelsi einstaklingsins skýrast og olnbogarýmið mest .
Þess vegna er það , að sjálfstætt fólk , sem flyst úr dreifbýlinu í þéttbýlið , á ekki að láta það á sig fá , þó það hafi ekki lengur sinn eigin afleggjara við hringveginn .
Allir í startholunum ? Líf bræðranna Sigurbergs og Þorgeirs er góð áminning um ýmis gildi , sem eru kannski gamaldags og sveitó , en í anda sjálfstæðra Íslendinga .
Þegar aðrir henda hlutum , þá tína þeir þá upp og finna ný not fyrir þá .
Þannig fundu þeir efnivið í listaverkið Eilífðarvélina , sem var sýnt í galleríinu Kling og Bang á dögunum .
Uppskriftin meðal annars gamall Scandia-vörubíll og Land Rover , hvort tveggja sótt heim á túnið við Sunnuholt .
Þeir festu kaup á járnbitum , sem lágu í reiðileysi , til að geta lyft húsi nágranna síns .
Og þeir voru séðir þegar þeir eignuðust húsið á Austurvegi á Seyðisfirði .
Þeir rákust á lögfræðing í sjoppu , gerðu tilboð og fengu svartilboð í sjoppunni nokkrum dögum síðar .
Þeir slógu til .
Allar lagnir voru frosnar í húsinu og bræðurnir kölluðu það draugahús sín á milli .
" Svo byrjuðum við að moka út .
Það voru teppi á gólfum , pappír og strigi í veggjum og lafði allt niður úr loftunum og fólk sem hafði sofið þarna hafði alltaf rifið aðeins meira til að athuga hvað það fyndi , " sagði Þorgeir .
En smám saman gera þeir húsið upp og eru ekkert að flýta sér .
Enda er tíminn afstæður .
Það er segin saga að þeir sem efnast gera það með nýtni og útsjónarsemi , en ekki með því að berast á .
Það þýðir hinsvegar ekki að þeir geti ekki verið örlátir .
Þessir mannkostir , nýtni og örlæti , sameinast í bræðrunum á Sunnuholti .
Og það er ástæða til að leggja við hlustir þegar þeir tala um kreppuna .
" Jónas gamli Haralz var ráðgjafi hjá ríkisstjórninni þegar síldin hvarf ' 68 , " segir Sigurbergur .
" Hann sagði að það hefði verið mun alvarlegri kreppa .
Þá hefði undirstaðan farið , en bara yfirbyggingin núna – það væri ekki eins alvarlegt .
Hvert einasta sjávarpláss í landinu hrundi þegar síldin fór .
Það snerist allt um síld alls staðar og fiskvinnsla lagðist bara af ! Það var miklu verra þá en núna .
En hjólin byrjuðu ótrúlega fljótt að snúast .
Allir voru í startholunum að reyna eitthvað .
Það er ekki svona flókið að byrja á einhverju ! " Það er nefnilega það .
