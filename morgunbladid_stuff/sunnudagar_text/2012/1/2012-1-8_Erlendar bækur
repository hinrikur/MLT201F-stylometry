The Sense of an Ending - Julian Barnes * * * * Julian Barnes hlaut Boooker-verðlaunin á síðasta ári fyrir þessa skáldsögu sína .
Tony Webster er fráskilinn og sestur í helgan stein en ákveðnir atburðir verða til þess að hann lítur yfir ævi sína og minnist skólaáranna þar sem stofnað var til afdrifaríkra kynna .
Í kjölfarið reynir hann að skilja og leiðrétta mistök fortíðarinnar .
Þetta er vel skrifuð saga , stutt og hnitmiðuð með óvæntum uppljóstrunum .
Einstaka sinnum virka hugleiðingar um lífið og tilveruna ögn tilgerðarlegar en því verður ekki neitað að höfundurinn er flinkur .
Hann kemur til dæmis rækilega á óvart undir lokin .
Einhverjir lesendur eru þá líklegir til að lesa ákveðna hluta verksins að nýju til að átta sig betur á hinni óvæntu uppljóstrun .
Þeir sem hafa lesið hina stórkostlegu skáldsögu Allans Hollinghursts , The Stranger ' s Child , eiga kannski nokkuð erfitt með að samþykkja að The Sense of an Ending eftir Julian Barnes sé besta skáldsaga síðasta árs í Bretlandi , en hún er samt góð og forvitnileg og vel þess virði að lesa .
Kolbrún Bergþórsdóttir 11.22.63 - Stephen King * * * - Hugmyndin að þessari bók Stephens Kings er áhugaverð .
Aðalpersónunni gefst kostur á að fara aftur í tímann í sérstökum erindagjörðum sem eru þær að koma í veg fyrir morðið á John F. Kennedy .
King gerir margt vel í þessari bók .
Honum tekst sérstaklega vel að lýsa tíma þar sem líf fólks var að hluta til einfaldara en nú er og víða í verkinu má finna sjarmerandi fortíðarþrá .
Persónur eru margar ágætlega gerðar og höfundi tekst vel að vekja samúð lesandans með þeim .
Á köflum er verkið svo verulega spennandi .
Hugmyndin um að breyta fortíðinni og skapa þannig nýja framtíð er forvitnileg og býður upp á alls kyns hugleiðingar sem King vinnur vel úr .
En eins og stundum áður er King alltof orðmargur og hann kann ekki að stytta sjálfan sig , sem er einmitt höfuðgalli verksins .
Það verður endurtekningarsamt og lesandinn fyllist nokkurri óþreyu .
740 síður eru einfaldlega of stór og þungur pakki að þessu sinni .
Bara ef einhver hefði nú sagt King að stytta ! Þá hefðu höfundur og lesendur fengið afbragðs góða bók en í staðinn fá þeir verk sem býr yfir góðum kostum en einnig mörgum göllum .
Kolbrún Bergþórsdóttir kolbrun@mbl.is 