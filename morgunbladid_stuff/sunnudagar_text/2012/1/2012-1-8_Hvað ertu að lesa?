Nú veit ég ekki , kæri lesandi , hvort þú heldur lista yfir þær bækur sem þú lest yfir árið og reyndar veit ég ekki hvort þú lest eitthvað yfirleitt annað en þennan pistil .
Sú ágæta bókasíða The Millions , sú besta og fróðlegasta sem ég hef rekist á á vafri mínu um netið , sjá themillions.com , tekur saman lista yfir þær bækur sem fólk hefur lesið á árinu og hefur gert síðastliðin átta ár .
Tilgangur listans er ekki að finna bestu bækur ársins heldur frekar sá að fá lesendur til að segja frá því hvað þeir eru að lesa og benda þannig á bækur .
Þetta ár sendu fleiri inn lista en nokkru sinni , 72 þátttakendur og nefndu 214 bækur , 139 skáldsögur , 68 bækur almenns eðlis , 5 ljóðabækur og 2 teiknimyndasögur .
Moby Dick var elsta bókin en nokkrar bókanna komu út á þessu ári .
Það er eðli góðra bóka að vekja sömu áhrif hjá lesandanum hvenær sem þær eru lesnar .
Fyrir vikið gefur það jafn mikla gleði að lesa söguna Mikkjáll frá Kolbeinsbrú eftir Heinrich von Kleist , sem út kom 1711 ( á íslensku 1950 ) , og Gestakomur í Sauðlauksdal eftir Sölva Björn Sigurðsson .
Það skýrir og hvers vegna svo fáar bækur koma fyrir oftar en einu sinni á listunum sem birtiir eru á vefsetri The Millions ; þrjár bækur voru á þremur listum - Train Dreams eftir Denis Johnson , Suicide eftir Edouard Levé og 1Q84 eftir Haruki Murakami – og sjö bækur voru á tveimur listum .
Þetta verður að teljast eðlileg dreifing í ljósi þess að vestan hafs koma út nærfellt 300.000 nýir titlar á hverju ári og 200.000 í Bretlandi ( sem skarast eðlilega að talsverðu leyti ) .
Hér á landi koma út um 1.800 titlar á ári og líklegt og eðlilegt að val manna yrði álíka fjölskrúðugt tæki einhver saman slíkan lista .
