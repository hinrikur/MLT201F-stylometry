Lýtalækningar hafa verið töluvert í umræðunni að undanförnu .
Í orðabók er lýti skýrt á tvennan hátt .
Annars vegar er sú merking sem notuð er í nútímamáli : ljóður , galli ; ljótleiki .
Hins vegar er merking orðsins úr skáldamáli sem oft er nokkuð eldri merking : löstur , glæpur , synd .
Ætli flest séu ekki á því að þeir sem fást við lýtalækningar fáist við að lækna galla eða ljóð hjá fólki og jafnvel breyta ljótleika í fegurð þótt fegurð og ljótleiki séu nokkuð huglæg fyrirbæri .
Flest eru þeirrar skoðunar að læknar lækni eða eigi að leitast við að lækna fólk og með lækningunni sé stuðlað að betri heilsu þess sem læknaður er .
Nú er það hins vegar svo að nokkur fjöldi þeirra sem lýtalæknar " lækna " er ekki beinlínis veikur eða gallaður .
Oft er frekar um að ræða hugmyndir um fegurð og ljótleika .
Þær hugmyndir breytast með tímanum og eru heldur ekki þær sömu alls staðar í heiminum .
Hugmyndir okkar um fegurð mannsins , aðallega konunnar , eru verulega brenglaðar og komnar langt frá öllu eðlilegu .
Dagblöð , tímarit , sjónvarp og internet dæla yfir okkur efni sem er ætlað að sýna okkur hvernig okkur á að langa til að líta út og haga okkur og hvað við eigum að forðast .
Um þetta bera eftirfarandi fyrirsagnir á lífssíðu Vísis vitni : Ný klipping Kutcher í krúttlegri kantinum , Svona færðu hvítar tennur , Ellefu litrík tískuslys á árinu sem er að líða , Sumar mömmur eru sjóðheitar .
Okkur er sagt að það sé eftirsóknarvert að vera krúttlegur með hvítar tennur og tískuslys ættu öll að forðast eins og heitan eldinn .
Að vera sjóðheit mamma er svo lokatakmark hverrar konu .
Miklum meirihluta áróðurs um útlit sem dælt er yfir okkur er beint til kvenna .
Á okkur dynja áróðursmyndir og textar þar sem okkur er sagt , í máli og myndum , hvernig við eigum að líta út til að gleðja augu annarra , einkum karla , og hvað við eigum að gera til að þóknast öðrum , einkum körlum .
Allt er þetta svo sett í þær umbúðir að konurnar sjálfar verði miklu ánægðari með sjálfar sig ef þær fylgja meintum draumum sínum , en auðvitað eru þetta ekki draumar kvenna sem birtast heldur úldnar hugmyndir þeirra sem líta niður á konur sem vitsmunaverur .
Þótt margar konur séu ónæmar fyrir bullinu eru margar það ekki .
Mest er hættan á að ungar og óharðnaðar sálir taki á endanum mark á áróðrinum þegar hann er gegndarlaus frá því að þær eru barnungar ; eða hvað segir þessi fyrirsögn okkur : Eins árs stúlka lætur ljósmynda sig með stórstjörnum ! Já einmitt það ; hversu mörg eins árs börn þekkir þú , kæri lesandi , sem vita hvað stórstjarna er – eða láta ljósmynda sig ? Tungutak áróðursmeistaranna er lýti á samfélaginu sem nauðsynlegt er að lækna .
Ég legg til að tungur kvenhatara verði fylltar með sílíkonpúðum í fegrunarskyni .
Það myndi bæta ýmislegt .
Aðgerðin myndi efla sjálfstraust og sjálfsmynd þeirra sem undir sílíkonhnífinn legðust og þau yrðu óhrædd við að horfast í augu við og viðurkenna að konur ( og raunar allir ) eru fínar eins og þær eru og það er rangt og hættulegt að nota móðurmálið til að reyna að telja þeim trú um hið gagnstæða .
Á meðan unnið væri í sjálfsmyndinni myndi sílíkonið ef til vill hamla að nokkru leyti tunguhreyfingum sem væri ekki að öllu leyti vont .
Þá myndu óharðnaðar stúlkur geta gengið óáreittar í gegnum lífið , öruggar um útlit sitt og heilastarfsemi því ekki væri stöðugt verið að segja þeim hvernig þær ættu að vilja vera .
Þannig mætti ef til vill komast hjá því að farið væri með konur eins og hverja aðra iðnaðarvöru .
Hugsanlega væri hægt að fjarlægja tungupúðana þegar sjálfsmyndin væri komin í lag , en það er jú hún sem skiptir máli að sé sterk , ekki hvort við erum með hvítar tennur eða notum brjóstahaldara með D-skálum .
