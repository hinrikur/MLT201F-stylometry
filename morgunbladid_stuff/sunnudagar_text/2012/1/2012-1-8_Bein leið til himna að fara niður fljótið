Fimm Íslendingar fóru í mikla ævintýraferð á þremur jeppum um nyrsta hluta Kanada , svæði þar sem enginn hafði áður ekið á bíl .
Margir heimamanna réðu þeim frá ævintýrinu en hinir vösku , íslensku fjallagarpar ákváðu að láta slag standa .
Texti : Skapti Hallgrímsson skapti@mbl.is Ljósmyndir : Friðþjófur Helgason Mér er þetta í blóð borið , segir Ómar Friðþjófsson erindreki þegar hann rifjar ferðina upp með blaðamanni , en hann fór fyrir leiðangrinum .
" Faðir minn , Friðþjófur Hraundal , kunni vel að meta hálendi Íslands og fór á sínum tíma 10 ferðir á Vatnajökul og þveraði hann nokkrum sinnum gangandi á árunum 1940 til 1950 .
Ég byrjaði ungur að fara á hálendið með pabba og það varð að áráttu ; að fara á fjöll og glíma við náttúruöflin .
" Þar sem himinn frýs við jörð Hann segir að þegar búið er að fara það sem hægt er hér á landi ; allt frá Bjargtöngum yfir í Vöðlavík , frá Reykjanesi yfir í Font á Langanesi , þá kalli það á að menn langi á vit nýrra ævintýra .
Ómar las í æsku um Vilhjálm Stefánsson " og það heillaði ungan dreng að kynnast því hve mikill ævintýraheimur er fyrir utan landið okkar .
Vilhjálmur var hetja í mínum augum ; eins og til dæmis Edmund Hillary og Francis Scott , sem báðir fóru á suðurskautið .
Myndir úr ferðum þeirra greyptust í huga mér og það blundaði alltaf í mér að gera eitthvað svipað sjálfur " .
Ferðasaga Ómars og félaga er nú komin út á ríkulega myndskreyttri bók , Þar sem himinn frýs við jörð , en ljósmyndarinn kunni , Friðþjófur Helgason , var einn leiðangursmanna .
Hinir þrír eru Halldór Sveinsson , Karl Rútsson og Kristján Kristjánsson .
Vert er að geta þess að bókinni fylgir rúmlega klukkustundar kvikmynd Friðþjófs um ferðina .
Hópurinn fór þessa ævintýraferð 2006 , þegar 100 ár voru liðin frá því Vilhjálmur Stefánsson fór fyrsta sinni í leiðangur um norðurslóðir Kanada .
Eknir voru alls 19.257 km og tók túrinn tæpan einn og hálfan mánuð .
Ómar segir ýmsa heimamenn hafa reynt að telja Íslendingana af því að takast á við grimm náttúruöflin með þessum hætti , en þeir hafi verið staðráðnir í því að aka leiðina , eftir mikinn og góðan undirbúning .
" Mig langaði að fara um þar sem væri fólk ; ekki bara ís og auðn , og sú hugmynd fæddist að keyra um slóðir Vilhjálms Stefánssonar .
Hann sigldi niður til íshafsins eftir hinu mikla McKenzie-fljóti og við félagarnir spurðum okkur : því ekki að keyra þá leið á ís ? Íslendingar hafa gríðarlega reynslu af ferðum á fjöll og jökla og af því að búa bíla undir ferðir í snjó og miklu frosti .
" Ómar og félagar hans undirbjuggu leiðangurinn lengi .
Hann flaug utan og kynnti sér svæðið sem um ræðir og ræddi við fjölda heimamanna .
" Ég hitti til að mynda fólk í Inuvik , bæ í Norðvestur-Kanada , ekki langt frá óshólmum McKenzie-fljóts .
Þeir sögðu mér að aldrei hefði verið ekið niður fljótið en útilokuðu ekki að við gætum það , eftir að ég útskýrði fyrir þeim hvernig við yrðum útbúnir .
" Ómar kynnti sér ís-vegina sem Kanadamenn kalla svo ; ice roads .
" Kanada er gríðarlega stórt og þarna norður frá eru ekki hefðbundnir vegir , heldur nýta heimamenn frosin vötn og frosnar ár til þess að koma birgðum , tækjum og tólum til nyrstu héraðanna .
Þar er mikið um demants- og gullnámur , auk gas- og olíuvinnslu .
Heimamenn keyra á frosinni túndrunni og það þykja miklar kempur sem fara þá leið og berjast við náttúruöflin .
" Ári eftir kynnisferðina til Kanada fór Ómar aftur utan , í fylgd annars ferðalanganna , og ræddi við fólk á öðrum stöðum .
" Við vildum gera allt í góðri sátt við heimamenn og náttúruna .
Kanadamenn eru mjög næmir fyrir náttúrunni , sér í lagi þarna fyrir norðan .
" Rætt var við starfsfólk kanadíska sendiráðsins í Reykjavík , sendiráð Íslands í Ottawa , starfsmenn utanríkisráðuneytisins í Reykjavík og innanríkisráðuneytis Kanada .
" Eftir það komst ég í samband við ættarhöfðingja inúíta í norður Kanada og var það hann sem í raun gaf grænt ljós á að við færum í leiðangurinn .
Það var tiltölulega nýbúið að stofna sjálfsstjórnarhéraðið Nunavut , gríðarlega stórt svæði , sem er undir stjórn inútía .
" " Gerið það fyrir mig að hætta við " Ekkert var til sparað að sögn Ómars ; bílarnir útbúnir eins vel og kostur var og síðan haldið af stað .
Bílarnir þrír voru fluttir sjóleiðis til Shelburn en mannskapurinn flaug til Halifax .
Síðan var ekið á áttunda þúsund kílómetra , upp til Yellowknife , þar sem ævintýrið hófst í raun .
Yellowknife er miðstöð norðvestursvæðisins , tæplega 20.000 manna bær .
Það var lagt í ' ann og haldið niður McKensey-dalinn , og samnefndu fljóti fylgdu þeir til hafs .
Þegar hópurinn var kominn til Norman Wells , eftir að hafa ekið rúmlega 1.200 km frá Yelloknife ( sjá meðfylgjandi kort ) , sögðu heimamenn Íslendingunum að skynsamlegast væri að snúa við strax .
" Einn þeirra sagði við okkur : Strákar , gerið það fyrir mig að hætta við þetta .
Það er bein leið til himna að fara niður fljótið , " segir Ómar þegar hann hugsar til baka .
Engu tauti varð við gestina komið .
Eftir um 1.500 km akstur voru þeir komnir til smábæjarins Fort Good Hope .
Þangað er vetrarvegur en engir vegir þaðan til strandarinnar .
Aðeins fljótið .
" Þarna er mikill skógur og ekki hægt að keyra inni í landi og verður að halda sig meðfram fljótinu eða á því .
Við vissum að þetta yrði erfið ferð og hættuleg , meðal annars vegna þess að fljótið kastar miklum ís upp á bakkana báðum megin og þar verða til miklar ójöfnur .
Ofan á ísnum er svo mikill laus snjór og svæðið því bölvanlegt yfirferðar , " segir Ómar .
Tignarlegt – en hættulegt Þónokkur straumur var í fljótinu , að sögn Ómars .
Það er djúpt og breitt og hann sagði tilkomumikið að sjá hvernig fjögurra gráða heitt vatnið kom upp úr fljótinu í 40 gráða frosti .
" Hitamunurinn var svo mikill að það var eins og gjósandi hver úti á miðju fljóti .
" Þetta var tignarlegt , en hættulegt , vegna þess hve margir vakir voru á ísnum .
Þeim Ómari fannst því rétt að leigja sér fylgdarmann .
" Það skipti miklu máli að hafa mann með í för sem þekkti aðstæður vel .
Straumurinn í fljótinu var mikill og hefðum við farið niður um ísinn hefðu tækin borist langa leið undir ísnum og við hefðum aldrei átt undankomuleið .
" Með þeim fór maður sem lifir á veiðum og gjörþekkir aðstæður .
" Það var stórkostlegt að sjá hve vel hann þekkti náttúruna .
Hann var með mér í bíl og lýsti svæðinu vel ; vissi hvar voru sandrif , hvar var hátt gras undir snjónum , og ekki var síst fróðlegt að upplifa að um leið og hann sá einhver spor í snjónum gat hann sagt hvaða dýr hefði þar verið á ferðinni .
" Þegar hópurinn gisti í veiðikofa á leiðinni sagði leiðsögumaðurinn þeim veiðisögur .
" Hann sagðist mjög leiður yfir því að innfæddir hefðu lítinn áhuga á því að öðlast þá þekkingu sem þarf til þess að verða góður veiðimaður .
Mér fannst það merkilegt .
Hann var mjög áhugasamur um að viðhalda gömlum hefðum og við fréttum það seinna að hann tæki að sér stráka sem væru ódælir og nenntu ekki í skóla , og kenndi þeim veiðiskap .
Hann benti okkur á þrátt fyrir lítinn áhuga innfæddra vildi hvíti maðurinn gjarnan veiða á þessum slóðum , en mætti það ekki .
" Mikill léttir Þeir Ómar komust niður fljótið á þremur dögum ; frá Fort Good Hope til Tsiigehtich .
En skyldu þeir ekki hafa verið montnir þegar komið var á leiðarenda ; fyrstir til þess að fara um svæðið á bílum ? " Það var ekki laust við að maður væri ánægður ! Þar sem ég fór fyrir hópnum fannst mér ég líka bera ábyrgð á honum og það var því mikill léttir þegar þangað var komið því þetta var hvað hættulegasti kafli leiðarinnar .
" Bæði var ferðin erfið , eins og áður segir , " og svo var það djöf ...
kuldinn .
Hann var yfirþyrmandi ! Það voru glerhlerar aftan á bílunum og ekki mátti koma við þá ; hleri brotnaði á tveimur bílanna vegna þess hve frostið var mikið .
" Vegna kuldans bilaði eitt og annað smálegt en þeir voru með réttu græjurnar og komu öllu í lag .
Frá Tsiigehtchic lá leiðin samdægurs til Inuvik , þjónustukjarna fyrir svæðið þar sem búa inúítar , indíánar og hvíti maðurinn .
Þegar þangað kom biðu fjölmiðlamenn hópsins .
" Þeir höfðu viðtöl við okkur , forvitnir um hvernig okkur hefði gengið .
Miklum áfanga var náð , en við vorum aldeilis ekki búnir , þó að þessi erfiðasti hluti væri að baki , því framundan voru ísbjarnaslóðir .
Við þorðum ekki að senda byssur með bílunum frá Íslandi og nú voru góð ráð dýr því við máttum heldur ekki kaupa byssur úti þótt tveir okkar væru með byssuleyfi .
Til þess þurfti að hafa lögheimili á staðnum .
" Kunningi þeirra á staðnum var fenginn til þess að kaupa hólk og skot .
" Ég sagði við hann að hann mætti auðvitað ekki láta okkur hafa byssuna – en enginn gæti bannað honum að gleyma henni í einhverjum bílnum ! " Þar með var málið leyst ...
Áfram var haldið , áleiðis til bæjarins Tuktoyatuk , sem heimamenn kalla einfaldlega Tuk dagsdaglega .
" Á leiðinni þangað út eftir eru skemmtilegir frosthólar sem myndast á þann hátt að vegna rotnunar í undirlögunum streymir upp gas .
Hólarnir geta orðið gríðarlega stórir ; það var eins og hálf Öskjuhlíðin væri kominn þarna upp úr sléttunni .
" Hópurinn gisti í Tuk um nóttina .
Heimamenn rýndu með gestunum í kort og voru á einu máli : leiðin væri ófær .
Allir voru vissir um að Íslendingarnir kæmust aldrei frá Tuk til Smoking Hills og Paulatuk .
Ekki væri bílfært um strandlengjuna vegna þess að hafstraumur ýttu hafísnum upp í fjallháa hrauka við klettótta strönd .
Þar fyrir utan væri ísinn mjög þunnur og á þessum slóðum hefði veiðimaður misst sleða niður um ísinn nýlega , en reyndar sloppið sjálfur .
" Mér líkaði ekki þessi svör og vildi fá að tala við fleiri veiðimenn .
Okkur var bent á Joe Nasaogaluak , sem var á ísbjarnaveiðum þá stundina en við hittum hann daginn eftir .
" " Þið eruð bjartsýnir menn " Nasaogaluak leist ekki mikið betur á fyrirætlan ferðalanganna en öðrum íbúum Tuk .
" Þið eruð bjartsýnir menn , var það fyrsta sem Joe sagði .
Ég bað hann samt , án allrar ábyrgðar , að segja okkur hvaða leið hann myndi fara sjálfur , ef hann þyrfti að fara , " segir Ómar .
Nasaogaluak lét til leiðast og teiknaði upp mögulega leið og aksturinn reyndist tiltölulega auðveldur að sögn Ómars .
Hópurinn keyrði í raun á úthafi megnið af leiðinni þann daginn ; Ómar nefnir að skjárinn á leiðsögutölvunni í bílnum hafi klukkustundum saman einungis sýnt bláan lit ! Úti í auðninni keyrðu félagarnir fram á tjald og mennirnir þrír sem þar sátu urðu ekki lítið undrandi að sjá bíla á ferð um svæðið .
Þar voru feðgar frá Tuk með bandarískan auðkýfing á veiðum og freistuðu þeir þess að ná ísbirni eða sauðnauti .
" Heimamaðurinn taldi að við kæmumst yfir ísinn og reyndist sannspár .
Þegar við komum yfir Horton-ána blasti við eitt af undrum veraldar sem eru Smoking Hills .
Það eru ekki margir sem vita af þessu en svæðið er mjög sérstakt .
Þarna hafa jarðlög brunnið í margar aldir , þannig að brennisteinssambönd komast í samband við súrefni .
Upp af hlíðunum stígur reykur og lyktin minnir á úldna hveralykt .
Þarna fara menn því helst ekki og engin dýr eru á svæðinu nema hvað hreindýr leita þangað yfir sumartímann til að losna við mývarginn .
En þetta er stórmerkilegt fyrirbæri .
" Ákveðið var að láta fyrirberast þarna um nóttina og reyna að koma sér í gegnum íshraukana daginn eftir .
Ómar var svo stálheppinn ( ! ) að vakna um miðja nótt , en segir reyndar hafa verið mikið átak að fara úr svefnpokanum vegna kulda í bílnum .
En hann sér ekki eftir því og gladdist eftir á , að hafa þurft að pissa ! " Þarna um nóttina upplifði ég augnablik sem ég mun aldrei gleyma ; ég sá stórfenglegustu norðurljós sem ég hef nokkurn tíma séð .
Þetta var eins og í teiknimynd ; það var eins og síðar gardínur hlykkjuðust um himininn .
Hér heima eru norðurljósin eins og þokuslæða en þarna dönsuðu þau á næturhimninum .
Það var stórkostleg sjón .
" Á næsta áfangastað , bænum Paulatuk , urðu íbúarnir jafn undrandi og annars staðar þar sem okkar menn stöldruðu við .
Þremur dagleiðum frá Paulatuk var komið til Kugluktuk .
" Þarna búa sannir ínúítar og við fengum flottar móttökur í bænum .
Þegar við stoppuðum á ytri höfninni til þess að taka myndir af bílunum með bæinn í baksýn , kom röð af sleðum á móti okkur .
Þarna gistum við á hóteli þar sem voru myndir af Vilhjálmi Stefánssyni uppi um alla veggi og það var virkilega gaman að sjá .
Þetta er það austasta sem hann fór í leiðöngrum sínum .
" Í Kugluktuk neyddist hópurinn til þess að breyta ferðaáætlun sinni .
" Vegna þess hve hlýtt var orðið og ísinn farinn að þynnast svo mjög þarna langt fyrir sunnan , brotnaði undan bíl á ísvegi , og því lokuðu yfirvöld öllum akstri um þá .
Einnig gætti sjávarfalla orðið á þeim slóðum sem við hugðumst aka og því var ekki hægt að treysta á ísinn .
" Þetta var í mars .
" Heimamenn sögðu okkur að ef við vildum ná bílunum heim fyrir sumarið yrðum við að keyra aftur suður til Yellowknife og eftir að atkvæði voru greidd í hópnum varð það úr .
" Tekið með kostum og kynjum Hópnum var tekið með kostum og kynjum þegar komið var til Gimli í leiðinni austur um aftur .
" Okkur þótti ákaflega vænt um að fá að segja nokkur orð við Vestur-Íslendingana .
Við buðum til sögustundar og það var alveg fullt út úr dyrum .
Þeir voru allir sem einn ákaflega montnir af samlöndum sínum .
Við komum líka við á elliheimilinu þar sem margt fólk talaði íslensku , jafnvel þó að það hefði aldrei komið til Íslands .
Það var verulega gaman .
" Ómar segir ferðina hafa verið ævintýri sem menn upplifi ekki nema einu sinni á ævinni .
" En vinnan var líka gríðarlega mikil , bæði ferðin sjálf og undirbúningurinn .
Þetta útheimtir líka mikla fjarveru og mikil útgjöld , enda er bókin tileinkuð konum okkar og fjölskyldum .
Allir sýndu okkur mikinn skilning .
" En hvers vegna að fara í slíka ferð ? " Útþráin er mikil og ég hafði líka áhuga á að upplýsa fólk fyrir vestan um okkur , og meiningin er líka að upplýsa fólk hér heima um þessi héruð , til heiðurs þeim sem fóru til Vesturheims fyrir aldamótin 1900 , " segir Ómar .
Áður en haldið var af stað fóru fimmmenningarnir á Vesturfarasetrið á Hofsósi , til þess að heiðra minningu þeirra sem þaðan fóru á sínum tíma .
" Þar sáum við mynd af skipi fyrir utan Hofsós , drekkhlöðnu fólki sem var að fara .
Það var dálítið sérstakt að þegar við vorum í Gimli , í lok ferðar , rákumst við á þessa sömu mynd .
" Heimamenn voru víða svartsýnir , eins og fram hefur komið , en það var aldrei vafi í huga þeirra Ómars að halda áfram .
" Við vissum hvað við gætum ; erum vanir íslenska hálendinu , sem er svo miskunnarlaust að fáir sem ekki hafa reynt trúa því hvernig veður geta orðið þar .
Maður er búinn að vera í þessu frá barnæsku og eitthvað hlýtur að hafa lærst .
" Í haust var haldið útgáfuteiti vegna bókarinnar og kvikmyndarinnar og þar var á meðal gesta Atli Ásmundsson , ræðismaður Íslands í Manitoba .
" Hann hélt erindi og skjallaði okkur þannig , fyrir að við værum landi og þjóð til sóma , að við erum enn rauðir í kinnum ! " segir Ómar .
Honum er umhugað um samskipti þjóðanna tveggja .
" Í kvikmyndinni er sýn Friðþjófs á lífið á þeim svæðum sem við fórum um .
Kanada er gríðarlega áhugavert land og heimamenn mjög norrænir í hugsun .
Við eigum meiri samleið með þessari þjóð en mörgum öðrum , enda hefur Íslendingum í Kanada mörgum farnast mjög vel .
" 