Anna Lilja Stefánsdóttir á Akureyri hafði glímt við flogaveiki í mörg ár þegar hún fór í heilaskurðagerð í Bandaríkjunum í ársbyrjun 2010 , rúmlega fertug , og hefur ekki fengið flog síðan .
Áratug áður fór hún vestur í sömu erindagjörðum en þá treystu læknar henni ekki í aðgerð .
Skapti Hallgrímsson skapti@mbl.is Anna Lilja fékk fyrsta flogið 15 ára gömul .
Framan af voru þau væg og komu með um það bil tveggja mánaða millibili .
" Þetta lýsir sér þannig að fyrst byrjar annar handleggurinn að hristast og svo færast krampaköstin út í aðra útlimi .
Ef ég stóð þá féll ég einfaldlega í gólfið , en ég var reyndar heppin að því leyti að ég fékk aldrei flog nema á kvöldin eða nóttunni , " segir Anna Lilja í samtali við Sunnudagsmoggann .
Tvö ár eru liðin frá því hún fór í heilaskurðaðgerð í Bandaríkjunum ; á Mayo Clinic í Rochester í Minnesota-ríki , og hún hefur ekki fengið flog síðan .
Anna Lilja segir það eins og að öðlast nýtt líf .
Áratug áður en hún fór í aðgerðina var Anna Lilja í sömu erindagjörðum á sömu stofnun en þá treystu læknar henni ekki í aðgerð .
Ekki varð við þetta lifað Gunnar Friðriksson er læknir Önnu Lilju á Akureyri og hún var líka hjá Elíasi Ólafssyni , yfirlækni taugalækningadeildar Landspítala - háskólasjúkrahúss , á sínum tíma .
Báðum ber hún afar vel söguna og hrósar starfsfólki Sjúkrahússins á Akureyri ( FSA ) líka sérstaklega fyrir góða umönnun í gegnum tíðina .
Anna og eiginmaður hennar voru tíðir gestir þar á tímabili .
" Ég var farin að þekkja flest starfsfólkið á FSA með nafni ! Það á mikið hrós skilið fyrir ótrúlega þolinmæði ; í hvert skipti sem ég kom voru allir tilbúnir að gefa svo mikið af sér að það var yndislegt .
" Árið 2009 lenti Anna Lilja hvað eftir annað á FSA , aldrei þó lengi í einu , en samtals var hún þar um það bil þriðjung ársins .
Þá sagði hún við sjálfa sig : Nú er nóg komið ! Hún yrði að prófa eitthvað ! Fór að velta því fyrir sér á ný að komast til Bandaríkjanna í aðgerð .
Þær voru þrjár saman , íslenskar konur , í fyrra skiptið .
" Aðgerðin tókst hjá hinum tveimur ; hjá annarri hafði fæðingarblettur vaxið á heilanum og hjá hinni var æðaflækja , en hjá mér var meinið svo nálægt hreyfistöð að það var hætta á að ég myndi lamast .
Ákvörðunin var mín en læknarnir sögðu að í mínum sporum myndu þeir ekki fara í aðgerð .
" Að tíu árum liðnum gekk dæmið upp , sem betur fer .
" Flogaveikin var þá orðin svo slæm að ekki varð lifað við þetta .
Ég réð því auðvitað , eins og áður , hvort ég færi í aðgerðina eða ekki .
" Anna Lilja fór í ítarlegar rannsóknir á Landspítalanum í september 2009 og að þremur vikum liðnum mátu læknar stöðuna svo að hún gæti farið í aðgerð .
" Vandinn við að rannsaka flogin er hvað þau standa stutt yfir , yfirleitt ekki nema í eina til tvær mínútur , " segir Elías Ólafsson í samtali við Sunnudagsmoggann .
Til þess þarf mjög sérstaka tækni sem þróast hefur á síðustu áratugum .
" Þá eru upptök floganna í heilanum staðsett og metið hvort hægt sé að fjarlægja meinið án þess að aðgerð valdi skaða .
Það er ekki alltaf auðvelt og niðurstaðan er oft sú að ekki sé hægt að gera neitt .
Annaðhvort er þá ekki hægt að finna hvar meinið er eða þá að það er á svæði sem ekki er hægt að hrófla við , " segir Elías .
Þá er meinið of nálægt hreyfi- eða málsvæði heilans til þess að réttlætanlegt sé að gera tilraun til að fjarlægja það .
Í tilviki Önnu Lilju teygðu læknar sig eins langt og þeir töldu mögulegt og ökkli vinstri fótar er stífur þannig að hún getur ekki hreyft hann .
Hún segir það þó góð skipti fyrst hún losnaði við flogin .
Um 50 flogaveikir Íslendingar hafa verið á Mayo-stofnuninni , en reyndar ekki allir farið í aðgerð .
Sumir þeirra sem fóru í aðgerð hafa algjörlega losnað við langvarandi sjúkdóma , sem er mjög óalgengt , að sögn Elíasar , þrátt fyrir allar nýjungar í nútímalæknisfræði .
" Það er algjört kraftaverk , " segir hann .
Eitt besta sjúkrahúsið Elías segir það mikla gæfu að Íslendingum standi til boða að fara á Mayo Clinic .
Þess má geta að stofnunin hefur síðustu tvo áratugi verið ofarlega á lista fréttatímaritsins U.S .
News and World Report yfir bestu sjúkrahús í heimi , þannig að þar er ekki í kot vísað .
Það er ekki fyrr en eftir frekar rannsóknir á Mayo sem endanleg ákvörðun er tekin um aðgerð og það er ekki alltaf auðveld ákvörðun .
" Við vorum svo heppin að þekkja íslensk hjón sem búa á staðnum , Katrínu Frímannsdóttur frá Akureyri , og Harald Bjarnason , sem er einmitt læknir á sama sjúkrahúsi og ég fór á .
Ég ráðfærði mig við hann sem var mjög gott ; það er miklu betra en að ræða við einhvern sem er ekki hlutdrægur , eins og maki manns myndi vera , " segir Anna Lilja .
" Haraldur sagði strax að sér fyndist ekki spurning að ég ætti að fara í þetta .
" Anna Lilja segir að það hafi verið töluverður léttir að heyra þá skoðun Haraldar .
" Ég var samt aldrei kvíðin fyrir aðgerðinni .
" Rafskaut lögð á heilann Hér heima er fólk fyrst rannsakað ítarlega og læknar meta hvort sjúklingum er hæfur í aðgerð .
Ytra er gengið skrefinu lengra ; höfuðkúpan er þá opnuð , plastþynna með nokkrum tugum rafskauta lögð ofan á yfirborð heilans og síðan er lokað aftur .
Að því loknu er fólk flutt á sérútbúna deild þar sem reynt er að staðsetja þau mein í heilanum sem flogunum valda .
Anna og Sigmundur Einar Ófeigsson , eiginmaður hennar , héldu vestur um haf í lok janúar 2010 .
Með í för var nágranni þeirra í Jörvabyggðinni á Akureyri , Björn Gunnarsson læknir .
" Ég treysti mér ekki til þess að fljúga alla leið til New York nema í fylgd hjúkrunarfræðings eða læknis , " segir Anna .
Björn bauðst því til að koma með og kvaddi þau í New York .
" Hann mátti hvort sem er ekki taka upp sprautu eftir að komið var inn í landið , " segir Sigmundur .
Þau áttu ekki rétt á fylgdarmanni á leiðinni út og greiddu því sjálf fyrir .
Hjónin voru tvo mánuði ytra eftir aðgerðina .
Áttu upphaflega að vera einn en Sigmundur hrósar Tryggingastofnun fyrir að bregðast hratt við þegar bandarísku sérfræðingarnir mátu stöðuna þannig að Anna Lilja yrði að vera annan mánuð hjá þeim í meðferð .
Frá New York flugu hjónin til Minneapolis þar sem þau gistu eina nótt hjá náfrænku Önnu Lilju og fjölskyldu hennar áður en haldið var á leiðarenda .
Sigmundur Einar lýsir aðgerðum svo að stór hluti annarrar hliðar höfuðkúpunnar hafi verið skorinn af og settur í frost .
Þá hafi þynnan sem áður var lýst verið lögð á heilann og fjöldi rafskauta tengdur .
" Síðan var að setja straum og bíða eftir því að kæmi flog ; þannig átti að greina hvar ertingin væri .
" Þá tók við fimm daga bið eftir flogi .
Mönnum var hætt að lítast á blikuna þegar ekkert gerðist þrátt fyrir að Anna Lilja væri tekin af lyfjum .
" Ég held þeir hafi verið farnir að hugsa um að taka græjurnar úr sambandi þegar loksins kom flog , " segir Sigmundur .
Í ljós kom að um 28 mein var að ræða .
" Settur var straumur á einn punkt í einu .
Í eitt skiptið var eins og Anna hefði lamast í framan ; þá höfðu þeir hitt á vöðvastýringu og ekki hægt að fjarlægja þann punkt , " segir Sigmundur .
Þannig var haldið áfram , koll af kolli .
Anna Lilja var látin þekkja hina og þessa hluti á myndum , látin telja og þar fram eftir götunum .
Vandlega var merkt við hvað mætti fjarlægja og hvað ekki .
" Hún var látin telja upp að tíu á ensku og það gekk að óskum , en þegar þeir settu straum á annan blett og hún taldi afturábak vissu þeir að þann blett mátti ekki fjarlægja ! " Sigmundur segir læknana hafa fjarlægt 16 af þessum 28 meinum sem þeir náðu að staðsetja .
" Við vissum því að hún yrði ekki alveg laus við þetta en þó að mestu .
Við vissum til dæmis að þeir gætu ekki náð þeim punkti sem hefur áhrif á ökklann , en jafnvægið fór meira úr skorðum en við áttum von á .
Það kom okkur mest á óvart því læknarnir gerðu ekki ráð fyrir því .
" Mjög fljótlega að aðgerð lokinni hófst endurhæfing af töluverðum krafti .
Bati var hægur í fyrstu en gleðin þeim mun meiri í hvert skipti .
" Sjúkraþjálfarinn hljóp langa leið til að ná í mig þegar hann varð var við fyrstu hreyfingu .
Þá gat Anna hreyft einn fingurinn aðeins , " segir Sigmundur þegar hann hugsar til baka .
Stór og erfið aðgerð Anna Lilja fór í aðgerðina 15. febrúar .
Sigmundur skrifar svo í dagbók sína þann dag : " Fékk Halla með mér að hitta dr. Mayer sem sagði aðgerðina hafa verið erfiða og eina þá stærstu sem hann hefði gert .
Allt hefði þó gengið vel en allnokkur blæðing hefði orðið sem og að bandvefur sem myndaðist við fyrri aðgerð hefði verið gróinn við beinið svo það hefði þurft að " hrista " heilann af kúpunni .
Anna væri því með heilahristing .
" Síðan segir hann : " Það var aðdáunarvert að sjá hve sterk Anna var , hún var bara björt til augnanna og virtist sem allt væri í góðu lagi , hún sagðist þó vera með hausverk .
Hún brosti mikið er hún sá Kötu .
" Anna Lilja útskrifaðist af Mayo Clinic 1. apríl .
Eftir heimkomuna fór hún strax á Kristnes og var þar fram í október og var síðan á Reykjalundi um tíma .
Nú fer hún fjórum sinnum í viku til sjúkraþjálfara á Bjargi og fer einnig vikulega í talþjálfun .
" Ég talaði ekkert fyrstu fjóra dagana eftir aðgerðina , " segir hún skýrmælt en talar rólega .
" Ég sagði ekki eitt einasta orð .
Gat ekki talað , " segir Anna Lilja .
" Vinstri hluti líkamans var ákaflega máttlítill en hægri hlutinn alveg dauður , en þeir fóru strax að pína mig í sjúkraþjálfun .
" Svo kom fyrsta orðið : " Stefán .
" Nafn sonarins sem beið foreldra sinna hjá nánustu ættingjum heima á Íslandi .
Anna Lilja braggðist og steig alfarið upp úr hjólastólnum í maí en hún gat ekki notað hægri höndina .
" Það var skrautlegt þegar ég burstaði fyrst í mér tennurnar með vinstri hendi ! " segir hún og hlær .
Hún þurfti að læra að skrifa upp á nýtt og segir það hafa verið dálítið erfitt .
" Ég er ekki búin að fá fulla hreyfigetu í hægri höndina en það kemur ; fyrst fór ég ekki í flóknari hluti en prentstafi , en nú er gamla , góða skriftin mín komin aftur .
" Þarf mikla hvíld Anna er töluvert háð þeim feðgum , " Læknarnir sögðu mér að ég myndi eflaust missa máttinn vinstra megin í líkamanum en það yrði ekki varanlegt , nema helst í ökklanum .
Það hefur staðist .
" Hún er ánægð í dag .
" Mér líður afskaplega vel og það að vera laus við flogin er ólýsanlega gott .
Það er töluverð hefting að ég skuli notast við göngugrind , en það er ekkert miðað við það sem ég var búin að líða áður .
Það sem veldur manni einna mestri einangrun er að geta ekki keyrt .
" Hún hefur þó ekki stórar áhyggjur af því .
Segist hugsa um það síðar .
Hún er ekki til stórræðanna frekar en reikna mætti með en er bjartsýn .
" Eftir svona inngrip þarf maður mikla hvíld en ég lagast smám saman .
Fyrir ári þurfti ég að leggja mig tvisvar á dag ; þá fannst mér eins og ég gerði ekki annað en að sofa .
Ég spurði lækna um þetta og þeir sögðu að það væri fullkomlega eðlilegt og þetta lagast hægt og rólega .
Nú þarf ég ekki að leggja mig nema einu sinni á dag .
" Sjálf segist hún ekki skynja jafn vel og aðrir hver batinn er .
" Það er heilmikill styrkur í því þegar fólk sem býr í Reykjavík kemur norður og segir að allt annað sé að sjá mig en síðast ! Þetta gengur svo hægt að ég skynja það ekki sjálf ; það gengur hægt , en bítandi .
Þetta breytist smám saman .
Fólk nefnir ekki síst um hve talið hafi breyst mikið hjá mér .
" Hún segist þó enn eiga erfitt með að halda uppi samræðum í margmenni .
" Það er gott þegar við erum saman fjölskyldan , en ég á ekki heima í samræðum í nokkurra manna hópi .
Ég vil ekki segja að ég sé illa máli farin en ég þarf að tína orðin fram eitt af öðru ; þau eru öll í höfðinu á mér en það tekur lengri tíma en áður að ná í þau .
" Síðustu tíu árin áður en Anna Lilja fór í aðgerðina voru erfið .
Hún segir þó ekki mikinn sársauka fylgja krampaköstunum .
" Það er aðallega að maður kvíði fyrir .
Það kemur fyrirboði sem svo er kallaður , en maður veit ekki hvort hann stendur í kortér eða nokkra klukktíma .
" Hún segir biðina eftir því að sjálfur krampinn hefjist aldrei hafa vanist .
" Best er að slaka á meðan beðið er , það getur verið mjög erfitt .
En maður reynir það .
" Kastið sjálft stóð yfirleitt í eina til tvær mínútur en þau voru stundum mörg á stuttum tíma .
" Undir það síðasta , þegar ég var búin að fá hátt í tíu köst á nokkrum klukkutímum og stefndi í fleiri , þá fórum við upp á sjúkrahús þar sem ég var sprautuð niður .
" Nú hefur hún ekki fengið flog í tvö ár .
" Það er algjör draumur .
Þetta er eins og nýtt líf .
Litla drengnum mínum , sem á að fermast í vor , finnst þetta alveg stórkostlegt .
" Hann þekkti ekki annað , þar til fyrir tveimur árum , en að móðir hans gæti fengið krampakast með skömmum fyrirvara .
" Það var mikil og erfið ákvörðun fyrir okkur hjónin hvort ættum að láta hann sjá hvernig flogið væri eða ekki , þegar hann var lítill .
Við ákváðum að láta hann sjá það strax ; sem betur fer , segi ég í dag .
Ég er viss um að það hefði verið miklu verra fyrir hann að verða vitni að því þegar hann var orðinn fjögurra eða fimm ára .
Þótt það væri erfitt og vissulega gréti hann oft , þá varð þetta eðlilegur hlutur fyrir hann þegar frá leið .
" Hætti að vinna vegna eineltis Anna Lilja er menntaður mjólkurfræðingur og starfaði í 13 ár í Mjólkursamlagi KEA á Akureyri .
Þar kom þó að hún gafst upp og hætti , en það var ekki vegna flogaveikinnar heldur þoldi hún ekki lengur við vegna eineltis á vinnustaðnum .
Þetta var árið 2000 .
Þegar flogaveikisjúklingum líður illa andlega eru meiri líkur á flogi en ella .
" Ég er með fullkomnunaráráttu og vildi standa mig vel í vinnunni en treysti mér ekki til að vera í fullu starfi , þannig að ég minnkaði við mig .
Fór í hálft starf í nokkra mánuði en gafst svo endanlega upp .
Ég varð að velja á milli þess að halda heilsu og að vinna áfram .
" Lengi áttaði hún sig ekki hvers kyns var .
" Þetta var mjög skrýtið .
Einn daginn var hætt að bjóða mér góðan daginn , svo fór ákveðinn hópur fólks að standa upp ef ég settist við sama borð og það í kaffitímanum .
Ég fékk óneitanlega á tilfinninguna að allir hinir væru í vonda liðinu , þar sem enginn þorði að taka af skarið og standa með mér , en fólk hefur kannski óttast að lenda í þessu sjálft .
" Anna Lilja segir eflaust hafa spilað inn í að eiginmaður hennar , Sigmundur E. Ófeigsson , hafði verið í stjórnunarstöðu hjá KEA á sínum tíma , en reyndar áður en eineltið gegn henni hófst .
" Skipulagsbreytingar stóðu fyrir dyrum í samlaginu og í eitt skipti þegar þremur starfsmönnum var sagt upp héldu sumir því fram að hann stæði á bak við það og ég læki einhverjum upplýsingum í hann en Sigmundur kom þessu máli ekkert við .
" Þau hjónin segja að líklega hafi einhverir starfsmenn samlagsins haldið að ráða hafi átt Sigmund til að stjórna fyrirtækinu .
Anna segist hafa verið svo djörf að spyrja , þegar fréttist að þremur hefði verið sagt upp , hverjir það væru og fengið svar frá einum samstarfsmanna sinna : Þú ættir að vita það ! " Ég var vissulega heppin að halda vinnunni því ég hafði ekki unnið svo lengi sem mjólkurfræðingur .
Þarna voru menn sem höfðu unnið í áratug eða lengur sem var sagt upp .
" Önnu Lilju líkaði afskaplega vel að vinna í Mjólkursamlaginu lengst af .
" Það má því segja að ég hafi misst 60 til 70 félaga þegar ég hætti en mér fannst ég ekki geta annað .
Sjúkdómurinn versnaði heilmikið á þessum mánuðum sem eineltið stóð yfir .
Mér leið svo illa andlega að sjúkdómurinn ágerðist .
" Lengi vel taldi hún sökina algjörlega sína .
" Það var líklega ekki fyrr en eftir tvö ár sem ég loksins áttaði mig á því að þetta væri vandamál hinna en ekki mitt .
Það var ákveðinn léttir en samt vonbrigði því samskiptin við vinnufélagana urðu engin eftir að ég hætti .
Það tók suma þeirra álíka langan tíma og mig að átta sig á þessu en eftir það fóru þeir að heilsa mér aftur .
Ef ég mætti þeim í búð fram að þeim tíma fóru þeir hinum megin við rekkann í stað þess að heilsa mér .
" Anna Lilja segist hafa reynt að tala við einn verkstjórann um málið í upphafi , en hann hafi verið einn þeirra sem lögðu hana í einelti og því hefði ekkert gerst .
Hún veit því ekki hvort fjallað var um málið innan fyrirtækisins á sínum tíma .
" Satt best að segja veit ég það ekki .
Því miður gæti verið að margir í fyrirtækinu vissu enn ekki af þessu ennþá .
En til að losa mig úr þessu sendi ég stjórnendum fyrirtækisins bréf á sínum til þess að lofa þeim að vita hvernig ég hefði það , og sagði þeim að ég væri ekki reið við þá .
" 