Hún er stelpuleg í fasi með hlýtt viðmót en maður þarf ekki að vera lengi nálægt henni til að sjá að hér er á ferð kvenskörungur mikill .
Sigrún Daníelsdóttir er sálfræðingur að mennt og hefur um nokkurra ára skeið fengist við átraskanir meðal barna og unglinga .
Hún hefur verið að þróa forvarnir gegn átröskunum og á sama tíma stundað rannsóknir á þeim ásamt samstarfskonu sinni , Elvu Björk Ágústsdóttur .
Hún hefur staðið fyrir megrunarlausa deginum síðan 2006 og bloggað um líkamsvirðingu í nokkurn tíma .
Sigrún segir samfélagið alltof upptekið af útliti og holdafari sem birtist meðal annars í fitufordómum og almennri vanlíðan yfir líkamsvexti .
" Það er markmið mitt að vekja samfélagið til vitundar og umhugsunar um líkamsvirðingu og málefni henni tengd .
Það er alveg ótrúlegt hvað vanlíðan og þráhyggja í sambandi við líkamsvöxt , útlit , mataræði og hreyfingu er stór hluti af lífi margra .
Oft þegar konur fara að velta þessu fyrir sér sjá þær að þetta hefur verið gegnumgangandi stef í lífi þeirra og stýrt sjálfsmati þeirra að miklu leyti .
Þá erum við ekkert að tala um konur sem þjást af átröskun , heldur bara venjulegar konur .
Þær eru alltaf innst inni ósáttar við sig .
Lifa ár frá ári í líkama sem þær eru óánægðar með og eru alltaf að gera áform um að breyta sér .
Það er þessi stöðuga barátta við holdið sem er svo eyðileggjandi , " segir Sigrún Feitir eru leyfileg skotmörk Áhugi Sigrúnar á þessu málefni er ekki sprottinn upp úr engu .
Hún segist hafa fitnað á tímabili sem barn og samstundis fundið fyrir vanþóknun umhverfisins á feitum líkömum .
" Ég fann nánast á einum degi hvernig allir litu mig öðrum augum en áður .
Allt í einu var ég leyfilegt skotmark fyrir allskonar glósur og þær komu úr ótrúlegustu áttum .
Allt frá skólafélögum mínum til afgreiðslufólks í búðum og jafnvel foreldrum vina minna fannst við hæfi að gera athugasemdir við holdafar mitt .
Þarna kemur fram mjög kerfisbundin andúð og mótmæli umhverfisins gegn þér .
Og af því að þetta kemur úr öllum áttum er alveg ljóst að gagnrýnin er ekki bundin bara við eina manneskju eða ákveðinn hóp , þetta kemur alls staðar frá og þá hlýtur vandamálið að vera þú og líkami þinn .
Það er þessi hugmynd , að ákveðnir líkamar séu óæskilegir , sem við , samfélagið í heild , þurfum að breyta .
" Þegar Sigrún hóf sálfræðinám vaknaði vitund hennar gagnvart því hvernig samfélagið elur á slæmri líkamsmynd og hversu ósanngjörn skilaboð við meðtökum á hverjum degi um hvernig líkami okkar á að vera .
" Það hlýtur að ríkja margbreytileiki í sambandi við holdafar eins og alla aðra mannlega eiginleika .
Þessi hugmynd um að við eigum öll að vera grönn er fáránleg í eðli sínu .
Þegar ég uppgötvaði þetta hætti ég að gagnrýna líkama minn og fór að átta mig á því að vandamálið lægi í umhverfi sem gerir ekki ráð fyrir þessum fjölbreytileika .
Þegar ég gekk síðan í alþjóðlegt fagfélag um átraskanir og fór að sækja ráðstefnur hjá því kynntist ég fagfólki sem aðhylltist þessa hugmyndafræði að við eigum að samþykkja líkama fólks og ef við viljum gera breytingar þá eiga þær að snúast um hegðun og viðhorf .
Þetta samræmdist minni menntun á sviði sálfræði svo mér fannst það hljóma skynsamlega .
Þessi hugmyndafræði nefnist heilsa óháð holdafari eða Health At Every Size og er útlistun á því hvernig við getum nálgast heilsueflingu án áherslu á þyngdina .
Sú hugmynd að það þurfi alltaf að grennast til þess að öðlast betra líf , betri heilsu og betri líðan er svo rík í okkur .
Þá verður þyngdartap eins og hlið sem þarf að komast í gegnum til að uppskera jákvæðar breytingar og það er hrikalega erfitt .
Fólk er ekki fyrr komið inn fyrir hliðið en það sogast aftur til baka og þá verður allt svo vonlaust .
Þá verður heilsa bara fyrir einhverja fáa útvalda og hinir eru bara alltaf að ströggla og ná aldrei að vera á þeim stað í lífinu að lifa heilbrigðu og uppbyggilegu lífi , " segir Sigrún .
Erum ekki næstfeitust Í októberlok varð sú frétt um að Íslendingar væru næstfeitastir í heimi áberandi í öllum fjölmiðlum .
Að þessar niðurstöðu væru byggðar á misskilningi og að við værum í raun í sjötta sæti líkt og árið á undan komst aftur á móti seint og illa í kastljós fjölmiðlanna og er vafalaust enn í dag eitthvað sem fáir vita .
" Það er svolítið þannig með fréttir sem sjokkera að það fer að verða aukaatriði hvort þær eru réttar eða rangar .
Nú er umfjöllun eftir umfjöllun um hvað þetta sé agalegt og stjórnvöld eru krafin um aðgerðir .
Það er verið að halda fram alls konar vitleysu eins og því að sú kynslóð barna sem nú er að vaxa upp eigi eftir að vera skammlífari en foreldrar þeirra sem er ekki byggt á neinum rannsóknum heldur eru bara getgátur og yfirlýsingar .
Þessar hörmungaspár hafa verið í gangi síðastliðin 10-15 ár .
Þetta fer að verða eins og í sögunni um strákinn sem hrópaði úlfur úlfur , það er alltaf verið að spá einhverjum heimsendi sem síðan verður ekki .
Fáir átta sig á því að allan þann tíma sem offita hefur verið að aukast hafa lífsvenjur og heilsa almennt farið batnandi .
Við lifum miklu betra lífi í dag en við gerðum áður , við borðum hollara fæði , reykjum minna og leggjum betri rækt við líkama og sál .
Við fáum króníska sjúkdóma síðar á ævinni og lifum einna lengst allra jarðarbúa .
Yfirlýsingar um að það sé bara tímaspursmál hvenær heilbrigðiskerfið okkar hrynur vegna offitutengdra sjúkdóma verða bara kjánalegar í þessu samhengi .
Alþjóðaheilbrigðismálastofnunin spáði þessu skömmu fyrir aldamót en þrátt fyrir að ekkert hafi dregið úr offitu bólar ekkert á hruninu .
Það varð reyndar stórfellt hrun sem ógnar heilbrigðiskerfinu , en það var ekki feitu fólki að kenna heldur peningafólkinu .
Við hefðum kannski betur beint sjónum okkar að vaxandi peningagræðgi þjóðarinnar en meintri matgræðgi .
Ég hugsa að það hafi eftir á að hyggja verið stærra þjóðfélagslegt vandamál .
" Heilbrigt líf er markmiðið Þegar Sigrún er innt eftir því hvernig við aðskiljum áherslu á heilbrigt líferni og þyngd segir hún svarið mjög einfalt .
" Það felst í raun í því að í staðinn fyrir að segja að feitt fólk sé vandamálið þá segjum við að óheilbrigðar lífsvenjur séu vandamálið .
Í stað þess að segja að fita sé slæm og eitthvað sem einstaklingurinn þurfi að losa sig við þá segjum við að það þurfi allir að hugsa vel um líkama sinn hvort sem að þeir eru feitir eða grannir .
Þegar fólk er farið að lifa heilbrigðara lífi þá getur orðið mikil heilsubót af því einu og sér .
Af hverju ætti heilbrigt líf ekki að vera markmið í sjálfu sér ? " Sigrún vill meina að ekki sé víst að líkamsfita sem slík valdi heilsufarsvanda þeirra sem eru of þungir .
" Við vitum að aukin líkamsþyngd tengist slæmum heilsufarslegum afleiðingum .
Við vitum samt ekki hvað það er sem veldur því .
Er það fitan , eru það þessir endalausu megrunarkúrar þar sem fólk rokkar upp og niður í þyngd , er það hreyfingarleysið , eða það að búa við stöðuga fordóma og óvild samfélagsins sem hefur að sjálfsögðu áhrif á heilsuna .
En þrátt fyrir að það kæmi í ljós að holdafarið sem slíkt hefði orsakatengsl við vanheilsu þá breytir það ekki því að fæstum tekst að grennast til frambúðar .
Þá fer þetta að verða sambærilegt við það að lágvaxið fólk hefur minni lífslíkur en þeir sem eru hávaxnir og karlar hafa minni lífslíkur en konur .
Við getum ekkert gert við þessu annað en að reyna að lifa sem bestu lífi .
Á einhverjum tímapunkti verðum við að sætta okkur við að forsendur okkar til heilbrigðis og langlífis eru misjafnar en hver og ein manneskja getur gert það sem í hennar valdi stendur til þess að halda heilsu og líða vel .
" Megrun er slæm hugmynd Eins og áður sagði hefur Sigrún í nokkur ár staðið fyrir megrunarlausa deginum .
Nú þegar megrunartengdar auglýsingar dynja á okkur í hvívetna eftir jólahátíðina er ekki úr vegi að spyrja Sigrúnu hvers vegna megrun sé svona slæm hugmynd ? " Megrun er mjög andstæð því sem líkaminn leitast við að gera .
Líkaminn leitast við að viðhalda jafnvægi í orkubúskap og holdafari .
Alveg eins og hann leitast við að halda ákveðnu hitastigi og hann bregst við ef umhverfisaðstæður ógna þessu jafnvægi .
Ef þú stekkur út í ískalt vatn reynir líkaminn að bregðast við .
Hann snarkólnar ekki bara og deyr heldur reynir að lágmarka skaðann og vernda mikilvægustu líffærin en fórnar kannski því sem minna máli skiptir eins og fingrum og tám .
Það fer í gang ferli til að halda í okkur lífinu .
Það sama gerist þegar líkaminn fær minni orku en hann þarf á að halda .
Hann reynir að spyrna við fótunum .
Það er á endanum ástæða þess að fólki reynist svo gríðarlega erfitt að léttast til frambúðar .
Flestum tekst að grennast til skamms tíma og í því felst blekkingin .
Þess vegna reynum við aftur og aftur .
Staðreyndin er samt sú að það eru ekki til neinar vísindalega staðfestar aðferðir sem hafa borið árangur til lengri tíma að frátöldum skurðaðgerðum .
Þær aðferðir sem sagðar eru gagnlegar framkalla í raun ekki þyngdartap heldur þyngdarsveiflur .
Langflestir þyngjast einfaldlega aftur .
Auðvitað er alltaf einhver sem nær varanlegum árangri en þetta er svolítið eins og að spila í happdrætti .
Það er alltaf einhver sem vinnur og þess vegna heldur fólk áfram að kaupa miða en það eru samt flestir sem tapa .
Svo er það að þyngdarsveiflur hafa líka tengsl við slæmar heilsufarslegar afleiðingar .
Flestar af þeim heilsufarsafleiðingum sem hafa verið tengdar við offitu tengjast líka þyngdarsveiflum .
Þá getum við velt því fyrir okkur hvort heilsufarsvandi feitra sé að einhverju leyti sprottinn af því að það er alltaf verið að hvetja þennan hóp til að fara í megrun .
Þetta er mikilvæg siðferðileg spurning sem hefur ekki fengið nægilega athygli því við virðumst föst í þeirri hugmynd að fita hljóti að vera orsök alls ills .
Okkur finnst fita ógeðsleg .
Það er mjög sterkt í okkar samfélagi að þetta sé viðbjóður sem beri að útrýma eins og hverjum öðrum ófögnuði .
Annað atriði er að megrun getur farið út í öfgar og breyst í átröskun .
Það er mjög alvarlegur hlutur og þú getur ekki séð það fyrir hverjir eiga eftir að enda þar .
Þess vegna er megrun áhættuhegðun alveg eins og að fikta við áfengi eða vímuefni .
Flestir lenda ekki í neinum vandræðum en það er alltaf ákveðinn hópur sem gerir það .
" Fitufordómar algengir í fjölmiðlaefni Sigrún hlær hálfgerðum uppgjafarhlátri þegar hún er spurð að því hvernig við getum komið í veg fyrir að holdafarsáherslurnar síist hægt og sígandi inn í hugarheim barna okkar .
" Það er líklegast best að láta þau horfa eins lítið á sjónvarp og vera eins lítið á netinu og hægt er .
Það er mjög sláandi að sjá hversu algengir fitubrandarar og skilaboð um útlit eru í barnaefni .
Svo höfum við heilu sjónvarpsseríurnar sem snúast nær eingöngu um niðurlægingu feitra .
Þetta eru þættir eins og Biggest Looser sem er í raun kennsluefni í fituhatri og öfgafullum megrunaraðferðum og þættir eins og Mike and Molly sem virðist vera einhverskonar tilraun til að hafa feitt fólk sýnilegra í sjónvarpi en á mjög vafasömum forsendum .
Annar hver brandari snýst um fituna og hve feitt fólk hljóti að vera matgráðugt og latt .
Fitufordómar eru mjög algengir í fjölmiðlaefni en við erum ekki enn farin að þekkja þá sem slíka sem gerir ástandið mjög sjúkt .
Við áttum okkur ekki á því hvað það er verið að ala á mikilli mannfyrirlitningu .
" 90% átröskunarsjúklinga eru konur og því hafa ungar stelpur verið stærsti hluti sjúklingahóps Sigrúnar í gegnum tíðina .
Hún segir að margar þeirra reki upphaf veikinda sinna til utanaðkomandi skilaboða um holdafar .
" Sumar stelpurnar tala um að í byrjun sinna veikinda hafi þær verið að lesa mikið af megrunarsögum á netinu og horfa á útlitsmiðaða þætti eins og Americas NextTop Model .
Aðrar hafa kannski verið í íþróttum og fundið fyrir miklum þrýstingi þar að vera í ákveðinni þyngd og fitna ekki .
Sumar hafa fengið athugasemdir frá þjálfurum , hjúkrunarfræðingum eða öðrum fagaðilum um að þær séu farnar að bæta of mikið á sig .
Þetta er mjög varhugavert því þótt sumar séu sterkar og yppti bara öxlum þá eru aðrar sem taka þetta mjög alvarlega og leggja allt í sölurnar til að viðhalda grönnum vexti .
En líkamsdýrkunin er farin að sýna sig mjög mikið hjá báðum kynjum núna .
Óraunhæfar hugmyndir um útlit eru orðnar mjög algengar .
Fólk nánast býst við fótósjoppuðum líkömum þegar það sér nakta einstaklinga sem er auðvitað ekki gott þar sem líkaminn er náttúrulegt fyrirbæri og ófullkominn sem slíkt .
Þeir sem tileinka sér það viðhorf snemma á ævinni að líkaminn eigi að líta út eins og myndastytta eiga fátt annað fyrir höndum en ævilangan pirring og brostnar vonir .
" En hvað skyldi Sigrúnu finnast um þau heilsuátök sem hefjast af miklum krafti í ársbyrjun ár hvert .
" Heilsa er svolítið farin að snúst um ímynd heilsunnar frekar en raunverulegt heilbrigði .
Við viljum öðlast heilbrigt útlit og tengjum heilsu fyrst og fremst við hreyfingu , mataræði og holdafar en heilbrigði er líka það að vera glaður , að sofa vel , vera í góðum samskiptum og nota heilann til skapandi verka .
Við ættum að geta fundið það á eigin skinni hvort eitthvað er gott fyrir okkur eða ekki .
Allt sem lætur þér líða vel til lengri tíma , eflir þig , styrkir og gleður er heilsusamlegt .
Góð heilsa og vellíðan haldast í hendur .
Þess vegna er lítið heilbrigði fólgið í því að hafa eilíft samviskubit yfir því sem maður borðar og keppast við að brenna fitu í ræktinni .
" 