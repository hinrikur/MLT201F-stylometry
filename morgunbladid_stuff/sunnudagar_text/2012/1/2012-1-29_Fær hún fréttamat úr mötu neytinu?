Vefþjóðviljinn , lífseigasta og oft ein áhugaverðasta síðan í netheimum segir í gær : " Ríkisútvarp vinstrimanna , RÚV , er einstakt .
Mikið hefur verið deilt um afturköllun ákæru gegn Geir Haarde .
Afsökun forystu Samfylkingarinnar fyrir að afturkalla ekki ákæruna hefur fyrst og fremst verið sú að með slíkri afturköllun væri Alþingi með " íhlutun í dómsmál " .
Í gær barst verulega fréttnæmt innlegg í þá deilu .
Það innlegg var stjórnmálafrétt dagsins .
Sigríður Friðjónsdóttir , saksóknari Alþingis , lýsti því yfir aðspurð að þessi skilningur væri rangur .
Það væru alls ekki afskipti af dómsmáli ef Alþingi afturkallaði ákæruna .
Alþingi hefði þvert á móti fulla heimild til þess .
Í fréttayfirliti í kvöldfréttum Ríkissjónvarpsins í gærkvöldi var ekki minnst á þetta .
Í fréttayfirlitið náðu hins vegar áríðandi mál eins og " skákdagurinn " og óánægja kaupmanns með að aðrir fengju lægra verð frá birgjum .
Þegar hvorki meira né minna en tólf mínútur og sautján sekúndur voru liðnar af fréttatímanum las Jóhanna Vigdís Hjaltadóttir upp inngang að eigin frétt sinni um orð saksóknarans .
Inngangurinn var þessi : Saksóknari Alþingis segir afar brýnt að þingið ljúki sem fyrst umfjöllun um afturköllun ákæru á hendur Geir Haarde .
Óþægilegt sé að vinna að málinu við núverandi aðstæður .
Hann segir ekkert hafa breyst efnislega í málinu frá því ákært var .
Þetta er það sem Ríkissjónvarpinu þykir fréttnæmast fyrir sjónvarpsáhorfendur .
Óþægilegt að vinna að málinu , en ekkert hefur breyst .
Í viðtalinu er saksóknari Alþingis hins vegar spurður : " En afturköllun ákæru , er það íhlutun í dómsmál ? " Og saksóknarinn svarar : " Það er það nú ekki , nei .
Það er þannig að ákærandinn í málinu hann hefur forræði á því , og á sakarefninu , alveg þangað til að dómur fellur .
Þannig að samkvæmt sakamálalögunum þá getur hann í rauninni afturkallað ákæru alveg þangað til að dómur fellur .
" Og ef einhver heldur að " ákærandinn " sé í raun saksóknarinn , þá tók Sigríður Friðjónsdóttir það skýrt fram í viðtalinu að ákæruvaldið í málinu væri hjá Alþingi , en ekki henni .
Þetta er afar fréttnæmt .
Saksóknari Alþingis blæs algerlega á meginafsökun forystu Samfylkingarinnar , ekki síst Jóhönnu Sigurðardóttur , fyrir því að afturkalla ekki ákæruna .
En ekki ratar þetta í fréttayfirlit .
Ekki einu sinni í inngang fréttarinnar .
Og ekki dettur fréttamönnum í hug að sýna nú stór orð Jóhönnu og flestra annarra þingmanna Samfylkingarinnar sem margsinnis hafa fullyrt hið gagnstæða úr ræðustól undanfarið .
Og á heimasíðu Ríkisútvarpsins , þar sem fréttir kvöldsins eru birtar , er þessi frétt sú áttunda í röðinni , og ber heitið " Ekkert breyst í málinu gegn Geir Haarde .
" Ríkisútvarpið er algerlega einstakt .
Og þar sem það er í þeirri einstöku stöðu að starfsmenn þess bera enga ábyrgð , lúta engu eftirliti en eru áskrifendur að fjármunum almennings , þá viðurkenna stjórnendur þess aldrei mistök .
Ef þeir svara gagnrýni er það oftast með skítkasti og skætingi .
" Öryggishlutverkið sem gufaði upp Við þessa sláandi lýsingu er svo sem ekki miklu að bæta .
Lausamaður á Ríkisútvarpinu á árum áður hafði löngum síðar hlýjar taugar til starfseminnar þar .
Hafði hann þar kynnst merku fólki og fengið þar heilladrjúgar leiðbeiningar um margt sem síðar nýttist vel , þótt þeim sömu verði ekki kennt um neitt sem miður kann að hafa farið .
Honum er því innanbrjósts eins og mörgum öðrum við að sjá hvernig sífellt hefur sigið á ógæfuhlið á þessum bænum .
Stórkostlegasta misnotkun fjölmiðils í íslenskri sögu var auðvitað hin yfirgengilega framganga Stöðvar 2 í ofsafengnum árásum vegna fjölmiðlafrumvarps sem eigandinn taldi snúast gegn sér .
Þá voru engin mörk virt .
En sú hrikalega misnotkun hafði þó þá skýringu sem þarna var nefnd , og því ekki jafnmikið furðuefni og ella .
En vissulega var einkar dapurlegt að horfa upp á lykilstarfsmenn á þessum stað taka þátt í þessum ósköpum , þótt þeim hafi sjálfsagt þótt lífsviðurværi sitt í húfi .
Framganga RÚV var raunar ekki mikið betri og þess vegna var hún skelfileg fyrir stofnun sem átti að vera hlutlæg og launaseðlar starfsmanna á þeim bæ myndu hafa borist um hver mánaðarmót .
Stjórn Árvakurs , eiganda Morgunblaðsins , ályktaði gegn fjölmiðlafrumvarpinu .
Ritstjóri Morgunblaðsins gerði ekkert með það .
Það var önnur og stórmannlegri framganga og virðing fyrir starfi sínu en sýnd var á " fjölmiðli fólksins .
" En við borgararnir erum píndir til að borga uppihald RÚV og starfsmanna þess , sem nú eru komnir inn í stofnun sem orðin er óskiljanlegur blendingur ríkis- og einkahlutafélags , þar sem búið er að tryggja að almenningur hefur ekki í raun neina aðkomu að .
Hann getur ekki sagt upp RÚV eins og sú stofnun hvatti áskrifendur Morgunblaðsins til að gera þegar nýir ritstjórar voru ráðnir að því einkafyrirtæki .
Hálfan daginn birti RÚV á textavarpi sínu það símanúmer sem áskrifendur ættu að hringja í til þess að segja upp blaðinu .
Ef snefill af manndómi væri í yfirmanni útvarpsins hefði hann beðið bæði persónulega og opinberlega afsökunar á framgangi þessa opinbera einkahlutafélags þá .
Hann hefur það eitt sér til afsökunar að þá er ekki víst að Óðinn leyfði honum áfram að þylja fréttirnar .
Lengi vel borguðu margir afnotagjöldin bærilega sáttir .
Og þá var auðvitað vísað í hið lítt skilgreinda öryggishlutverk Ríkisútvarpsins .
En þegar jarðskjálftarnir miklu urðu á Suðurlandi og fjöldi heimila gjöreyðilagðist , þótti RÚV ekki einu sinni ástæða til að rjúfa útsendingu frá boltakappleik sem þá stóð yfir .
Þegar gjósa fór á svæði Eyjafjallajökuls kom frétt um það í útvarpi ríkisins 45 mínútum eftir að sagt var frá gosinu á MBL.is .
Það var auðvitað gott að MBL.is var svona vel vakandi , en fréttir vefsins ná ekki endilega til fólks í bifreiðum í nánd við eldstöðvarnar eða í sumarhúsum án tölvusambands .
Og MBL.is hefur ekki að lögum það öryggishlutverk sem notað hefur verið til að réttlæta rekstur RÚV .
Hið fréttalega öryggishlutverk RÚV er löngu fokið út í veður og vind vegna óburðugs fréttaflutnings og vegna áberandi þjónkunar og einhliða áróðurs fréttastofu fyrirtækisins undir stjórn hins herskáa samfylkingarmanns Óðins Jónssonar .
Og þegar hinn öryggisþátturinn hefur farið eins og nefnt var hér að framan þá er réttlætingin einnig farin .
Sennilega væri athugunarefni að tryggja að almannavarnayfirvöld fái á neyðarstundu vald til stundaratbeina af öllum fjölmiðlum landsins þegar mikla vá ber að höndum .
Ekki er nokkur leið að treysta RÚV á slíkum stundum eins og sagan sannar .
Steingrímur leggur ESB undir fót Steingrímur J. Sigfússon var ekki fyrr kominn út úr landsdómsraunum þeim sem aðeins voru nefndar hér að framan , en hann lét útbúa fyrir sig nesti og nýja skó ( dagpeninga , farmiða og fín hótel ) í þeim fjórum ráðuneytum sem hann er sestur yfir .
Honum lá á .
Stækkunarstjórinn sjálfur og næstum því jafnmerkileg stórmenni önnur urðu að fá að heyra það úr munni Steingríms sjálfs að þau Jóhanna væru búinn að losa sig við þann vonda Jón Bjarnason , sem gengið hefði með þá ólæknandi meinloku að hann ætti að gæta hagsmuna Íslands í viðræðum við ESB .
Ekkert svoleiðis sveitamannahjal mun þvælast fyrir samningum lengur mátti lesa úr líkamstjáningu Steingríms J. ráðherra , ráðherra , ráðherra og ráðherra , sem nú bíður eftir því að verða líka iðnaðarráðherra .
Það komu eins og óvart gamlar teiknimyndir upp í hugann þegar birtust myndir af Steingrími J. með stækkunarstjóranum og þeim hinum .
Þær myndir voru bornar saman við myndir af sama Steingrími J. með hnefann á lofti , hrópandi vígorð gegn ESB fyrir síðustu kosningar .
Myndirnar sem í hugann komu voru af Birni gamla Jónssyni ráðherra ( hann var þá eini ráðherra landsins ) , hinum mikla konungsskelfi hér heima annars vegar og svo þegar hann hitti kóngsa sjálfan í höllinni hans .
Samhengið er sláandi .
En það sem vekur óhug og ógleði , í báðum merkingum orðsins , á þessar síðari göngu í kóngsgarð , er að Steingrímur þandi sig í Brussel um að koma hans sýndi að " nú væru samningar byrjaðir í alvöru " .
Þetta verður ekki skilið öðru vísi en svo að hann stefni á að koma heim svo fljótt sem má með jafnvel enn þá " frábærari samning " um ESB en umboðsmaður hans , félagi Svavar , kom með heim í Icesave .
Þjóðin veit hvað í slíkum hótunum felst .
