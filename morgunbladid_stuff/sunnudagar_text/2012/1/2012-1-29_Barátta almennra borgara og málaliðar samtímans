Fyrir viku var þeirri skoðun lýst hér á þessum vettvangi , að ójöfnuður væri mesti þjóðfélagsvandi okkar tíma .
Fyrir nokkrum dögum flutti Barack Obama Bandaríkjaforseti báðum deildum Bandaríkjaþings árlega skýrslu sína um stöðu bandaríska þjóðarbúsins .
Í þeirri ræðu lagði hann línur í baráttu sinni fyrir endurkjöri í nóvember á þessu ári .
Kjarninn í þeirri baráttu verður að þau 1-2% Bandaríkjamanna , sem mestan auð eiga skuli greiða sanngjarnan hlut til samfélagsins .
Í hnotskurn lýsti Obama þeirri stefnumörkun á þann veg , að Warren Buffett , einn ríkasti maður heims , eigi að borga sömu hlutdeild af tekjum sínum í skatta og ritari hans geri .
Warren Buffett hefur lýst stuðningi við þessa tillögu .
Reyndar er hann upphafsmaður hennar .
Hann telur eðlilegt að milljarðamæringar í Bandaríkjunum greiði 30% af tekjum sínum í skatt í stað þess að borga 15% eða jafnvel innan við það .
Repúblikanar halda því fram að með slíkum hugmyndum sé Obama að boða stéttastríð .
Sjálfur segir forsetinn að hann telji , að flestir Bandaríkjamenn líti svo á að hann sé að boða heilbrigða skynsemi í skattamálum .
Warren Buffett hefur skoðun á þeim staðhæfingum , að Obama boði stéttastríð .
Hann segir efnislega : Ef svo er hefur mitt lið ( milljarðamæringarnir ) ígildi kjarnorkusprengju okkar megin .
Við höfum í okkar þjónustu hagsmunaverðina ( lobbíistana ) og Wall Street ( þ.e. fjármálafyrirtækin ) .
Debbie ( ritari Buffetts ) hefur ekkert .
Obama er ekki að boða stéttastríð en hann er að boða annars konar stríð , stríð gegn ráðandi öflum , sem í krafti fjármagns hafa ráðið Bandaríkjunum lengst af og notað þá aðstöðu til að skapa sér forréttindi .
Síðasta svona stríð var háð í Bandaríkjunum fyrir svo sem hundrað árum , þegar komið var böndum á járnbrautarbaróna og olíukónga .
Um það stríð má lesa í sögu um Rockefeller hinn fyrsta .
Obama er að skora á almenning í Bandaríkjunum að taka þátt í því með sér að jafna metin , ekki til þess að draga úr vilja og metnaði fólks til að komast áfram í lífinu heldur til að byggja upp sanngjarnara samfélag , þar sem hinir efnaminni borgi ekki með þeim efnameiri eins og nú er .
Þetta er önnur útgáfa af þeim átökum , sem standa í Evrópu og á evrusvæðinu sérstaklega á milli fólksins og fjármálafyrirtækjanna , þar sem fjármagnseigendur hafa krafizt þess , að skattgreiðendur borgi töp , sem þeir sjálfir hafa efnt til með glannalegri lánastarfsemi .
Þeir eru með öðrum orðum að krefjast þess að komast á opinbert framfæri .
Framan af stóðu kjörnir fulltrúar fólksins með fjármagnseigendum .
Nú eru þeir tvístígandi en sýna merki þess að vilja setja fjármagninu stólinn fyrir dyrnar sbr. síðustu sviptingar í samningaviðræðum um afskriftir af skuldum Grikkja .
Hér á Íslandi höfum við orðið vitni að enn einni útgáfu af þessum átökum .
Bankarnir réðu Íslandi síðustu árin fyrir hrun .
Með peningum var hægt að kaupa hvað sem var .
Hrunið leiddi í ljós að það var annarra manna fé , sem notað var í því skyni .
Mest af því átti sér rætur í sparnaði fátæks fólks í Asíu , sem sendur hafði verið til Vesturlanda til ávöxtunar .
Þessir peningar voru m.a. notaðir til hagsmunavörzlu .
Hagsmunaverðir samtímans eru eins konar málaliðar okkar tíma .
Við skiljum merkingu orðsins málaliði á þann veg , að það séu hermenn , sem er borgað fyrir að berjast .
Hagsmunaverðir Vesturlanda ( lobbíistar ) eru hermenn , sem er borgað fyrir að berjast á vígvelli almenningsálitsins .
Þeir þurfa ekki að hafa sannfæringu fyrir því , sem þeir eru að berjast fyrir .
Þeir þurfa bara að skila árangri .
Slíka málaliða er að finna víðs vegar um samfélagið , ekki bara innan formlegra fyrirtækja hagsmunavarða .
Barátta Hagsmunasamtaka heimilanna og annarra félagasamtaka , sem hafa tekið upp baráttu fyrir hagsmunamálum almennra borgara , sem hafa orðið illa úti í hruninu er angi af þeirri baráttu , sem við sjáum í Bandaríkjunum á milli 1% og 99% .
Þessi samtök eru að berjast við fjármálafyrirtæki fyrir hönd félagsmanna sinna .
Þau eru líka að berjast fyrir kerfisbreytingum svo sem afnámi verðtryggingar .
Þau standa hins vegar frammi fyrir eins konar bandalagi stjórnmála og fjármála .
Þeir sem muna tímann fyrir verðtryggingu vita , að þá var annars konar ranglæti á ferð .
Þá borgaði óðaverðbólgan upp skuldir þeirra , sem höfðu aðstöðu til að fá lán , sem þá voru í raun gjöf .
Þá sátu sparifjáreigendur og lífeyrisþegar eftir með sárt ennið .
Á 30 árum hefur þetta snúizt við .
Hagfræðistofnun Háskóla Íslands segir að bankarnir séu búnir með það svigrúm , sem þeir hafi haft .
Vandi hagfræðinga er sá , að þeir hafa ekki gert upp sína hrunsögu .
Sumir í hópi þeirra voru málaliðar á vegum fjármálafyrirtækja fyrir hrun .
Og vegna þess að uppgjör þeirra hefur ekki farið fram er ekki sama mark tekið á Hagfræðistofnun Háskóla Íslands eða öðrum sérfræðingum á sama vettvangi og áður var .
Þetta má sjá á viðbrögðum Hagsmunasamtaka heimilanna við áliti Hagfræðistofnunar .
Hér á Íslandi eins og annars staðar á Vesturlöndum þarf ný hugsun að koma til sögunnar .
Hún er sú , að þeir sem eiga peninga eða ráða yfir annarra manna fé hafa ekki alltaf rétt fyrir sér .
Þessi afstaða hefur ekkert með vinstri eða hægri í stjórnmálum að gera , sem eru úrelt hugtök á okkar tímum .
Sjálfstæðisflokkurinn getur ekki síður en vinstri flokkarnir gerzt málsvari hagsmuna hins almenna borgara .
En hann gerir það að sjálfsögðu ekki nema forystusveit hans hafi sannfæringu fyrir því að það sé hin rétta leið .
Komist hún að annarri niðurstöðu munu aðrir taka þá baráttu upp .
Og þá gæti farið svo að framtíðin yrði þeirra .
