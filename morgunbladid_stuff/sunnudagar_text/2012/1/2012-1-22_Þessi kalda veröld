Tökur standa yfir á spennumyndinni Frost á Langjökli , þar sem tökuliðið hefur glímt við ótrúlega erfiðar aðstæður síðustu vikur , lent í hverju ofsaveðrinu á fætur öðru , og allt í þágu myndarinnar .
Rætt er við Reyni Lyngdal um kvikmyndagerð við öfgafullar aðstæður , átökin við náttúruöflin og hvað þau vilja eiginlega upp á jökul .
Texti : Pétur Blöndal pebl@mbl.is Myndir : Ragnar Axelsson rax@mbl.is Það er " gullfallegt " veður þegar rætt er við leikstjórann Reyni Lyngdal um spennutryllinn Frost , sem stendur sannarlega undir nafni , enda fara tökurnar fram þessar vikurnar á Langjökli .
Það er stund milli stríða .
Hópurinn heldur til á Hótel Geysi í Haukadal þegar samtalið á sér stað , en eftir hádegið er förinni heitið aftur á jökulinn .
" Hér er blankalogn og sólin var að koma upp , " segir Reynir .
" Hitinn streymir upp úr jörðinni , en samt er allt gaddfreðið og svo keyrum við í klukkutíma upp á jökul – í þessa köldu veröld .
" En það hefur gengið á ýmsu þennan tíma sem tökur hafa staðið yfir , aftur og aftur hafa veðuröflin sýnt mátt sinn og megin , ekki við öðru að búast á jökli í janúar – og til þess er leikurinn gerður .
Eins og að koma úr stríði " Við þurfum stundum að bíða af okkur versta veðrið og fara út þegar það hefur skánað aðeins – en það lítur út eins og óveður á jöklinum , " segir Reynir og hlær .
" Veðrið þjappar fólki saman , eins og jafnan gerist þegar fólk er innlokað saman .
Fyrsta óveðursdaginn tók það okkur sex eða sjö tíma að komast frá jöklinum á hótelið , þá reið Grænlandsstormurinn yfir landið .
Við mjökuðumst fimm sentímetra í einu á risatrukknum , stórum átta hjóla trukki sem var áður skotpallur fyrir kjarnorkueldflaugar .
Fjallamennirnir eru búnir að breyta honum í fólksflutningabíl fyrir ferðamenn sem kemst allt en fer ekki hratt yfir þegar veðurhamurinn er svona mikill .
Tvisvar í ferðinni þurftum við að fara út og moka , þú getur ímyndað þér hvort okkur leið ekki eins og ofurhetjum eftir það .
" Hann brosir strákslega .
" Það var svolítið skrítið að fara heim í leyfi um síðustu helgi .
Einhver nefndi að eftir það skildi hann betur kvikmyndina Hurt Locker , sem fjallar um hermann sem kemur heim úr stríðinu og veit ekki hvað hann á af sér að gera – langar bara aftur í geðveikina ! " Og það er enginn beygur í fólki .
" Ekki eitt augnblik , " segir Reynir .
" Fólk þreytist hratt við svona öfgafullar aðstæður , en það er hugsað vel um okkur og þegar við komumst á Hótel Geysi þá er aðstaðan ofboðslega góð og þægileg – og kokkurinn algjör snillingur .
" Voveiflegir atburðir Eitt er sérstakt við leikmynd í þessum aðstæðum , " segir Reynir .
" Í hvert skipti sem við komum þarna upp eftir hefur landslagið breyst .
Þetta er náttúruleg lifandi leikmynd .
Og það skefur yfir svæðið , sem er í sífelldri mótun , er til dæmis frábrugðið eftir því hvort það blæs að vestan eða norðan .
Það er alltaf eins og maður sé að koma á nýjan stað .
" Og upplifun á fjarlægðum er annað , sem Reynir vekur máls á .
" Vegalengdirnar virðast endalausar í stormi , þá erum við hrikalega lengi að komast á milli staða .
En um leið og birtir til þá sést skálinn á jöklinum héðan úr Haukadal .
Þetta er auðvitað það sem maður les í bókum höfunda eins og Jóns Kalmans Stefánssonar , að fólk getur orðið úti á milli húsa í blindu veðri – og það er alveg dagsatt .
" Frost fjallar um par sem vinnur í jöklarannsóknateymi og borar eftir sýnum á jökli , en það kemur þó ekki fram í myndinni að þetta sé Langjökull .
" Hún hefur boðið kærastanum sínum á jökulinn með sér , þarf að ljúka þeirri vinnu áður en hún fer utan í meistaranám .
Þegar þau vakna um morguninn er restin af liðinu horfin .
Þetta er hópur sem telur sjö manns .
Þau eru bara tvö eftir og voveiflegir atburðir fara að gerast .
" Ragnar Axelsson ljósmyndari var á tökustað í tvo daga og segir ótrúlegt að engum Íslendingi skyldi detta í hug fyrr að gera kvikmynd við þessar aðstæður .
" Já , það er eiginlega svolítið ótrúlegt , " segir Reynir .
" Ég er sammála því .
Við erum að leika okkur með frumkraftana .
Eins og Hálfdán leikmyndahönnuður benti á getum við alltaf tekið ákvörðun um það eftir á ef við viljum taka eitthvað aftur og þá sett það á svið ef með þarf .
En kosturinn við leikmyndina sem við erum að vinna með núna er að við getum myndað bæði úti og inni , leikararnir geta valsað inn og út – og realisminn er algjör .
Við erum í óbeislaðri náttúru , sem gerir kvikmyndagerðina raunverulegri en um leið erfiðari .
" Ótrúlegar aðstæður Fáeinir dagar eru eftir af tökum og er áætlað að myndin verði frumsýnd í september á næsta ári .
" Jón Atli Jónasson skrifaði handritið , sem við höfum svo unnið með , " segir Reynir .
" Þegar við lögðum það niður fyrir okkur í Bankastrætinu í fyrndinni gátum við auðvitað ekki séð fyrir okkur hvernig aðstæðurnar yrðu á jökli .
Þá kemur í ljós að það þarf að breyta hinu og þessu , því maður er svo bundinn af aðstæðum .
Þær eru mun öfgafyllri en handritið gerir ráð fyrir – hvað þá maður sjálfur .
" Reynir segist hafa unnið við ótrúlegustu aðstæður , en aldrei í svona brjáluðu veðri eða við svona öfgafullar aðstæður .
" Það næsta sem ég hef komist því er dansmynd sem nefnist Burst .
Þá tók ég atriði í kafi , en hafði samt meiri stjórn á aðstæðum .
Það var álíka erfitt , því það þarf að pakka saman tökuvélinni , það næst lítið efni í einu og allt mælir á móti manni .
En það er merkilegt , að fyrir vikið næst líka einstakt efni .
Þegar náðst hefur utan um það verður maður alveg agndofa – það þarf svo lítið til að þetta verði raunverulegt .
" Í raun hefur það verið algjör draumur hvað veðrið hefur verið vont .
" Já , og breytilegt , " segir Reynir .
" Við þurftum bæði vonda daga og góða daga .
Það hefur alveg staðist .
Og það er skemmtilegt við handritið , að tímalínan er ekki alveg skýr – hvað það gerist á löngum tíma .
En afsökunin fyrir veðrabrigðunum blasir við , því þannig er veðrið á jökli – það skellur á stormur á tveim mínútum og svo dettur skyndilega á logn – þetta eru svo ýktar aðstæður .
" Leikkonan í bandi Leikkonan Anna Gunndís Guðmundsdóttir fer með aðalhlutverk í sinni fyrstu kvikmynd , en hún er tiltölulega nýútskrifuð úr Listaháskólanum og fór til Þýskalands beint eftir útskriftina , þar sem hún hefur unnið með tilraunaleikhópnum Signa í Köln .
" Það var eiginlega konan mín , Elma Lísa [ Gunnarsdóttir leikkona ] , sem benti mér á hana , " segir Reynir .
" Anna Gunndís er algjörlega frábær , stendur sig eins og hetja og það er gaman að uppgötva nýjanhæfileikaríkan leikara .
Það tekst ekki alltaf , en maður skynjar að valið er rétt þegar maður sér hversu vel þau Björn Thors ná saman .
" Hann fær ekki varist brosi .
" En hún er lítil og létt og það þarf að setja hana í band í verstu veðrunum eða þyngja hana með einhverju .
" Ingvar Þórðarson , einn framleiðenda myndarinnar , er viðstaddur tökurnar og sendir vinum sínum gjarnan farsímamyndir úr brjáluðu veðri á jöklinum með skilaboðunum : " Dagur á skrifstofunni .
" Reynir er ánægður með að njóta krafta Ingvars á tökustað : " Þangað til við vorum komin með aðstöðu hér á hótelinu í síðustu viku vaskaði hann upp og gekk í öll störf .
Hann er algjör nagli , er ofan í vélunum með tröllunum að laga bíla ! " Og tökumaðurinn er Ágúst Jakobsson , sem starfað hefur nánast eingöngu erlendis undanfarin tíu til fimmtán ár að mynda auglýsingar og fleira .
" Það eru forréttindi að vinna með honum , " segir Reynir .
" Það sem er hans aðalsmerki að vera góður í öllum aðstæðum ; það eiga tökumenn sammerkt sem farið hafa út um allan heim .
Það er það jákvæða við auglýsingagerðina , að aðstæður eru svo fjölbreyttar .
En hann hefur líka skotið kvikmyndir og vann á sínum tíma með Guns N ' Roses , eins og frægt er orðið .
Hann vinnur hratt , notar lítið af ljósum og það verður allt svo fallegt .
Og enginn er honum fremri með handhelda myndavél , en myndin er mikið unnin þannig – í nettum heimildamyndastíl .
" Dagbók leikstjóra Undir venjulegum kringumstæðum hefði tökum verið frestað á kvikmynd Reynis Lyngdals vegna veðurs .
En þess í stað voru leikararnir drifnir út í tökur , eins og fram kemur í dagbók leikstjórans frá tökum í janúar .
Síðasti dagur fyrir jökulinn Ég funda með Gústa og Baldvini Z allan daginn á Hótel Geysi .
Allt liðið mætir í kvöld , það er spenna í loftinu .
Ingvar Þórðarson framleiðandi er eins og eitt af náttúruöflunum.Við skellum okkur í sund á Geysi áður en allir mæta .
Ingvar kennir mér teygjuæfingar sem eiga víst að geta bjargað lífi mínu þar sem við stöndum í sturtunni .
Æfingarnar taka þrjár mínútur í heildina ; maður þarf bara að gera þær alla daga ævinnar .
Ingvar verður pottþétt 120 ára .
Óveður Við leggjum af stað á jökulinn í birtingu .
Ferðin upp eftir gengur vel , einn klukkutími ! Ekki slæmt .
Góð stemning í hópnum .
Þegar við erum búin að vera á jöklinum í nokkra tíma og mynda skellur á stormur .
Við komumst seinna að því að þetta er hinn alræmdi Grænlandsstormur .
Jöklabræðurnir Hjörleifur og Eggert frá Mountainers of Iceland leggja til að við höldum heim sem fyrst .
Þetta veður er bara svo flott í mynd að við getum ekki sleppt því að taka eina senu í viðbót .
Á meðan liðið gengur frá leikmyndinni svo hún fjúki ekki til andskotans hendum við Önnu Gunndísi út í storminn og myndum hana í óveðrinu .
Hún er svo mikill nagli að hún lætur sig hafa rokið og leikur senuna eins og enginn sé morgundagurinn .
Við keyrum til baka , klukkutímaferð tekur sex tíma út af skafrenningi .
Á miðri leið þarf allt liðið að fara út úr átta hjóla trukknum og moka fjögurra metra háan skafl .
Ef eitthvað þjappar saman tökuliði , þá er það þetta .
Undir þessum kringumstæðum þakka ég guði fyrir að hafa æft vel með leikurunum .
Anna og Bjössi eru hetjur , negla hverja tökuna á fætur annarri þrátt fyrir að geta varla staðið í lappirnar fyrir roki og stórhríð .
Gústi Guns tökumaður vill helst aldrei hætta að skjóta , sama hvernig viðrar .
Þvílíkur töffari , enda alinn upp af Guns N ' Roses ...
Ef hann kemst í rétta fílinginn stoppar hann ekkert .
Brokeback Mountain Hálfdán Petersen leikmyndahönnuður hefur það fyrir reglu að sofa minnst tvær nætur í öllum leikmyndum sem hann gerir .
Tvær óveðursnætur svaf hann við annan mann í búðunum sem hann hannaði á jöklinum .
Ég frétti að hann hefði lesið húslestur við kertaljós upp úr Brokeback Mountain fyrir Binna samstarfsmann sinn eina óveðursnóttina þegar rafmagnið fór af búðunum og þeir gátu ekki sofið .
" I wish I knew how to quit you " var one-linerinn sem flaug milli fólks daginn eftir .
Afmæli Björn Thors átti afmæli .
Þá fórum við á sleðum á annan stað á jöklinum til að taka upp þar .
Hann var rosalega glaður ; að fá fallegasta veður í heimi og vélsleðaferð á jöklinum .
Það var krúttlegt .
" Djöfull er þetta gott veður , " sagði ég við ofurmennina sem fylgja okkur , " haldið þið að þetta haldist svona ? " " Nei , þetta er svikalogn , " svöruðu þeir .
Klósettferðin Meðan á storminum stendur sér maður ekki nema einn til tvo metra frá sér .
Fjallakarlarnir setja upp kerfi til að komast á kamrana sem eru í nokkurra metra fjarlægð .
Það er strengd lína á milli átta hjóla svartagaldurstrukksins og kamranna og enginn má fara einn þangað .
Ég held í klósettleiðangur með Önnu Gunndísi og Luis , gagnagaurnum okkar frá Venusúela .
Þau eru bæði töluvert minni og léttari en ég og á þessari stuttu leið á ég fullt í fangi með að halda í þau bæði , þar sem þau hefjast á loft sitthvorumegin við mig .
Á meðan við Anna bíðum eftir Luis úti í storminum hverfur kamarinn , sem er ekki nema þrjá metra frá okkur , algjörlega sjónum .
Ég örvænti og segi við Önnu : " Sjitt , Luis er horfinn , hvílík endalok , kominn alla leið hingað frá Suður-Ameríku og fer svona ! " Tæknibrellur Ég hendi mynd af ísbörðu tökuliðinu á kollega minn í Hollywood .
Hann kaupir það ekki og sendir til baka : " Ha , ha , ha , I know special fx .
" Fjallatískan Birna Paulina framkvæmdastjóri er eins og tískusýningarstúlka fyrir Cintamani .
Það breytir engu hvernig viðrar ; hún er alltaf eins og klippt út úr tískuþætti .
Kann sitt fag upp á tíu og missir ekki sjarma þó að hún sé á jöklinum : " What happens in 11 stays in 11 .
" Ridley Scott Sonja , kokkurinn okkar , segir mér söguna af því þegar hún var einkakokkur Ridleys Scotts þegar hann myndaði Prometheus hér á Íslandi .
Hún spurði hann hvernig mynd þetta væri sem hann væri að gera .
Hann svaraði að þetta væri vísindatryllir .
Sonja spyr hvort hún verði hrædd ef hún horfi á myndina .
Ridley svarar því játandi .
Þá segir Sonja nokkuð sem skapar henni virðingu eins merkasta kvikmyndaleikstjóra heims : " Ef þetta er svona mynd þar sem ég verð hrædd , þá held ég að ég muni ekki horfa á hana .
" Ég bara vona að hún komi á frumsýninguna á Frost þótt hún verði smáhrædd .
Fílingur Það eru mikil forréttindi að geta unnið við svona raunverulegar aðstæður .
Fyrir leikarana er þetta ómetanlegt .
Auðveldara að setja sig inn í aðstæður og tilfinningar .
Anna og Bjössi fíla þetta í botn .
Bjössi kom til mín og sagði : " Veistu hvað Reynir , ég held að við séum í bestu vinnu í heimi , djöfull er ég að fíla þetta .
" 