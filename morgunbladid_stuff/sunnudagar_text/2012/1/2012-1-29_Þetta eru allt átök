Haðarstígurinn er eins og lítið og friðsælt þorp , stígurinn á milli húsanna aðeins bílbreidd og þennan dag liggur værðarlegur snjór yfir öllu .
Neðarlega á stígnum situr bifreið föst í skafli , barn í bílstól í aftursætinu og ögn eldri drengur fylgist með móður sinni moka .
Fyrr en varir eru vegfarendur farnir að hjálpa til .
Þannig er samhugurinn í öllum samfélögum , sem stundum snýst upp í hatur og það er hin eilífa hringrás – og um það er leikritið Eldhaf sem frumsýnt var á fimmtudag í Borgarleikhúsinu .
Blaðamaður bankar upp á í litlu steinhúsi með bárujárnsþaki .
Unnur Ösp Stefánsdóttir er í símanum þegar hún kemur til dyra – að tala við móður sína .
Nema hvað , móðurhlutverkið fyrirferðarmikið í lífi leikkonunnar þessa dagana , hún leikur móður í leikritinu Eldhafi og svo gengur hún sjálf með annað barn sitt og leikarans Björns Thors .
En talið beinist fyrst að verkinu Eldhafi eftir leikskáldið Wajdi Mouawad .
" Hann er allt í senn leikari , leikskáld og leikstjóri , " segir Unnur .
" Mouawad flutti ungur til Frakklands frá Líbanon og þaðan til frönskumælandi Kanada .
Hann var forvitinn um Líbanon , en foreldrar hans vildu ekkert um það tala .
Það var borgarastríð þegar þau hrökkluðust þaðan og það er bensínið í þetta verk , Eldhaf , sem sýnt hefur verið um allan heim .
Það er uppgjör Mouawad við sína óþekktu fortíð og sitt heimaland .
Engu að síður er opið hvar verkið gerist , nema það er í Mið-Austurlöndum .
Og það á ekki að vera pólitískt eða ala á hatri eða hefndarþorsta .
Framvindan er sterk , þetta er spennuleikrit og um leið epískur harmleikur sem spannar sextíu ár .
" – Segðu mér aðeins frá sögunni ? " Ung tvíburasystkin lesa erfðaskrá móður sinnar , sem fallin er frá , " segir Unnur .
" Samband þeirra við móður sína hefur bersýnilega verið orðið slæmt .
Hún biður þau að finna föður sinn , sem þau héldu að væri dáinn , og bróður sinn , sem þau vissu ekki að væri til .
Þau eiga að afhenda þeim tvö umslög og þegar það hafi verið gert fái þau sjálf umslag frá móður sinni .
Auðvitað er þeim brugðið og upphefst mikil spennuframvinda , þar sem þau leita uppruna síns í gegnum fortíð móður sinnar , það er dramatísk og falleg saga – í þeirri leit þurfa þau að horfast í augu við sjálf sig og endurskoða samband sitt við móður sína .
" – Og þú leikur móðurina .
" Ég leik móðurina Nawal sem er dáin í upphafi verksins .
Við fylgjum sögu hennar frá æsku til 65 ára aldurs .
Það er þungamiðjan í verkinu .
Og kjarninn sá að barn var tekið frá henni í fæðingu , sem hún eignaðist 14 ára gömul .
Þó að þetta gerist í stríðshrjáðu landi er þessi sammannlegi strengur sterkur í verkinu .
Og leikstjórinn Jón Páll Eyjólfsson hefur lagt áherslu á að setja áhorfendur í samband við söguna í stað þess að draga upp mynd af framandi heimi .
Þetta er nýstárleg uppfærsla , engar blæjur og enginn sandur heldur reynt að gera allar kringumstæður kunnuglegar .
Auðvitað eru þetta framandi kringumstæður , en í grunninn snerta þær okkur öll .
" – Á leikritið erindi við Íslendinga ? " Ef við látum okkur manneskjuna varða , þá á sagan erindi við okkur .
Við lesum fréttir af ástandinu í þessum heimshluta á hverjum einasta degi í blöðunum og það er stór hluti af okkar lífi .
Svo er þetta fjölskyldusaga um óuppgerð mál , leyndarmál úr fortíðinni og samband móður við börnin sín .
Hún á ekki bara erindi við okkur , heldur er hún um okkur – hvaðan við komum og leitina að sjálfum sér .
" – Þú varst líka í átakanlegu hlutverki móður í Elsku barni og fékkst grímuna fyrir .
" Þetta er líka harmleikur móður , en á allt annan hátt .
Eldhaf fjallar meira um okkar samtíma og hinar stóru spurningar á meðan Elsku barn var ádeila á vestrænt samfélag , fjölmiðla og hvernig við matreiðum sannleikann – hverju við trúum .
Við tókum það aftur til sýninga í vetur og það átti enn meira erindi en í fyrravetur , nú var í umræðunni konan á Laugavegi sem bar út barnið sitt og Ólafur Skúlason biskup , hverju trúum við og af hverju .
Það var spennandi að leika í verki sem er svona mikil og bein ádeila á okkar samtíma .
" Eftir stutta þögn bætir hún við : " Ég er alin af sterkri móður sem vakti snemma upp réttlætiskenndina hjá mér .
Ég er stöðugt að rýna í samfélagið og reyna að hafa áhrif á það .
Það getur truflað mann að sjá alltaf misréttið í kringum sig .
" – Þvælist það fyrir þér ? " Já , það getur þvælst fyrir mér , ég viðurkenni það , " segir hún og brosir .
" En réttlætiskenndin getur líka unnið með manni .
Það skiptir mig máli að fá að takast á við hlutverk í leikritum á borð við Elsku barn og Eldhaf .
Það eru verk sem mér finnst sannarlega skipta máli og eru mikilvæg .
Leikarastarfið er fjölbreytt og getur á köflum verið innantómt og hégómlegt .
Ég hef oft hugsað um að hætta og held það sé hollt , því maður hefur meira að gefa ef maður spyr sig : " Hvað viltu með þessu starfi ? " " – Þú fæðir barn á leiksviðinu í Eldhafi og gengur á sama tíma með barn í maganum ! " Já , ég sagði það nú þegar ég las leikritið , að ég hefði aldrei treyst mér í hlutverkið ef ég væri ekki orðin móðir sjálf , " segir Unnur sem á fyrir fjögurra ára strák .
" Það er erfiðara að fara inn í svona mikinn harm og óhugnað ef maður þekkir ekki sjálfur þær sterku tilfinningar sem fylgja móðurástinni og ef maður býr ekki við ást og fegurð í lífi sínu , hamingju og öryggi .
Það veitir manni auðveldari aðgang að hjarta sínu , sem er ansi mikilvægur hluti af starfi leikarans .
Það hefur nýst mér rosalega vel í Eldhafi að vera móðir .
" – Svo nær maður jarðsambandi með skófluna á lofti í Þingholtunum ! " Já , þetta eru allt átök , " svarar Unnur og hlær .
" Nú kallar það eitt á átök að komast út í bíl ! Í hálkunni um daginn voru allir fljúgandi á höfuðið .
Það er hættuástand á götum borgarinnar .
Þetta er ekkert flóknara en það .
En mér finnst það bara rómantískt og skemmtilegt .
Ég man ekki eftir að hafa upplifað svona vetur fyrr og þetta minnir mann á að það getur verið gott að þurfa að hafa svolítið fyrir hlutunum – bæði til að koma sér í vinnuna og eins í listrænu ferli .
Maður uppsker oft meira ef það er erfiðað aðeins .
" – Hvernig er að búa í litlu þorpi í borg ? " Hér er einmitt þorpsstemning ! " segir hún .
" Það er dásamlegt fyrir börn að alast hérna upp , opið út allt sumarið , stundum er ég fimm barna foreldri , stundum á ég ekkert barn í tvo daga .
Þau hlaupa bara á milli – hvílík lífsgæði ! Þó að húsið sem við búum í sé lítið , hálfgert dúkkuhús , þá get ég ekki hugsað mér að flytja .
Ég er háð þessari stemningu , að geta hoppað á hjólið á sumrin og sótt alla þjónustu í nágrennið eða rölt niður á Laugaveg .
Ég ólst upp í Vesturbænum og sá aldrei fyrir mér að búa í Þingholtunum , en það er mikill sjarmi yfir þessum bæjarhluta .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 