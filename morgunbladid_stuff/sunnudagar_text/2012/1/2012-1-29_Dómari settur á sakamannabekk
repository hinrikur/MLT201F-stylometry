Þegar málflutningur hófst gegn spænska rannsóknardómaranum Baltasar Garzón fyrir hæstarétti Spánar í Madríd á þriðjudag í liðinni viku vegna ásakana um að hann hefði misnotað valdheimildir sínar með því að kafa ofan í glæpi frá tímum borgarastyrjaldarinnar á Spáni og valdatíð Franciscos Francos gerðust þau óvenjulegu tíðindi að saksóknararnir lögðu til að dómstóllinn léti málið niður falla .
Saksóknararnir og verjendur Garzóns kváðust sammála um að hann hefði ekkert gert af sér .
Tvenn hægri samtök höfðuðu málið gegn Garzón fyrir að hefja rannsókn á hvarfi 114 þúsund manna í borgarastyrjöldinni 1936 til 1939 og í tíð einræðisherrans .
Í ákærunni á hendur Garzón segir að hann hafi gengið of langt því að tveimur árum eftir að Franco féll frá hafi verið gert samkomulag um sakaruppgjöf vegna þessara mála .
Það var gert til að auðvelda breytinguna frá einræði til lýðræðis .
Garzón heldur því hins vegar fram að umrædd afbrot heyri undir glæpi gegn mannkyni og sakaruppgjöfin nái því ekki til þeirra .
Borgarastyrjöldin er enn viðkvæmt mál á Spáni og menn skiptast í fylkingar eftir því hvort þeir eða forfeður þeirra voru lýðræðissinnar eða Francoistar .
Gagnrýnendur Garzóns segja að hann sé að ýfa upp gömul sár og reyna að koma sér í sviðsljós fjölmiðla .
Stuðningsmenn hans halda fram að þetta mál og annað , þar sem honum er borið á brýn að hafa gripið til ólöglegra hlerana – með leyfi ríkissaksóknara – í rannsókn á spillingu , auk þess þriðja , sem gæti verið í vændum , séu hefnd fyrir að hann skyldi voga sér að taka á glæpum stjórnar Francos .
Garzón komst fyrst í heimsfréttirnar þegar hann krafðist þess árið 1998 að Augusto Pinochet , fyrrverandi einræðisherra í Síle , yrði framseldur frá London .
Hann reyndi einnig að ná í ráðamenn úr herforingjastjórninni í Argentínu fyrir að hafa varpað stjórnarandstæðingum í sjóinn úr flugvélum .
Hann hefur barist gegn eiturlyfjahringum og hryðjuverkamönnum .
Hann stefndi Osama bin Laden og rannsakaði meðferð grunaðra hryðjuverkamanna í haldi Bandaríkjamanna í Guantanamo-fangelsinu á Kúbu .
Þá stefndi hann George Bush , fyrrverandi forseta Bandaríkjanna , vegna þess að hann taldi að Bandaríkjamenn hefðu brotið gegn þjóðarétti þegar þeir réðust inn í Írak .
Í upphafi níunda áratugar liðinnar aldar kom hann stjórnarliðum sósíaldemókrata á Spáni í fangelsi fyrir að hafa látið ráða meinta meðhlaupara ETA , skæruliðasamtaka Baska , af dögum .
Hæstiréttur Spánar mun koma saman að nýju 31. janúar til að fjalla um mál Garzóns og mun þá væntanlega koma í ljós hvort því verður vísað frá eða haldið áfram .
Garzón var vikið frá störfum við æðsta glæpadómstól Spánar í maí árið 2010 vegna málsins og starfar nú sem ráðgjafi við alþjóðlega glæpadómstólinn í Haag .
" Mér er hulin ráðgáta hvernig dómarar geta vikið starfsbróður úr embætti vegna þess að þeir túlka lög með öðrum hætti en ég , " sagði Garzón .
" Þetta mál snýst ekki um réttlæti heldur um markvissa eyðileggingu á persónu minni .
" Garzón á ekki yfir höfði sér fangelsi vegna málsins , en svo gæti farið að hann yrði útilokaður frá því að stunda lög í allt að 20 ár .
" Ég er dómari og mun deyja dómari , " sagði Garzón í viðtölum eftir að réttarhöldin hófust í vikunni .
" Hvort þeir leyfa mér nokkurn tímann framar að starfa sem dómari er annað mál .
" Fjöldagröf frá 1937 opnuð í þorpi á Spáni Elstu menn í þorpinu Gerena muna enn ópin og skothvellina í kirkjugarðinum í Gerena kvöld eitt árið 1937 þegar borgarastríðið á Spáni stóð sem hæst .
Það kvöld skutu liðsmenn Franciscos Francos 17 konur , sem voru skyldar stuðningsmönnum lýðveldissinna , og settu líkin beint í fjöldagröf .
Á mánudag í liðinni viku var hafist handa við að grafa jarðneskar leifar þeirra upp til þess að afkomendur þeirra gætu veitt þeim sómasamlega útför .
Fyrir kaldhæðni örlaganna hófust daginn eftir málaferlin á hendur Baltasar Garzon fyrir að hefja rannsókn á glæpum á borð við þann sem framinn var í Gerena fyrir 74 árum .
" Þetta er mótsagnakennt , svo ekki sé meira sagt , " sagði Lucia Socam , 25 ára gömul , við AFP .
Frænka hennar , Granada Hidalgo , var á meðal þeirra , sem grafnar eru í fjöldagröfinni .
" Þetta er líka óskiljanlegt .
Þeir ætla að rétta yfir Garzón dómara fyrir nákvæmlega þetta , að vilja varpa ljósi á þessa glæpi , sem voru glæpir gegn mannkyni , þannig að fórnarlömbin fengju að njóta réttlætis .
" Fyrir áratug hófu afkomendurnir leit að líkunum .
Lög sem sósíalistastjórnin setti 2007 um " sögulegt minni " hjálpuðu til og sömuleiðis kort sem kom út í fyrra og sýnir 2.000 staði þar sem talið er að fórnarlömb úr borgarastyrjöldinni og einræðistíð Francos séu grafin .
Eins og egg á rakhníf " Á Spáni eru hinir dauðu meira lifandi en hinir dauðu nokkurs staðar annars staðar – ásjóna þeirra særir eins og egg á rakhníf rakara , " skrifaði Federico Garcia Lorca , sem var myrtur nokkrum dögum eftir að borgarastríðið braust út á Spáni 1936 .
Francisco Franco lét banna verk skáldsins og stóð bannið til 1953 .
Á myndinni heldur maður á lofti mynd af fórnarlambi úr borgarastyrjöldinni á mótmælafundi til stuðnings Baltasar Garzón í vikunni .
