Colin Meloy - Wildwood * * * * ½ Ekki veit ég hve margir kannast við hljómsveitina Decemberists , en Colin Meloy er leiðtogi hennar og hugmyndasmiður .
Wildwood gerist í ímynduðum heimi sem er einskonar ævintýrablanda af átjándu og tuttugustu öld .
Sagan segir frá ungri stúlku sem verður fyrir því að krákuhópur rænir barnungum bróður hennar og flytur í skógarþykkni utan við Portland í Oregon þar sem stúlkan býr .
Þegar hún heldur inn í skóginn kemur í ljós að hann er í raun annar heimur þar sem dýr og menn skipta með sér völdum og mikil valdabarátta framundan þar sem fórna á bróður hennar til að vekja ill öfl .
Bókin er vel skrifuð og hæfilega blóðug .
Myndskreytingar Carson Ellis eru framúrskarandi .
Veronica Roth - Divergent * * * - Hungurleikjaþríleikur Suzanne Collins gerist í heimi sem græðgi manna og tillitsleysi hefur lagt í rúst .
Í kjölfar vinsælda þeirra bóka streyma út bækur með áþekku inntaki en í Divergent er snúið skemmtilega upp á hugmyndina , því heimsslitin hafa orðið til þess að mannkyn hefur skipst í samfélög sem hvert fyrir sig iðkar einn þátt í mannlegu eðli .
Þannig er eitt samfélag helgað hreysti , annað gáfum , þriðja heiðarleika og svo má lengi telja .
Söguhetja Divergent tilheyrir samfélagi manngæskunnar , en kýs að ganga til liðs við þá hraustu .
Fljótlega kemur í ljós að hún er í raun frávik , sem nafn bókarinnar dregur nafn sitt af ; hún ber í sér þætti úr hverju samfélagi fyrir sig og lendir í miklum hremmingum fyrir vikið .
Nicholson Baker - House of Holes * * * * Nicholson Baker er í senn með skemmtilegustu rithöfundum og hinum óvenjulegustu .
Bækur hans spanna allt frá magnaðri sögulegri úttekt á aðdraganda seinni heimsstyrjaldarinnar til ótrúlega safaríks kláms .
Að því sögðu þá er House of Holes ekki beinlínis klám , nema ef kalla mætti hana orðaklám því hún er skrifuð á svo skemmtilegu máli og af svo mikilli íþrótt að það er einstaklega gaman að lesa hana , þó einhverjum finnist hún kanski fullblautleg .
Söguþráður bókarinnar er nánast enginn , en þó fjallar hún um unga konu sem finnur handlegg , fellur fyrir eiganda hans og kemst í mikil ævintýri þegar hún heldur til sumarlandsins House of Holes í leit að eiganda handleggsins , þar sem allt snýst um að uppfylla óra gestanna .
Hver kafli snýst um tiltekið afbrigði eðlunarfýsnarinnar og ýkir hana eins og hægt er .
Þetta er þó ekki klám , öðru nær , frekar að verið sé að hylla þá erótík sem vill týnast í vélrænu fjöldaframleiddu klámi okkar tíma .
Árni Matthíasson arnim@mbl.is 