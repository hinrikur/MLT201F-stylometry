Það olli miklum titringi þegar tilkynntur var nýjasti ráðherrakapall ríkisstjórnarinnar og átökin voru hörð í baklandi Samfylkingarinnar .
Rætt var við þingmenn og ýmsa áhrifamenn innan flokksins um átökin , brotsjóinn sem reið yfir forystuna , tímasetningu landsfundar og slaginn um formennskuna .
Pétur Blöndal pebl@mbl.is Það olli skjálfta í innsta kjarna Samfylkingarinnar þegar boðað var til flokksstjórnarfundar 30. desember með sólarhringsfyrirvara , sem er lágmark samkvæmt reglum flokksins , og aðeins eitt mál var á dagskrá , áform um breytingar á ríkisstjórninni .
Óhætt er að segja að kaflaskil hafi orðið í Samfylkingunni með fundinum og ljóst er að átök eru framundan um forystuna í flokknum .
Þegar leitað var í smiðju áhrifamanna innan flokksins , þar á meðal þingmanna , óskuðu margir eftir því að tjá sig undir nafnleynd , þannig gætu þeir talað með frjálsari hætti .
Sú leið var farin til að hægt væri að draga upp ítarlegri mynd af atburðarásinni og stöðu mála bak við tjöldin .
Skammur fyrirvari Áður var haldinn þingflokksfundur þar sem tillaga um breytta ráðherraskipan í ríkisstjórninni var kynnt og samþykkt .
Tveir greiddu atkvæði gegn tillögunni í þingflokknum , Sigmundur Ernir Rúnarsson og Kristján Möller , Árni Páll Árnason sat hjá , en að öðru leyti greiddu allir atkvæði með tillögunni .
Einn heimildarmaður hefur orð á því að allt hafi verið gert til að torvelda andóf við tillögunni , boðað hafi verið til flokksstjórnarfundarins kvöldið fyrir gamlárskvöld , þá hafi verið bullandi ófærð og óvíst um flug , og einungis hafi verið boðað til þingflokksfundarins þremur kortérum áður en hann hófst .
" Allt miðaðist við að enginn tími gæfist til að ræða málið .
Þetta eru opnu og gagnsæju vinnubrögðin – svo mikil breyting frá því sem áður var ! " Í tillögunni sem lögð var fram fólst að Árni Páll Árnason efnahags- og viðskiptaráðherra , viki sæti , en Oddný G. Harðardóttir kæmi í ríkisstjórnina og settist í stól fjármálaráðherra .
Það væri þó tímabundin ráðstöfun eða þar til Katrín Júlíusdóttir kæmi úr fæðingarorlofi , sem hefst í byrjun árs .
Jóhanna lýsti því yfir á flokksstjórnarfundinum að Katrín kæmi þó " ekki endilega " í sama ráðuneyti .
Reiknað er með að fæðingarorlof Katrínar standi í sex mánuði og blasir við að Oddný víki þá úr sæti , enda sagði hún á ríkisráðsfundi á gamlársdag að hún væri að halda sætinu heitu fyrir Katrínu , en í samtali í Fréttatímanum sl. föstudag sagðist hún þó ekki vita betur en hún lyki kjörtímabilinu sem ráðherra – annað hefði ekki verið rætt .
Ef til vill er hún með þessari kúvendingu að reyna að styrkja stöðu sína gagnvart starfsmönnum ráðuneytisins .
Katrín stígur úr stóli iðnaðarráðherra , en fylgir eftir Rammaáætlun um vernd og nýtingu náttúrusvæða í fæðingarorlofinu í samvinnu við Svandísi Svavarsdóttur umhverfisráðherra .
Þetta er það sem snýr að Samfylkingunni í kaplinum , sem er alls ekki einfaldur í útfærslu , en rúmur mánuður er síðan fyrstu fregnir bárust af því að stokkað yrði upp í ríkisstjórninni fyrir áramót .
Flokksstjórnarfundurinn frægi Það varð snemma ljóst á flokksstjórnarfundinum , sem haldinn var á Hótel Nordica um kvöldið , að þar yrði engin lognmolla .
Þegar í upphafi kom fram afar hvöss og hörð gagnrýni á tillögu Jóhönnu Sigurðardóttur forsætisráðherra og lagði hver ræðumaðurinn á fætur öðrum til að tillagan yrði felld , auk þess sem forysta flokksins var harðlega gagnrýnd .
Á meðal þeirra sem stóðu að þeirri gagnrýni voru Rannveig Guðmundsdóttir , fyrrverandi þingmaður og ráðherra , Árni Gunnarsson , fyrrverandi þingmaður , Guðríður Arnardóttir , oddviti Samfylkingarinnar í Kópavogi og formaður bæjarráðs , Ása Richardsdóttir , sem verið hefur áberandi í flokknum undanfarin ár , og Þórunn Sveinbjarnardóttir , fyrrverandi þingmaður og ráðherra flokksins .
Það mátti ráða af fésbókarfærslu Kristrúnar Heimisdóttur , aðstoðarmanns Árna Páls , morguninn eftir hvílík tíðindi hefðu orðið á fundinum .
" Ráðherrakapall Jóhönnu ( og Dags og Hrannars ) var svo ruglingslegur , ráðalaus , óviss og órökstudd ferð án fyrirheits að enginn var hrifinn og hann í raun féll í umræðu á sögulegum flokksstjórnarfundi Sf í gær .
Ég hef verið á þeim öllum frá stofnun : Aldrei áður hefur neitt þessu líkt gerst .
Klukkan hálfníu var svo komið að forysta og ríkisstjórn væru að falla á fundinum líka og fór um marga föla fyrirliða .
Það þurfti ræðu Árna Páls til bjargar og höfðu þó allar hvellandi básúnur Össurar og annarra sjálfskipaðra yfirkonferensráða glumið yfir salinn og hótunum verið beitt á jafnt á ungliða sem eldri borgara .
" Hafa ber í huga að Kristrún var áður varaþingmaður og aðstoðarmaður Ingibjargar Sólrúnar Gísladóttur , formanns flokksins og eins öflugasta stjórnmálamanns síðustu áratuga .
En fylgismenn tillögu Jóhönnu túlkuðu fundinn með öðrum hætti .
" Þetta var bara góður fundur , þar sem hvessti svolítið , en það var aldrei neitt upplausnarástand , " sagði einn þeirra .
" Ég hef setið svona fundi oft áður .
Ég held að þetta hafi ekki verið neitt óvenjulegt , hugsanlega höfum við gert of lítið af því að halda fundi í félögunum og upplýsa fólk .
" Aðrir voru á því að hópur úr kjördæmi Árna Páls hefði raðað sér fremst á mælendaskrána og farið mjög hart í tillögu Jóhönnu .
Ástæðan hefði fyrst og fremst verið sú að hún hefði beinst að fyrsta þingmanni kjördæmisins .
Var til þess tekið að Rannveig Guðmundsdóttir var ákaflega harðorð á fundinum , kona sem almennt væri " hófstillt " í orðum sínum .
Einn dró það fram að hún hefði ávallt verið " femínisti í tali " , en þarna hefði hún ekkert sagst gefa fyrir þau rök að stefnt væri að kynjajafnvægi í ríkisstjórninni , fyrst það þýddi að jafngóður maður og Árni Páll viki sæti .
Á móti er á það bent að þótt Oddný setjist í stól fjármálaráðherra sé útlit fyrir að það verði í svo skamman tíma að erfitt sé að sjá að hún fái miklu áorkað eða að í því felist " alvöru mótvægi " .
Á sama tíma sé " karlinn " Steingrímur með fimm ráðherraembætti .
Ríkisstjórnin á bláþræði ? En það sem fór fyrst og fremst fyrir brjóstið á fólki á fundinum var að " efnahags- og viðskiptaráðuneytið væri tekið og lagt niður og Árni Páll settur út " .
Jafnvel þó að margir hafi litið á það sem " gríðarlega stórt skref " að losna við Jón Bjarnason vegna þess að hann hafi þvælst fyrir umsóknarferlinu að ESB og unnið gegn stjórnarsáttmálanum , þá hafi það verið " fulldýru verði keypt " að Árni Páll færi út án þess að hafa nokkuð til þess unnið .
Enda sé hann sá þingmaður sem hafi mest fylgi á bak við sig af öllum þeim 63 sem sitji á Alþingi Íslendinga og hann komi úr sterku vígi fyrir Samfylkinguna .
Þar sem Katrín Júlíusdóttir sé á leið í fæðingarorlof liggi fyrir að kjördæmið verði ráðherralaust og voru jafnvel landsbyggðarmenn sem talað var við á því máli að það væri óeðlilegt .
" Þar fyrir utan hefur hann verið ákveðinn samnefnari á milli stjórnar og stjórnarandstöðu og verið vaxandi í ráðherrastólnum .
" Einn heimildarmanna túlkar fundinn þannig , að þar hafi verið tekist mjög hart á um þrennt .
Í fyrsta lagi hafi fulltrúar í Suðvesturkjördæmi verið ósáttir við að Árni Páll væri tekinn út að ósekju með þetta gríðarlega fylgi á bak við sig .
Í öðru lagi hafi ríkt óánægja með að gamla baráttumálið um atvinnuvegaráðuneyti félli í skaut Vinstri grænna , sem væru " ekkert sérlega atvinnulífsvænir " .
Og í þriðja lagi væri tillagan " ómarkviss og óljós " , kapallinn virtist ekki þaulhugsaður , til dæmis að efnahags- og viðskiptaráðuneytið færðist undir atvinnuvegaráðuneytið og Seðlabankann , sem væri sjálfstæð stofnun , undir fjármálaráðuneytið , fyrir utan skamma setu Oddnýjar í ráðherrastóli .
" Mönnum sveið þessi þrjú atriði , það var mjög hraustlega tekist á og talað tæpitungulaust .
" Það var túlkun þeirra sem talað var við að framan af fundi hefði litið út fyrir að tillagan yrði felld og ríkisstjórnin hefði getað fallið í kjölfarið , en menn greinir á um hvort raunveruleg innistæða hafi verið fyrir því á fundinum .
Og söknuðurinn var mismikill eftir ríkisstjórninni , ef samstarfið færi út um þúfur .
Heimildir herma að Þórunn Sveinbjarnardóttir hafi haldið því fram að Samfylkingin væri betur komin í stjórnarandstöðu en í ríkisstjórn með Vinstri grænum – jafnframt að það væri mat hennar að flokkurinn væri jafnilla staddur og hann hefði verið í nóvember og desember árið 2008 , mánuðina eftir bankahrun er hann var enn í ríkisstjórn með Sjálfstæðisflokknum .
Skildu sumir það svo að vilji hennar stæði til þess að Samfylkingin sprengdi ríkisstjórnina .
Jóhanna löskuð Þegar leið á fundinn fóru önnur sjónarmið að heyrast .
Birgir Dýrfjörð , gamalreyndur úr flokksstarfinu , hélt tölu og sagði að ef tillagan yrði felld , eins og lagt hefði verið til , þá gæti það ekki þýtt annað en uppreisn gegn formanninum .
Hún hefði þá ekki trúnað flokksins lengur , hlyti að segja af sér og þar með væri úti um stjórnarsamstarfið .
Það yrðu þá væntanlega kosningar fljótlega og Samfylkingin kæmi varla vel frá þeim , því hún væri þá óábyrgi hlutinn af stjórnarsamstarfinu .
Jóhann Ársælsson , fyrrverandi þingmaður , greip einnig til varnar fyrir tillöguna og fleiri fylgdu í kjölfarið , þannig að tvísýnna varð um niðurstöðuna .
Á meðal þeirra sem studdu tillöguna og tóku til máls var Lúðvík Geirsson , þingmaður úr sama kjördæmi og Árni Páll .
Bæði stuðningsmenn og andstæðingar tillögunnar telja sig hafa haft meirihluta á fundinum .
Einn stuðningsmanna sagði að smám saman hefði " uppreisn " fólksins í kringum Árna Pál fjarað út á fundinum og því sjónarmiði lýsa fleiri .
En aðrir viðmælendur eru á öðru máli .
" Það má segja að þetta hafi kannski verið fyrsti alvarlegi brotstjórinn sem Jóhanna fær á sig innan flokksins , " sagði einn .
" Og hún var á tímabili komin upp að vegg .
Þangað til Árni Páll sá í hvað stefndi , hjó á hnútinn og talaði um að málið snerist ekki um hana heldur heill flokksins og það yrði að búa til málamiðlun .
Engu að síður fannst mér Jóhanna hætt komin á tímabili .
" " Þessi flokksstjórnarfundur var auðvitað mjög sérstakur , " segir annar áhrifamaður innan Samfylkingarinnar .
" Það var mikil andstaða gegn þessum breytingum og að mínu mati , ef atkvæðagreiðsla hefði farið fram fyrr um kvöldið hefði tillagan skítfallið .
Og mitt mat er að Jóhanna kemur löskuð út úr þessu .
" Á það er bent að Hrannar B. Arnarsson , aðstoðarmaður Jóhönnu , og Dagur B. Eggertsson , varaformaður flokksins og oddviti í borgarstjórn , hafi " þurft að fara í ræðustól til að skamma menn til hlýðni " .
Það sýni að út úr fundinum komi " stórsködduð forysta " og það sem Össur hafi sett fram áður hafi verið " staðfest á þessum fundi " .
En það varð úr að um miðbik fundarins steig Árni Páll upp í pontu , var gagnrýninn en mælti engu að síður fyrir því að tillögunni yrði hleypt í gegn .
Segir einn heimildarmanna að það hafi gerst eftir að hann hafi fundað með sínu fólki .
Eftir það stigu Rannveig Guðmundsdóttir og Árni Gunnarsson einnig í pontu og létu af andstöðu við tillöguna .
Staðan var því breytt þegar gengið var til atkvæða .
Töldu sumir það hafa skipt sköpum , þar á meðal Kristrún eins og fyrr var vitnað til .
En Guðríður sem talaði í upphafi fundar er á öðru máli , eins og fram kemur í svari við fésbókarfærslu Kristrúnar , þar sem tekist var á um þessa afstöðu .
Hún segir ofmælt að líf ríkisstjórnarinnar hafi staðið tæpt : " Ræðan hans var fín en fundarmenn höfðu þegar ákveðið að fundurinn í gær ætti ekki að snúast um líf ríkisstjórnarinnar og hefði niðurstaðan orðið sú sama þótt Árni Páll hefði ekki tekið til máls .
Það er mikilvægt að halda því til haga að gagnrýni flokksmanna snéri fyrst og fremst að uppstokkun ráðuneyta og færslu þeirra milli flokka en ekki einstaka persónum og leikendum í þeim kapli .
" Heimildir herma að nokkrir andstæðingar tillögunnar hafi gengið af fundi þegar ljóst varð að tillagan yrði samþykkt , sagst hafa annað og betra við tímann að gera .
Féllu atkvæði þannig að 77 greiddu atkvæði með , 18 á móti og 10 sátu hjá .
Einungis flokksstjórnarmenn höfðu rétt til atkvæða á fundinum , en þar var einnig fjöldi annarra flokksmanna .
Menn greinir á um hvaða áhrif það hefði haft á andrúmsloftið á fundinum ef fleiri hefðu mætt utan af landi , stuðningsmenn tillögunnar segja þá " yfirleitt holla forystunni " , en aðrir benda á að óánægju gæti úti á landi , sem meðal annars komi fram í afstöðu Sigmundar Ernis og Kristjáns Möllers í þingflokknum .
Hvenær verður landsfundur ? Það sýnir óánægjuna með stöðu Samfylkingarinnar í atvinnu- og efnahagsmálum , að lagt var til að haldinn yrði flokksstjórnarfundur um þau mál í janúar .
Í fyrrgreindri fésbókarfærslu Kristrúnar sagði um það : " Þá kemur flokksstjórn aftur saman í janúar til að krefjast stefnu og stjórnfestu í stað fyrirhugaðs mánaða flöskustúts á Arnarhóli um á hvaða ráðherrum í hlutastörfum og hvernig ýmis helstu þjóðarhagsmunamál lendi s.s. efnahags- atvinnu- , auðlinda- og nýsköpunarmál .
Á fundinum í gær var því miður ekki staðfest hver yrði fjármálaráðherra landsins eftir 6 mánuði .
AGS , ESB , lánshæfismatsfyrirtækin og norrænu lánveitendur ríkissjóðs verða " hrifnir " .
" Var tillagan um flokksstjórnarfundinn dregin til baka , að því er fram kemur á heimasíðu Samfylkingarinnar , þegar Jóhanna hafði tekið undir það í umræðum að slíkur fundur yrði haldinn og kemur fram að stefnt sé að því að hann verði haldinn síðari hluta janúar .
Kristrún skrifaði ennfremur : " Tillaga um aukalandsfund í vor til kjörs á nýrri forystu hlaut afgreiðslu .
Ný forysta verður væntanlega kosin í vor .
" Þar vísar hún til tillögu frá níumenningum , Andrési Jónssyni , Önnu Sigríði Guðnadóttur , Björgvini Val Guðmundssyni , Gunnari Alexander Ólafssyni , Írisi Björgu Kristjánsdóttur , Sigríði Dögg Auðunsdóttur , Soffíu Sigurðardóttur og Þorsteini Ingimarssyni sem var svohljóðandi : " Tillögu um landsfund á vordögum var vísað til meðferðar hjá framkvæmdastjórn sem á að leggja niðurstöðu sína fyrir flokksstjórnarfund í janúar 2012 .
" " Tillagan um það var samþykkt með öllum greiddum atkvæðum flokksstjórnar , " skrifar Andrés , einn flutningsmanna , í bloggfærslu .
" Ég hef ekki nokkrar áhyggjur af því að framkvæmdastjórn flokksins reyni að hindra umræðu um tímasetningu landsfundar með gagnstæðri túlkun laganna .
Held auk þess að núverandi forysta flokksins geri sér lítið gagn með því að virðast vilja kæfa umræðuna í flokknum .
Tökum tillöguna bara til umræðu og kjósum um þetta í flokksstjórninni .
Menn geta þar flutt frávísunartillögur og breytingatillögur og hvað sem menn vilja .
En umræðu fáum við í Samfylkingunni sama hvað verður og flokksmenn eru ekki hrifnir af valdníðslu ef ég þekki þá rétt .
" Vilja nýja forystu En niðurstaða er engan veginn í höfn .
Afstaðan virðist afar ólík til þess hvenær rétt sé að halda landsfund .
Einn áhrifamanna innan flokksins segir lítinn hljómgrunn fyrir landsfundi í vor .
" Mitt mat er að ofsinn gagnvart formanninum hafi verið það mikill , að það mælist ekki vel fyrir í flokknum , og slík tillaga sé langt frá því að verða samþykkt .
" Annar viðmælandi segir að Jóhanna eigi að fá að " klára sinn tíma og hætta svo " , hvort sem það verði í haust eða á kosningavori .
Deila megi um einstakar ákvarðanir , en hún eigi að baki 30 ára stjórnmálaferil , hafi tekið að sér að leiða flokkinn og það þurfi að sýna henni smávirðingu .
" Þú hjólar ekkert í hana .
" Þriðji viðmælandinn segist ekki telja að af landsfundi verði í vor " úr því sem komið er – úr því búið er að taka óþægindin úr þessu .
" Ákveðin hefð sé fyrir því að landsfundir séu haldnir rétt fyrir kosningar og hann hafi enga trú á að það verð öðruvísi að þessu sinni .
Landsfundurinn eigi að vera upptaktur fyrir kosningabaráttuna , þjappa liðinu saman " þá eru margir sem telja rétt að skipta um forystu " .
Þangað til muni menn freista þess að sjá hvort birti ekki aðeins til í þjóðfélaginu , " reyna að innleysa eitthvað af því .
Það er búið það versta , að taka hallann niður , frá 200 milljörðum niður í 20 .
Það er ekkert sældarlíf með skattahækkunum og niðurskurði og menn eru að vona að það muni ýmislegt snúast með okkur .
Þó að ýmislegt annað sé höktandi , þá verða menn að trúa því að þetta skáni .
Enda kviknar sú spurning hvað eigi að taka við .
Samfylkingin er greinilega eini flokkurinn sem vill klára aðildarviðræður við ESB og leggja niðurstöðuna fyrir þjóðina , allflestar skoðanakannanir sýna að þjóðin er á sama máli og það er nokkuð sem við viljum keyra á .
" En svo eru þeir sem vilja landsfund í vor og telja að almenn tilfinning hafi verið fyrir því á fundinum , enda hafi tillagan verið samþykkt .
" Það er gríðarlegt veikleikamerki fyrir formanninn ef hún ætlar að koma í veg fyrir þetta .
" Er á það bent að það sé óbærileg staða fyrir flokkinn að vera með formann sem enginn viti hvort muni leiða hann í næstu kosningum , enda segi utanríkisráðherrann að hún eigi ekki að gera það ! " Óvissan er fullkomin , " segir einn viðmælenda .
" Flokkurinn má ekkert við því að formannsslagur verði of seint og nálægt kosningum .
Það veldur bara ágreiningi .
Það er mikilvægt að ákveða þetta sem fyrst , svo hægt sé að byggja upp trúverðuga stefnu og koma flokknum heilum að kosningum .
" Og hann bætir við að það sé of seint að halda landsfund árið 2013 , það sjái allir að það gangi ekki upp , " nema menn ætli bara að halda krýningarfund til að krýna fulltrúa formannsins eða formanninn sjálfan .
Það verður ekkert opið val milli formannsefna nokkrum mánuðum fyrir kosningar .
" Staða Jóhönnu veik Af samtölum við menn úr forystusveit Samfylkingarinnar að dæma virðist ljóst að Jóhanna Sigurðardóttir sitji ekki fram yfir næstu kosningar , þó að menn greini á um hvenær rétt sé að velja nýjan formann .
" Ég held að það sé þannig og menn álykti það og voni það líka , " sagði einn viðmælandi .
" Þú sérð hvað Össur fer hvass fram .
Og Össur er náttúrlega einn aðalleiðtoginn í flokknum .
Þegar hann setur þetta fram í viðtali geturðu rétt ímyndað þér hvernig staðan er .
Og það er það bara spurning hvenær verður kosið .
" Menn draga þá ályktun að Össur hafi ekki sett fram þetta viðhorf , sem auðvitað hefur óþægileg áhrif á andrúmsloftið í Stjórnarráðinu , nema hafa fyrir því gildar ástæður .
Er gengið að því sem vísu , að hann hafi talið líklegt að Jóhanna hafi ætlað sér að sitja áfram og verið með ádrepu sinni að gefa henni gula spjaldið og telja menn að hann myndi ekki ganga fram fyrir skjöldu með þessum hætti , án þess að ráðfæra sig við aðra málsmetandi menn í flokknum .
Viðhorfum sínum lýsir Össur Skarphéðinsson , utanríkisráðherra og fyrrverandi formaður flokksins , í áramótaviðtali Viðskiptablaðsins , og segir meðal annars : " En það mun reynast flokki eins og Samfylkingunni , sem hefur þurft að taka margar mjög erfiðar ákvarðanir meðan unnið er úr hruninu , mjög erfitt að fara í gegnum næstu kosningar nema flokkurinn hafi náð að endurnýja sig , bæði forystuna og ekki síður hugmyndir sínar .
Ég tel að þegar við endurnýjum forystuna eigi að fara niður um tvær kynslóðir og tefla fram ungum en reyndum leiðtoga .
" Þeir þingmenn Samfylkingar sem talað var við eru sammála Össuri um að það þurfi að endurnýja forystuna .
Eins og einn orðar það : " Mín tilfinning er sú að að minnsta kosti helmingur þingflokksins sé þeirrar skoðunar , en þá þurfi sú manneskja að fá svigrúm og tíma til að sanna sig fyrir kosningar .
Það verður helst gert í vor , það er kannski fullseint í haust , og ég held að Samfylkingin þurfi einfaldlega að sýna í hvaða átt hún ætlar að stefna , hvort hún ætlar að samlagast Vinstri grænum í atvinnumálum eða sýna að hún stendur þar ein og sjálfstæð , " segir einn þeirra og efast um að hún verði forsætisráðherra út kjörtímabilið : " Ég geri mér ekki grein fyrir því , það er erfitt að segja hvernig fléttan yrði , en ég held að það sé hennar stíll að hún færi alveg .
Hún er ekki í þessu hálfkáki .
" En svo er annað sjónarmið uppi , sem er einfaldlega það að Jóhanna þurfi að taka fyrsta skrefið sjálf , eins og þingmaður segir : " Mér finnst hún hafa staðið sig vel í þessu verkefni og er ekki til í að taka þátt í þrýstingi að þrýsta henni út .
En auðvitað kæmi manni ekkert á óvart að hún vildi náðugri daga .
Þetta hefur ekki verið mannlegt álag á henni .
En mér finnst erfitt að spá fyrir um það .
Það er bara janúar .
Meira að segja bara sjötti janúar .
" Baráttan um formennskuna Í fyrrgreindu viðtali Viðskiptablaðsins nefnir Össur Dag B. Eggertsson , Björgvin G. Sigurðsson , Helga Hjörvar , Árna Pál Árnason , Skúla Helgason , Sigríði Ingibjörgu Ingadóttur og Magnús Orra Schram .
" Gleymum því ekki heldur að í Samfylkingunni eigum við konu sem er tiltölulega kornung í pólitísku tilliti en hefur meiri ráðherrareynslu en jafnaldrar hennar á þingi , " segir hann svo og vísar til Katrínar Júlíusdóttur .
Ef rýnt er í ráðherrakapalinn er ljóst að ef dregst á langinn að halda landsfund styrkir það stöðu Katrínar , sem þá yrði ein þeirra sem nefndir væru sem formannsefni í ráðherrastól .
Ef til vill er það til marks um góðvilja forystunnar í hennar garð og þá jafnframt að ýtt sé til hliðar einum helsta keppinauti hennar , Árna Páli Árnasyni .
Á móti kemur að það er mat manna að Árni Páll hafi styrkt stöðu sína undanfarna mánuði með því að standa uppi í hárinu á forystunni og hildarleikurinn í kringum brottvikningu hans úr ríkisstjórn styrki hann enn frekar .
Svo geti hinsvegar farið að það veiki stöðu hans ef hann verður lengi utan ríkisstjórnar .
Þegar möguleg formannsefni eru rædd , þá nefna flestir Árna Pál , en einnig Helga Hjörvar og Katrínu Júlíusdóttur .
Á það er bent að það geti " stýrt Katrínu úr þeim leik " ef landsfundur verði haldinn í vor , hæpið sé að leggja út í formannsslag " svo skömmu eftir að hafa eignast tvíbura " .
Þá gæti Guðbjartur Hannesson orðið formaður í " millibilsástandi " .
Einn forystumaður flokksins segist hafa talað við marga og að ekki sé stemning fyrir landsfundi þegar í vor .
" Það mun gjörbreyta öllu þegar Jóhanna tilkynnir hvað hún ætlar sér .
Ef hún fer ekki aftur þá fer allt á fullt í flokknum .
Af því að það er enginn augljós arftaki .
Það mun örugglega einhver hópur fara í framboðið og einhver þurfa að verða til í öllu því umhverfi .
" Af hverju ? En hvað olli því að farið var út í svona hæpinn ráðherrakapal ? Ein af skýringunum sem nefnd er er sú að það hafi lengi verið stefnumál Samfylkingarinnar að stofna atvinnuvegaráðuneyti og raunar forvera Samfylkingarinnar í áratugi .
Og ekki kippa allir sér upp við að Vinstri grænir fari með ráðuneytið .
" Þeir hafa sjó og land nú þegar , " sagði einn áhrifamaður innan flokksins .
Í því samhengi er talað um að Steingrímur J. Sigfússon muni beita sér fyrir að " ná sátt um sjávarútvegsmálin " , það verði hans verkefni og menn séu komnir " nokkuð áleiðis með það " .
Í því skyni er vísað til orða Össurar Skarphéðinssonar í Áramótablaði Viðskiptablaðsins , um að afstaðan hefði mildast og hann færst nær sjónarmiðum útgerðarmanna .
Ekki fer það þó jafn vel ofan í alla að Vinstri grænir fari með atvinnuvegaráðuneytið , þá loksins þegar það er stofnað .
" Það er bara eins og að gleypa einhvern ógeðsdrykk , " segir einn þingmaður .
" Það var hluti af þessari óánægju á flokksstjórnarfundinum , " segir annar viðmælandi .
" Auðvitað er það þannig , að menn hafa ekki mikla trú á ýmsu sem Vinstri grænir hafa verið að setja fram þó að annað geti kannski lagst með þeim .
" Það er þó mikil ánægja með það í röðum samfylkingarmanna að tekist hafi að bola út Jóni Bjarnasyni og nefna margir andstöðu hans við ESB í því sambandi – hvernig hann hafi þvælst fyrir aðildarumsóknarferlinu , þrátt fyrir að skýrt hafi verið kveðið á um það í stjórnarsáttmála .
Eftir stendur að Samfylkingin skipast í tvær sveitir eða fleiri , leitað er að forystu inn í næstu kosningar og beðið endurnýjunar á stefnu .
Einn viðmælenda orðar það svo að greinilegt sé að frjálslynd viðhorf eigi ekki upp á pallborðið hjá flokksforystunni , viðhorf sem samræmist atvinnuuppbyggingu , án þess þó að um stóriðjutrúboð sé að ræða .
" Það þarf að gera betur til að einhverjir aðrir flokkar hirði ekki fylgi víðsýns og frjálslynds jafnaðarfólks .
" 