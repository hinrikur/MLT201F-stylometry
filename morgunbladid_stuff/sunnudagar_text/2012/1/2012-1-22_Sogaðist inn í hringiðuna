Þorsteinn Þröstur Jakobsson prentari ólst upp innan um bækur og nærðist á þjóðsögum .
Seinna varð söfnun slíkra sagna líf hans og yndi .
Hann veitir hér innsýn í heim bókasafnarans , heim sem virðist eiga undir högg að sækja .
Texti : Orri Páll Ormarsson orri@mbl.is Myndir : Kristinn Ingvarsson kring@mbl.is Hann var tápmikill ungur drengur og fyrir kom að hann syndgaði upp á náðina , var lengur úti á kvöldin en móðir hans kærði sig um .
En hún kunni ráð við því , kallaði hátt og snjallt að kæmi hann ekki þegar í stað inn myndi hún ekki lesa fyrir hann úr Þjóðsögum Jóns Árnasonar fyrir svefninn .
Þetta virkaði alltaf , sveinninn ungi kom valhoppandi fyrir hornið og yngri bræður hans tveir í humátt á eftir honum .
Þeir hentust þráðbeint upp í rúm – augun stóðu á stilkum .
Öllum þessum árum síðar er Þorsteinn Þröstur Jakobsson ennþá að eltast við þjóðsögur , þótt með öðrum hætti sé .
Söfnun slíkra sagna hefur verið líf hans og yndi í hálfan fjórða áratug og á hann orðið veglegt safn .
Að spyrja bókasafnara um safnið er samt eins og að spyrja veiðimann um veiðina .
Svarið hlýtur að verða órætt .
" Ég er ágætlega sáttur við mitt safn , eigum við ekki að segja að ég hafi náð mínum markmiðum , " segir Þorsteinn með blik í auga , þar sem ég sit andspænis honum í stofunni á heimili hans .
Hann hellir kaffinu með hægð í bollann og ofan í konfektið býður eiginkona Þorsteins , Guðrún Óðinsdóttir , okkur upp á dýrindis pönnukökur – með rjóma , ís og ávöxtum .
Hér er ekki í kot vísað .
Til að láta koma krók á móti bragði má til gamans rifja upp ummæli Harðar heitins Jóhannssonar bókasafnara á Akureyri í viðtali í Morgunblaðinu fyrir röskum fimm árum .
Hann trúði greinarhöfundi fyrir eftirfarandi : " Ég þekki engan sem á fullkomnara safn af íslenskum þjóðsögum en Þorsteinn Jakobsson prentari í Reykjavík .
Það er ekki nóg með það að hann eigi þetta allt , heldur eru eintökin svo falleg að það ber alveg af .
" Sagnahefðin í Svínadal Þorsteinn fæddist í Reykjavík árið 1953 .
Hann dróst ungur að bókum og bar móðir hans , sem áður er getið , Ásta Þórðardóttir , ríka ábyrgð á því .
" Það var gott heimilisbókasafn á bernskuheimili mínu og ég las mikið sem drengur , " rifjar Þorsteinn upp .
Ætt föður hans , Jakobs Þorsteinssonar , var ekki síður bókhneigð en Þorsteinn varði mörgum sumrum hjá föðurbróður sínum , Þorsteini Þorsteinssyni , og eiginkonu hans , Guðrúnu Björnsdóttur , norður á Geithömrum í Svínadal .
" Sú vist hafði mikil og mótandi áhrif á mig .
Sagnahefðin var mun ríkari norður í Húnavatnssýslu en í Reykjavík og fólk kunni heilu sögurnar og ljóðin utanbókar .
Auðvitað dróst maður að þessu , " segir Þorsteinn og bætir við að amma sín , Halldóra Björnsdóttir , sem bjó á heimilinu , hafi verið dugleg að segja sér sögur fyrir svefninn , meðal annars eftir Sigurbjörn Sveinsson .
" Þessar sögur eru fastar í manni ennþá .
" Afi Þorsteins , Þorsteinn Þorsteinsson , var þá látinn .
Fyrstu árin sem Þorsteinn var í sveit á Geithömrum var búið í torfbæ og haldið í gömlu verkgildin .
Þannig var það fram yfir 1960 .
" Það voru forréttindi að kynnast þessum horfna heimi .
" Það var ekki minna bókafólk sem stóð að Þorsteini í móðurætt , Þórður Jósefsson afi hans og ekki síst amma hans , Kristín Þorfinnsdóttir , en heimili þeirra var á Ysta Gili í Langadal .
" Amma var afar vel lesin og las bæði á íslensku og dönsku .
Hún átti gott bókasafn .
" Að sjálfsögðu hélt Þorsteinn uppteknum hætti og las fyrir börnin sín þrjú , Óðin Björn , Jakob Björgvin og Ingu Hrönn , og sagði þeim þjóðsögur .
Ekki síst söguna um börnin á gullsteininum sem voru á flótta undan nautunum .
Fyrst fjölskylda Þorsteins er til umræðu má geta þess að afreksmenn í íþróttum standa honum líka nærri .
Þorsteinn er bróðir Óskars Jakobssonar , besta kúlu- og kringlukastara landsins á sinni tíð , og eldri sonur hans , Óðinn Björn , hefur verið fremsti kúluvarpari þjóðarinnar undanfarin ár .
Þorsteinn á einnig systkinin Þóru og Halldór Jakobsbörn .
Þótti verðlagið hátt Þorsteinn var aðeins liðlega tvítugur þegar hann fór að venja komur sínar í fornbókabúðir í Reykjavík .
Honum segist svo frá : " Ég var oft búinn að ganga framhjá fornbókabúðum , jafnvel fara inn og skoða í hillur og veitti því athygli að verðlagið á bókum var almennt hátt .
Þetta var fyrir myntbreytingu .
Þegar ég spurði hvort þetta gæti staðist fékk ég þau svör hjá bóksölunum að bækurnar væru fágætar , ekki síst hjá Klausturhólum á Laugaveginum .
Þar voru eintómir dýrgripir í hillunum .
" Hægt og rólega byrjaði Þorsteinn að kaupa bækur , þá einkum bækur sem hann langaði að lesa .
Mestur var áhugi hans á þjóðlegu efni og að því kom að tveir menn , Páll Jónsson bókavörður og Björn Þorsteinsson föðurbróðir Þorsteins , sem sjálfur átti gott bókasafn , hvöttu hann til að fara að safna þjóðsögum .
Þetta var árið 1978 , þegar Þorsteinn var 25 ára , og ákvað hann að láta slag standa .
" Ég byrjaði rólega en sogaðist fljótt inn í hringiðuna .
Safnaraeðlið lætur ekki að sér hæða , " segir hann brosandi .
Fornbóksalar voru á hverju strái á þessum árum og var Þorsteinn eins og grár köttur hjá þeim .
Hann nefnir Guðmund Axelsson á Klausturhólum , Ingvar Þorkelsson á Laufásvegi , Gunnar Valdimarsson frá Teigi og Snæ Jóhannesson í Bókinni , Harald Bjarnason í Ingólfsstrætinu , Braga Kristjónsson á Skólavörðustig , Helga Tryggvason á Amtmannsstíg , Svövu á Hverfisgötunni og Egil Bjarnason í sömu götu .
Síðar kom séra Björn Jónsson á Hjarðarhaganum .
Af bóksölum á landsbyggðinni sem Þorsteinn hefur kynnst má nefna Bjarna Harðarson á Selfossi og Olgu Ágústsdóttur á Akureyri .
Eins og félagsmiðstöðvar Hann segir bóksalana hafa verið eins misjafna og þeir voru margir .
Hver hafði sinn stíl .
" Ég minnist þess til dæmis hversu gaman var að labba framhjá búðinni hans Braga Kristjónssonar , glugginn var alltaf svo flottur og skemmtilegt að sjá hvernig hann kynnti bækurnar með sínu lagi .
Fróðleiksmolar um útgáfuna fylgdu hverri bók í glugganum .
Hann seldi mikið út á þetta .
" Bóksalarnir miðluðu alls konar fróðleik til Þorsteins og lærðist honum til að mynda snemma að kápan skiptir gríðarlegu máli þegar verslað er með gamlar bækur .
Þannig hafa þjóðsögur löngum verið verðlagðar út frá hlífðarkápu , sé hún löskuð telst eintakið ekki heilt .
" Það getur munað allt að helmingi á verði , " segir Þorsteinn .
Þorsteinn líkir fornbókabúðunum við félagsmiðstöðvar .
Menn úr öllum áttum hafi komið saman yfir kaffibolla og rætt landsins gagn og nauðsynjar , óháð stétt og stöðu .
Bókaáhuginn sameinaði þá .
" Þarna var jafnan glatt á hjalla enda bóksalarnir mikill fróðleiksbrunnur .
Hjá sumum var opið á öllum tímum .
" Flestar hafa þessar búðir nú týnt tölunni , Ari Gísli Bragason Kristjónssonar stýrir nú Bókinni og verslun Svövu er enn starfrækt .
Einnig er hægt að komast yfir fágætar bækur í Kolaportinu og Góða hirðinum .
Þá hefur vefverslun færst í vöxt .
Skýr goggunarröð Þorsteinn kynntist því fljótt að goggunarröð var við lýði í bóksölu .
Þegar fágætar bækur komu inn voru þær ekki settar beint fram í hillu heldur útvöldum söfnurum boðið að koma inn bakdyramegin og kíkja á eintakið – í ákveðinni röð .
" Það var ekki fyrr en þessir menn voru búnir að líta á bækurnar að þær fóru fram í hillu – og oftar en ekki komust þær aldrei þangað .
Hefðin er rík .
" Sem dæmi um bækur sem aldrei sáust í hillum var gamalt Hóla- og Skálholtsprent .
" Það var allt frátekið fyrir eðalsafnarana .
" Eins og lög gera ráð fyrir fór Þorsteinn , bráðungur safnarinn , aftast í röðina , beið á meðan eldri og reyndari menn sátu að rjómanum .
Fyrir vikið komst hann lítið áleiðis til að byrja með en með tímanum þokaði hann sér hins vegar framar í röðina .
Eins og gengur .
" Það var þrautin þyngri að byrja að safna þjóðsögum enda var framboð til þess að gera lítið og margir um hituna .
Bókasafnarar voru mun fleiri þegar ég var að byrja en þeir eru í dag .
Menn á öllum aldri .
Algengt var líka að bækur sem maður sóttist eftir væru lokaðar inni í einkasöfnum , " segir Þorsteinn og bætir við að fyrir vikið hafi verðið verið talsvert hærra en gengur og gerist í dag .
" Nú er allt annað upp á teningnum .
Söfnurum hefur fækkað gríðarlega , margir eru hættir eða fallnir frá og nýliðun lítil sem engin .
Þetta er allt annar heimur en það var .
Það er alla vega mín tilfinning .
" Kjöraðstæður á markaði Spurður hvort ekki sé þá lag fyrir áhugasama að byrja að safna bókum núna kinkar Þorsteinn ákafur kolli .
" Að sjálfsögðu .
Aðstæður gætu ekki verið betri á markaði , mikið framboð og lítil eftirspurn .
Það á að vísu ekki við um þjóðsögur en frumútgáfur þeirra hafa alltaf verið erfiðar .
" Þorsteinn segir ástandið svo dapurt að erfingjar látinna bókasafnara sitji jafnvel uppi með heilu söfnin – enga kaupendur sé að fá .
" Öðruvísi mér áður brá .
" Fleira hefur breyst .
" Hér áður keyptu margir bækur til að fjárfesta , einkum fjársterkir menn .
Þeir voru öðru fremur að þessu til að ávaxta sitt pund .
Það fjárfestir enginn í bókum í dag .
" Hann telur skýringuna að hluta liggja í efnahagsástandinu í þjóðfélaginu .
Fólk hafi einfaldlega annað við aurana að gera en kaupa bækur .
Sama máli gegni um málverkið .
" Ég hef séð mikla breytingu eftir hrun .
Í erfiðu árferði sparar fólk svona lagað við sig .
Vonandi glæðist bóksala aftur með hækkandi sól .
" Þrátt fyrir þessi umskipti örvæntir Þorsteinn ekki .
" Bókasöfnun á vissulega undir högg að sækja en það eru eigi að síður ennþá til ástríðusafnarar .
Menn sem stjórnast af þráhyggju .
Meðan svo er verður bókum áfram safnað .
" Hann kveðst aðeins þekkja einn virkan þjóðsagnasafnara í dag , mann á fimmtugsaldri .
Þeir gætu þó verið fleiri .
" Ég veit að þessum manni hefur orðið töluvert ágengt .
Hann hefur öll helstu einkenni góðs safnara .
" Sem fyrr segir hefur Þorsteinn náð sínum markmiðum í söfnun þjóðsagna og hefur fyrir vikið hægara um sig í seinni tíð – " en sé eitthvað gott í boði er ég þó alltaf til viðtals " .
Hann brosir út í annað .
Maður þekkir mann Bækur fást auðvitað víðar en hjá fornbókasölum .
Spurður hvert menn eigi að snúa sér , finni þeir ekki það sem þeir eru að leita að hjá þeim , segir Þorsteinn : " Þá gildir einfaldlega lögmálið maður þekkir mann .
Menn geta þurft að hafa fyrir hlutunum , fara jafnvel gegnum þrjá eða fjóra liði .
Þetta lærist með tímanum .
" Verðlagning á bókum er síðan kapítuli út af fyrir sig .
Þorsteinn segir hana velta á ýmsu .
Auðvitað hafi menn , seljandi eða ráðgjafi hans , ákveðnar hugmyndir en á endanum ráðist verðið einfaldlega af því hvað kaupandinn er tilbúinn að borga .
" Hér áður voru bækur sjaldan seldar nema uppsett verð fengist .
Menn hættu þá bara við og biðu eftir næsta tilboði .
Núna er ekki óalgengt að bækur séu seldar undir matsverði .
" Lagni og heppni Komið er að því að spyrja um kostnað .
Það er varla á færi hvers sem er að koma sér upp góðu bókasafni ? " Alla tíð hef ég bara verið venjulegur launamaður .
Um tíma hafði ég að vísu kost á mikilli yfirvinnu en þannig hefur það ekki verið lengi , " svarar Þorsteinn sem er lærður prentari og vann lengst af við sitt fag .
Undanfarin ár hefur hann hins vegar starfað hjá Áfengis- og tóbaksverslun ríkisins .
" Þetta er spurning um lagni og heppni , " heldur hann áfram .
" Bókasafnarar verða að búa yfir mikilli þolinmæði .
Menn gleypa þetta ekki allt í sig á einum degi , ekki einu sinni þeir fjársterku .
Það hefur tekið mig 35 ár að byggja upp mitt safn – með hjálp góðra manna .
" Hann kveðst snemma hafa lært að hik jafngildir tapi .
" Það hefur tvisvar eða þrisvar komið fyrir að ég missti af bók þar sem hik var á mér .
Fyrir vikið varð ég jafnvel að bíða í mörg ár eftir sambærilegu eintaki .
Það var erfitt .
" Þegar spurt er um lengstu bið eftir tiltekinni bók færist glott yfir andlit Þorsteins .
" Ætli ég hafi ekki beðið lengst í 25 eða 30 ár eftir bók .
" Hvernig í ósköpunum var tilfinningin þegar sú bók var loksins í höfn ? " Eins og að sigra heiminn ! " Ástríða og aftur ástríða " Þetta er einhver eðlisforvitni og fróðleiksfýsn , " segir Þorsteinn um eðli bókasafnarans .
" Í þessu sambandi á þó ekkert orð betur við en ástríða .
Bókasöfnun er ástríða og aftur ástríða .
" Hann segir ákefðina oft mikla og meting algengan milli manna .
Það sé íþrótt hjá söfnurum að bera saman bækur sínar .
Að sögn Þorsteins vokir sannur safnari stöðugt yfir fornbókabúðum .
" Hann er alltaf á vaktinni , kemur jafnvel daglega í búðirnar til að kanna hvort eitthvað nýtt hafi komið inn .
Metnaðurinn er svo mikill .
" Hann minnist þess að hafa einhverju sinni staðið fyrir utan fornbókabúð eftir lokun og séð margar bækur sem hann var að sverma fyrir í glugganum .
Það skipti engum togum að Þorsteinn var mættur í búðina fyrir klukkan níu morguninn eftir og hékk bókstaflega á húninum við annan mann þegar bóksalann bar að garði .
Síðan var ráðist inn og keyptur " slatti af bókum " .
Engan tíma mátti missa .
Spurður hvort eiginkonu hans hafi aldrei þótt nóg um atganginn í honum svarar Þorsteinn með hlátri – hrossahlátri .
Hélt að menn væru að verða vitlausir Bókauppboð voru algeng á áttunda og níunda áratugnum og missti Þorsteinn að vonum sjaldan af þeim .
Hann segir uppboðin hafa verið stórmerkilegar samkomur en oftast stóð Guðmundur Axelsson fyrir þeim .
" Það var iðulega fullt út úr dyrum og handagangur í öskjunni .
Alls ekki óalgengt að bækur eftir Laxness og Þórberg færu á verði sem samsvaraði mánaðarkaupinu mínu .
Ég hélt að menn væru að verða vitlausir .
Enginn myndi setja meira en vikulaun í þetta í dag .
Sama má segja um Húnvetningabækur eftir Magnús frá Syðra-Hóli , Mannaferðir á fornar slóðir og Hrakhóla og höfuðból , þær fóru á mánaðarlaunum hvor um sig .
Nú er hægt að kaupa þær á 200 krónur í Góða hirðinum .
" Að hugsa sér .
