Árið 2011 var óvenju hagfellt lesendum og bókaáhugafólki hér á landi .
Árni Matthíasson valdi innlendar og erlendar bækur ársins 2011 og vitnar í umsagnir gagnrýnenda til að styðja val sitt .
Guðrún Eva Mínervudóttir - Allt með kossi vekur " Allt með kossi vekur er ekki auðmeltanlegt verk , hún situr í manni löngu eftir að lestri er lokið ; upp koma myndir , atburðir , setningar eins og leiftur úr fortíðinni sem þarf að velta aðeins fyrir sér til að skilja lífið og lesturinn betur .
Það er samt ekkert tormelt við þessa bók , textinn er lipur í lesningu og ekki langur .
Sagan er bara svo efnismikil og margræð að hún gefur lesandanum endalaust eitthvað til að hugsa um og spá í .
- ig Birna Lárusdóttir – Mannvist " Mannvist ...
stendur vel undir nafni og lukkast höfundi ætlunarefnið afar vel .
Lesandinn skilur við verkið upplýstari um landið sem við byggjum , og um ummerkin um forfeðurna í högum , á heiðum og við ströndina .
Þá fær lesandinn góða tilfinningu fyrir fjölbreytileika starfs fornleifafræðingsins .
Bækur sem þessi gera okkur læsari á arfleifðina og vonandi einnig varkárari í umgengni okkar við þá sameign þjóðarinnar sem hinar fornu minjar eru .
" - efi Hallgrímur Helgason – Konan við 1000° " Þetta er stór bók á marga vegu ...
Hallgrími tekst vel að halda utan um þetta mikla efni og auk þess rýnir hann óspart í íslenskt samfélag þannig að úr verður hárbeitt samfélagsgagnrýni .
Hann tekur fyrir ýmsa þætti í fari íslensku þjóðarinnar og rassskellir hana sundur og saman í háði ...
Vissulega var von á góðri bók frá Hallgrími .
En satt best að segja átti gagnrýnandi ekki von á slíku verki og spyr sig : Hvernig er hægt að vera svona svakalega fyndinn í gegnum tæplega 500 síðna bók .
- alþ Hannes Pétursson – Jarðlag í tímanum " Jarðlag í tímanum er í frekar stóru broti og fallega brotin um .
Fjöldi ljósmynda er í bókinni , af sögustöðum og fólkinu sem segir frá .
Þetta er ekki myndabók heldur sitja myndirnar þannig í textanum að þær staðfesta það sem um er rætt og lýst , sýna lesendum svipi fólksins ...
Þetta er bók sem Skagfirðingar þurfa að lesa , rétt eins og allir unnendur skáldskapar Hannesar – og þeir sem njóta þess að lesa fallegt , einlægt og tilgerðarlaust íslenskt mál .
Bækur verða vart betri en þessi .
" - efi Jón Kalman Stefánsson – Hjarta mannsins " Það gerist mikið í þessari bók og það koma margir við sögu .
Textinn er ljóðrænn og afskaplega myndrænn , sagan rann eins og kvikmyndafilma í gegnum hausinn á mér við lesturinn .
Hún er full af fallegum orðum og stórkostlegum setningum , sagan er sterk og svo áhrifamikil að stundum þurfti að leggja frá sér bókina til að ná andanum , átta sig á lífinu .
...
Bókin er eins og lífið ; sorgir og sigrar , draumar , ást og hamingja , örvænting og hin venjulega lífsbarátta en þó fyrst og fremst gangur hjartans sem er undirstaða alls .
" - ig Jón Yngvi Jónsson – Landnám " Jón Yngvi nálgast málin af velvilja til höfundarins og nærfærni en þó með gagnrýnum huga .
Hann bendir m.a. á að Gunnar hafi löngum í Danmörku verið talinn menningarróttækur höfundur , hallur undir hugmyndir um sameiningu Norðurlanda .
Þær hugmyndir útskýri að einhverju leyti samband hans við nasista ...
Landnám , ævisaga Gunnars Gunnarssonar er yfirgripsmikil og nærfærin ævisaga ...
unnin af vandvirkni og gagnrýnni hugsun og veitir okkur góða innsýn í ævi Gunnars og höfundarverk .
" - sþh Matthías Johannessen – Söknuður " Sjaldan hef ég hrifist eins af ljóðabók við fyrsta lestur og nýútkominni bók Matthíasar Johannessen , Söknuði .
Hún er ort í kjölfar mikils áfalls höfundar í skugga láts eiginkonu hans og sá missir , sorgin og söknuðurinn setja mark sitt á þessa bók ...
Það er ekki síst opinská einlægni Matthíasar sem hrífur mig í þessari bók og hæfileiki hans til að miðla tilfinningum sínum og hugrenningum ...
Í mínum huga er þetta einhver besta bók hans .
" - sþh Oddný Eir Ævarsdóttir – Jarðnæði " Sjálfsæviskrif Þórbergs Þórðarsonar koma einna helst upp í hugann við lestur Jarðnæðis .
Yfir skrifunum svífur sama einlægnin og hnyttnin ...
Oddný er algerlega laus við allt sem heitir tilgerð , textinn er sannur og meitlaður og gríðarlega fyndinn á köflum .
Hér er engu ofaukið og einskis vant og í heildina er þetta einlæg og bráðskemmtileg bók , sneisafull af skemmtilegum pælingum og fallegum setningum .
" - alþ Steinunn Sigurðardóttir – Jójó " Persónurnar eru áhugaverðar og lifandi .
Textinn er meitlaður og stílhreinn , engu að síður hlýr og húmorískur .
Steinunn nær góðum tökum á þessu vandmeðfarna efni , á köflum reynir nokkuð á lesandann , því hér er ekki mikið um berorðar lýsingar ...
Jójó er áhrifamikil , skemmtileg og geysilega vel skrifuð bók sem skilur lesandann eftir með margar hugsanir löngu eftir að lestrinum er lokið .
Til dæmis hvort allir eigi skilið að fá lækningu .
" - alþ Sölvi Björn Sigurðsson – Gestakomur í Sauðlauksdal " Bók Sölva Björns er bráðskemmtileg .
Sá stíll sem menn skrifuðu á 18. öld var þunglamalegur og stundum uppskrúfaður .
Sölvi Björn tekst á við þennan stíl og býr til fínan texta .
Hann nær vel andblæ þess tíma sem hann lýsir .
Það kann að vera að sumum sem aldrei hafa lesið texta frá 18. öld ...
þyki stundum erfitt að ná sambandi við bókina , en að lesa bók á að vera áskorun .
Þegar saman fer skemmtun og áskorun , eins og í þessari bók , hefur sannarlega vel tekist til .
" - eó Ali Smith - There But For The Ali Smith er einkar lagin við að beita tungumálinu , en sjaldan hefur henni tekist eins vel upp og í þessari undirfurðulegu bók .
Í miðju matarboði stendur einn gestanna upp , fer upp á aðra hæð hússins og læsir sig inni í svefnherbergi .
Þegar húsráðendur forvitnast um hann neitar hann að koma út , vill reyndar ekki ræða við neinn , og þar við situr .
Bókin fjallar þó ekki um atvikið sem slíkt heldur um ummerki þeirra sem við þekkjum og umgöngumst í lífi okkar .
Alan Hollinghurst The Stranger ' s Child Margir tóku því illa þegar skáldverk Alans Hollinghursts datt út af stuttlista Booker-verðlaunanna sl. sumar , enda margra mat að þar væri komin ein helsta enska bók ársins , ef ekki sú helsta .
Hollinghurst hefði og verið vel að verðlaununum kominn , enda fáir stílistar honum fremri , og bókin er afbragð , ekki síst fyrir þá sem þekkja til sögunnar af Rupert Brooke sem liggur undir , myndarlegasta unga manni í Englandi og minningu hans .
Christopher Hitchens – Arguably Christopher Hitchens lést á árinu og varð mörgum harmdauði , enda leitun að öðrum eins stílista , hvort sem hann var að fletta ofan af móður Teresu eða Osama bin Laden .
Í Arguably eru 107 greinar , bókadómar , aðfaraorð bóka , vangaveltur um stjórnmál , trúarbrög og hvaðeina .
Alltaf er Hitchens beittur og málefnalegur , enda frábærlega beittur og skemmtilegur , hvort sem maður er sammála honum eða ekki .
Víst er eftirsjá að slíkum mönnum .
Haruki Murakami - 1Q84 1Q84 er býsna mikið verk og magnað sem kom fyrst út í þremur bindum í Japan .
Ekki er gott að rekja svo mikla bók í stuttu máli , en hún gerist árið 1984 , í heimi sem er þó frábrugðinn þeim sem við þekkjum .
Sagan hefst þar sem stúlkan Aomame situr í leigubíl í Tókýó á leið í verkefni .
Önnur aðalpersóna bókarinnar er kynnt í næsta kafla , Tengo , sem ráðinn er til að endurskrifa handrit að skáldsögu , en kemst fljótlega á snoðir um að ekki er allt sem sýnist .
Julian Barnes – The Sense of an Ending Í The Sense of an Ending rekur maður æviminningar sínar af því er hann og félagar hans strengdu þess heit að vera vinir að eilífu , en ekki fer allt eins og þeir ætla .
Einn úr hópnum sviptir sig lífi og þeir sem eftir lifa gera hvað þeir geta til að gleyma öllu saman , en þegar sögumaður er kominn á miðjan aldur berst honum bréf frá lögfræðingi með beiðni sem verður til þess að hann sér æsku sína í nýju ljósi .
Bókin hlaut Bookerverðlaunin í haust og það að verðleikum .
Karen Russell Swamplandia ! Swamplandia ! segir frá unglingsstúlku sem elst upp í skemmtigarði í Flórída þar sem aðalskemmtunin er þegar faðir hennar glímir við krókódíla .
Móðir stúlkunnar er nýlátin þegar sagan hefst , en þó hún sé ekki til staðar skiptir fjarvera hennar miklu máli , ekki síst þegar hafa þarf hemil á systrunum , enda hefði sú elsta varla fallið fyrir draug .
Sagan er í senn grátbrosleg , bráðfyndin og ævintýraleg og málfarið er stórbrotið .
Neal Stephenson – Reamde Neal Stephenson er yfirleitt að velta fyrir sér sömu spurningunni ; því hvernig upplýsingar berast á milli manna og hvernig fólk vinnur úr upplýsingum .
Áður hefur hann skrifað bækur um upplýsingastreymi á sautjándu og átjándu öld en í Reamde er Stephenson að velta fyrir sér okkar tímum þegar upplýsingar berast á milli manna á ljóshraða , þegar við erum alltaf tengd og höfum alltaf aðgang að öllu , eða höldum það í það minnsta .
P.D .
James Death Comes to Pemberley Eitt helsta meistaraverk enskra bókmennta er Pride and Predjudice eftir Jane Austen .
Óteljandi bækur hafa verið skrifaðar eftir eða uppúr þeirri bók og ekkert lát á - á síðustu árum hafa komið út tugir bóka þar sem Elizabeth Bennet og Fitzwilliam Darcy glíma gíma við allt frá smáglæpum til uppvakninga .
Þrátt fyrir það þótti tíðindi að P.D .
James , drottning ensku glæpasögunnar , skyldi hafa skrifað morðgátu sem gerist á heimili Darcy-hjónanna , en það kom fáum á óvart hve bókin var vel skrifuð og skemmtileg .
Umberto Eco – The Prague Cemetery Fyrir ríflega hundrað árum birtist í Rússlandi lygaskjal sem sagði frá leynireglu gyðinga sem hygðist leggja undir sig heiminn .
Ritið reyndist lífseig lygi , kom meðal annars út á íslensku 1951 , og átti sinn þátt í hörmulegum ofsóknum og morðum á gyðingum á tuttugustu öldinni .
Þessi skáldsaga Ecos segir einskonar sögu uppruna ritsins .
Óþokkinn í bók Ecos , Simone Simonini , sem smíðar falsskjalið , er uppspuni en í bókinni birtast einnig ýmsar raunverulegar persónur .
Téa Obreht – The Tiger ' s Wife Það vakti mikla athygli þegar Téa Obreht hlaut bresku Orange-verðlaunin , helstu bókmenntaverðlaun kvenna , fyrir bók sína The Tiger ' s Wife , enda fyrsta bók hennar og hún yngsta konan sem hlotið hefur þessi merkilegu verðlaun .
Obreht sækir hugmynd að verkinu að einhverju leyti í uppruna sinn , en fjöskylda hennar flúði stríðsátök í Júgóslavíu , og inn í söguna blandast vangaveltur um það hvernig fer þegar lönd hverfa .
Fleiri forvitnilegar bækur : Einar Falur Ingólfsson - Án vegabréfs ...
Ummæli gagnrýnenda Umsagnir um innlendar bækur ársins eru úr bókadómum sem birtust í Morgunblaðinu á árinu .
Skammstafanir undir dómatilvitnunum vísa til eftirfarandi gagnrýnenda : alþ : Anna Lilja Þórisdóttir efi : Einar Falur Ingólfsson eó : Egill Ólafsson ig : Ingveldur Geirsdóttir sþh : Skafti Þ. Halldórsson 