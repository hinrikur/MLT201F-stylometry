Maður er svag fyrir verkum sem maður las í æsku .
Á árunum þegar maður er að mótast er steypan blaut og ýmis smáatvik festast sem strik og ójöfnur í steypuna um ókomna framtíð .
Atvik sem maður myndi ýta frá sér á stundinni í dag og ekki hugsa um í eina mínútu á eftir .
Upplifun manns á lestri í æsku var stórfenglegur .
Hugur manns var heltekinn , um hann fóru allar tilfinningar sem til eru í alheiminum ; allt frá ofsafengnum ótta , til mikillar gleði og ástar .
Þessarar geðshræringar og ofsafengins ferðalags um tilfinningaskalann óskar maður börnum sínum á meðan þau eru í öruggu skjóli heimilisins .
Maður getur ekki að því gert að manni finnst gaman að vettvangur ferðalagsins sé bók sem maður sjálfur ferðaðist um .
Sjálfur leyfði ég Drakúla greifa að taka í höndina á mér þegar ég var strákur og leiða mig inní hrylling og ógn síns sjúka hugarfars á meðan ég var öruggur uppi í rúmi á æskuheimili mínu .
Þessvegna var ég svolítið glaður þegar Bókafélagið ákvað að endurútgefa bókina í þýðingu Valdimars Ásgeirssonar nú í haust .
Þá get ég loksins boðið börnum mínum uppá samskonar hryllingsferð austur fyrir Karpatafjöll þar sem þau geta þjáðst í nærveru greifans .
Ég hlakka til að færa þeim glottandi Makt myrkranna með mjög óföðurlegt blik í augunum .
Þónokkur af þessum verkum sem maður ólst upp með hafa verið endurútgefin nýlega .
Annað ferðalag sem ég tókst á hendur sem strákur var að þvælast með Gúlliver til Putalands og nú hefur það verk verið endurútgefið .
Að ég tali ekki um að hafa fengið að vera með í baráttu David Copperfields í erfiðum aðstæðum í Englandi , með ömurlegan stjúpföður sem uppalanda .
Meira að segja Skytturnar þrjár hafa verið endurútgefnar , þar sem maður barðist við hlið þessara fræknu skylmingamanna og var þeim enginn eftirbátur .
Maður óskar börnum sínum þessara ævintýra .
En að sjálfsögðu er maður svolítið óttasleginn við að opna fyrir þeim hurðina inní þennan heim ævintýra og hryllings .
Ekki af því að maður óttist um þau , þvert á móti mun bara hlakka í manni ef þau verða óttaslegin .
Nei , maður óttast frekar að þau komi til baka eftir ferðalagið og horfi á mann með undrunaraugum og segi " Já , fannst þér Drakúla svona skelfilegur þegar þú varst krakki .
Hún var fín , en áttu ekki eitthvað krassandi ? " 