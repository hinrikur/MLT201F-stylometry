Glöggur maður benti mér á " sívaxandi misnotkun á hugtakinu fræði , t.d. þegar menn segja að eitthvað hafi haft sálfræðileg áhrif á einhvern í stað þess að segja einfaldlega að það hafi haft sálræn áhrif " .
Hann bætti við atriði af sama toga : " ...
fólk virðist nánast hætt að tala um aðferðir og talar þess í stað í sífellu um aðferðafræði , þótt einungis sé verið að vísa til aðferðar , svo sem við val á frambjóðendum : " Sú aðferðafræði sem við notuðum var ....
" Hér nægir að tala um " aðferð " .
" Annar góðkunningi sagði að ég mætti vekja athygli á sögnunum gæða og glæða : Kennarinn glæðir áhuga nemenda sinna á móðurmálinu ; hann gæðir [ ekki : glæðir ! ] kennslu sína lífi .
Hermann Pálsson prófessor í Edinborg bar hróður Íslendinga víða um heim með skrifum sínum á ensku um fornbókmenntir okkar og ekki síður með þýðingum fornra rita .
Hann skrifaði einnig stórmerk fræðirit á íslensku .
Texti hans var kraftmikill og hrífandi enda tilfinningin næm fyrir máli og stíl .
Í grein sem birtist í Lesbók Morgunblaðsins þann 15. febrúar 1992 sagði Hermann meðal annars : " Svo telja fróðir meistarar að ritsmiðum og ræðumönnum sé skylt að rækja þrjú boðorð framar öllum öðrum : 1 .
Þú skalt velja þau orð sem hæfa best .
[ ...
] 2 .
Þú skalt finna hverju orði sem bestan stað í verkum þínum .
[ ...
] 3 .
Þú skalt aldrei nota fleiri orð en þörf krefur .
" Mig langar að taka dæmi þar sem öll ofangreind boðorð eru í heiðri höfð ; það er fengið úr minningabók Hannesar Péturssonar , Jarðlag í tímanum .
" Séra Tryggvi var hneigður til ferðalaga á reiðhestum , og til víndrykkju .
Við skál í hófi nutu menn hrifnir gáfna hans : andríkis og sönggleði , orðfyndni og víðkunnrar hagmælsku .
En oft var setið lengur við en vera skyldi .
Sannaðist þá að öl er annar maður .
" Þessu fylgir síðan átakanleg lýsing á því andrúmslofti sem ríkti á skagfirsku prestssetri dagana eftir að víndrykkju guðsmannsins lauk .
Ef boðorðin , sem Hermann Pálsson tiltekur , eru ekki virt er hætt við að lesandinn þreytist .
Hann á erfitt með að fylgja þræði , áttar sig ekki á inntaki og markmiði texta og gefst jafnvel upp í miðjum klíðum .
Þetta hefur hvað eftir annað hent mig , t.d. við lestur blaðagreina um efnahags- og stjórnmál .
Ég tek hér örfá nýleg dæmi og bið lesandann að velta því fyrir sér hvort stíllinn megi teljast þróttmikill og gagnorður og tungutak blæbrigðaríkt .
" Veikt Alþingi þýðir veikt lýðræði .
Við þessi áramót væri ekki úr vegi að hver Íslendingur strengdi það heit að leggja sitt af mörkum til þeirrar nýju hugsunar sem þarf til að berja í trúnaðarbrestinn .
Það gæti orðið góð pólitísk úrbót .
" " Af sjálfu leiðir að skoða þarf aðra kosti til samanburðar ef krónan þykir ekki duga til að veita launafólki öryggi og atvinnulífinu samkeppnishæfa stöðu .
En rétt er að íhuga fyrst okkar íslenska Mammon með því að meta reynsluna af sjálfstæðum eigin gjaldmiðli og hversu líklegt er að hann geti svarað framtíðarkröfum þjóðarinnar .
Forystumenn Alþýðusambandsins byrjuðu því umræðuna á réttunni .
" " Andstæðingar frekara samstarfs við Evrópuþjóðir eru helstu talsmenn þess að verja krónuna á hverju sem gengur .
Þeir benda réttilega á að sjálfstæð mynt auðveldar stjórnvöldum að færa peninga frá launafólki til útflutningsfyrirtækja .
En reynslan af þeirri ljúfu leið er einmitt þyrnir í augum talsmanna launafólks .
Hér togast á ólíkir hagsmunir .
Þeir eru eigi að síður jafn íslenskir .
" " Kjarni málsins er sá að málsvarar krónunnar þurfa að rökstyðja að stjórnendur peningamálanna hefðu átt að ráða við þá markaðskrafta sem léku gjaldmiðilinn jafn grátt og raun ber vitni á opnum alþjóðlegum markaði og með hvaða ráðum .
" " Hvaða rök standa til þess að okkur standi ógn af þeim aga sem myntsamstarf við Evrópuþjóðirnar gæti leitt til standi það á annað borð til boða ? Stærsti vandi okkar er ef til vill sá að með áframhaldandi ráðleysi er ekki víst að við getum valið neitt annað en endurtekningu á því sem áður hefur gerst .
" Ég veit ekki af hverju mér komu í hug , við lestur síðustu klausunnar , orð mannsins sem sagði eitthvað á þessa leið : " Það sem aldrei hefur gerst áður getur alltaf komið fyrir aftur .
" Og hann bætti við : " Þetta er afleiðingin af því sem koma skal .
" 