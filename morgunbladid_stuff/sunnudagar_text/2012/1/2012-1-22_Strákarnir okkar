Það er eitthvað mikið við orkuna sem einkennir ársbyrjun .
Þrátt fyrir flensurnar sem ganga yfir ásamt leiðigjörnum fréttum um lélega sílikonpúða , iðnaðarsalt og skort á snjómokstri í borginni liggur vel á mér .
Ástæðan fyrir innri ró er hreinlega einfaldleikinn í janúar .
Öðru nafni kallað rútína .
Eftir annir á aðventunni og öll veisluhöldin yfir jólahátíðina þá dásama ég hversdagsleikann .
Það er mikilvægt að þykja vænt um virku dagana í lífinu .
Stórmót í handbolta setja líka mark sitt á janúarmánuð .
Þegar búið er að fjarlægja jólaseríurnar og það bergmálar á tómlegu heimilinu eftir að jólaglingrið er komið ofan í kassa lýsir það heldur betur upp skammdegið að fylgast með Strákunum okkar vinna landsleik í handbolta .
Spennan er stundum óbærileg .
Ég stend mig oftar en ekki að því að kikna undan álaginu við að sitja í sófanum og er þá farin að endurraða blómapottum , setja í þvottavélina eða loka mig inni á baðherbergi við þá ólíklegu iðju að lakka á mér táneglurnar ! Ég játa líka að undir þessari pressu á ég til að blóta þótt ég reyni alla jafna að sleppa því fyrir framan blessuð börnin .
Það er bara fjári erfitt að halda því til streitu þegar horft er á landsleik í handbolta .
Stóri strákurinn á heimilinu er viðkvæmur fyrir ljótu orðbragði og hefur stungið upp á að stilla upp peningabauk við sjónvarpstækið og rukka hundraðkall fyrir hvert blótsyrði .
Sá fjögurra ára kippir sér ekkert upp við munnsöfnuðinn á móður sinni og finnst allt uppistandið við handboltann spennandi .
Hann stendur fastur á því að halda einungis með rauðlituðum búningum óháð þjóðerni .
Engin rök bíta á drenginn , sem virðist alveg ónæmur fyrir þjóðernisrembingi okkar hinna .
Það þjappar fjölskyldunni saman að sitja saman og öskra á sjónvarpstækið , fá fiðring í magann þegar skytta úr okkar liði stendur á móti markmanni hins liðsins í einvígi um víti , fyllast vonbrigðum eða óstjórnlegu þjóðarstolti þegar 60 mínútur eru liðnar .
Í janúar er sem íslenska þjóðin sé í samstilltu hópefli sem er knúin áfram af íslenska handboltaliðinu og í ár sjáum við að styrkur heildarinnar er meiri en summa einstaklinganna sem hana skipar .
Það eru holl skilaboð og kannski er það sterkasti boðskapur íslenska landsliðsins í handbolta á EM 2012 ? 