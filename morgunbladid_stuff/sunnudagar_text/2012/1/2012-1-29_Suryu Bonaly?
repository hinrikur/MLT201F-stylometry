Hún var dálæti margra á ísnum , kraftmikil og brosmild ; eini skautahlauparinn í sögunni til að fara heljarstökk aftur á bak og lenda á öðrum fæti í keppni .
Surya Bonaly átti sannarlega glæsilegan feril en samt vantaði herslumuninn til að skáka þeim allra bestu .
Bonaly varð franskur meistari níu ár í röð ( 1989-97 ) og Evrópumeistari fimm sinnum í röð ( 1991-95 ) en gullið á heimsmeistaramótum og Ólympíuleikum gekk henni iðulega úr greipum .
Næst því komst Bonaly líklega á heimsmeistaramótinu í Japan 1994 .
Flestir héldu að hún hefði skautað til sigurs en þegar upp var staðið afhentu dómendur heimastúlkunni Yuka Sato gullið .
Bonaly móðgaðist eftirminnilega og stóð við hlið pallsins við verðlaunaafhendinguna en ekki á honum í mótmælaskyni .
Strax að athöfninni lokinni reif hún af sér silfrið – áhorfendum til ama .
" Ég er bara óheppin , " sagði Bonaly við fréttamenn á eftir , útgrátin .
Sami þátturinn varð Bonaly að falli í Japan og á öðrum stærstu mótunum , æfingar hennar voru sem endranær spartverskar en það vantaði upp á mýktina .
Bonaly skoraði alltaf lágt á listfengi-skalanum .
Besti árangur hennar á Ólympíuleikum er fjórða sætið í Lillehammer 1994 .
Ekki frá Réunion Surya Bonaly fæddist í Nice í Frakklandi 1973 og er því 38 ára gömul .
Hún var ættleidd af leikfimikennaranum Suzanne Bonaly og bónda hennar , Georges , sem var arkitekt .
Lengi vel hélt Surya litla að hún væri fædd á eyjunni Réunion í Indlandshafi en svo reyndist ekki vera , blóðmóðir hennar er aftur á móti þaðan .
Bonaly-hjónin sögðu dóttur sinni þetta þar sem þeim þótti Réunion meira framandi en Nice .
Fyrsti þjálfari Bonaly , Didier Gailhaguet , skrökvaði þessu líka í þeirri von að fjölmiðlar tækju frekar eftir stúlkunni .
Ekki var þó þörf fyrir klæki af þessu tagi því Surya Bonaly var ekki aðeins undrabarn á ísnum heldur líka hrífandi persónuleiki .
Varð hún fyrir vikið snemma yndi fjölmiðla og ekki síður skautahreyfingarinnar .
Var til að mynda send um víðan völl að kynna greinina , meðal annars til Íslands .
Hingað kom hún árið 1992 til sýningahalds og hefur án efa gefið íþróttinni byr í seglin .
Eftir að Bonaly lagði keppnisskautana á hilluna 1998 flutti hún til Bandaríkjanna og fékk þar ríkisborgararétt árið 2004 .
Hún ferðaðist um tíma með farandsýningunni Champions on Ice um Bandaríkin og sýndi gömlu góðu trixin .
Eftir að sýningin lagði upp laupana 2007 hefur Bonaly fengist við þjálfun í Las Vegas .
Hún hefur ekki stofnað til eigin fjölskyldu en býr með móður sinni .
orri@mbl.is 