Það var ósköp venjulegur mánudagur þegar hin sextán ára gamla Brenda Ann Spencer fór á fætur á heimili sínu í San Diego í Bandaríkjunum fyrir 33 árum .
Í stað þess að drífa sig af stað í skólann greip Spencer hins vegar hálfsjálfvirkan riffil , sem faðir hennar hafði gefið henni í jólagjöf , opnaði gluggann og hóf skothríð út í loftið .
Handan götunnar var barnaskóli , kenndur við Grover Cleveland Bandaríkjaforseta og var skólastjórinn að opna hliðið fyrir börnunum þegar skothríðin skall á .
Þegar yfir lauk lágu tveir í valnum , skólastjórinn og annar starfsmaður skólans , sem reynt hafði að koma skólastjóranum til hjálpar .
Átta börn og einn lögreglumaður særðust .
Lögreglu dreif að en Spencer læsti sig inni og neitaði að koma út .
Hótaði að hefja skothríðina á ný reyndi lögregla að brjótast inn .
Eftir sjö klukkutíma samningaþóf gafst Spencer loks upp og var tekin höndum .
Spurð um tildrög þessa skelfilega ódæðis sagði hún einfaldlega : " Mér leiðast mánudagar ! " Stúlkan sýndi enga iðrun og þegar hún var leidd í burtu sagði hún ennfremur við viðstadda : " Ég gerði þetta mér til gamans , gersamlega að tilefnislausu .
Þetta lífgaði upp á daginn .
Ég skaut svín , " og átti þar við lögreglumanninn .
" Helst langar mig að skjóta fleiri .
Ég skemmti mér of vel til að gefast upp .
Þetta var eins og að skjóta endur á tjörn , börnin voru eins og kúahjörð , sem stóð bara þarna .
Það var auðvelt að miða þau út .
" Bjór- og viskíflöskur fundust á víð og dreif um húsið en Spencer reyndist eigi að síður vera allsgáð .
Í nokkurn tíma áður en hún framdi verknaðinn hafði Spencer gefið í skyn að hún ætlaði að gera eitthvað voðalegt af sér en hvorki foreldrar hennar né vinir tóku hana trúanlega .
Spurð síðar hvers vegna faðir hennar hefði gefið henni riffilinn svaraði Spencer : " Ég held að hann hafi viljað að ég fyrirfæri mér .
" Vegna alvöru glæpsins var réttað í máli Spencer eins og hún væri fullorðin .
Hún játaði á sig tvö morð og árás með banvænu vopni og var dæmd í fangelsi í 25 ár eða fyrir lífstíð .
Spencer er vistuð í kvennafangelsi í Chino í Kaliforníu og hefur í fjórgang verið synjað um reynslulausn , síðast árið 2009 .
Næst getur hún sótt um reynslulausn árið 2019 .
Spencer , sem verður fimmtug í vor , hefur margbreytt framburði sínum í fangelsinu .
Hún þrætir ekki fyrir ódæðið en þegar hún óskaði fyrst eftir reynslulausn árið 1993 hélt hún því fram að hún hefði verið undir áhrifum bæði áfengis og lyfja þegar hún skaut á fólkið .
Spurð hvers vegna hið gagnstæða hefði komið fram við réttarhaldið fullyrti Spencer að um samsæri gegn sér væri að ræða með þátttöku bæði saksóknara og verjanda hennar .
Niðurstöðum úr lyfjaprófi hefði verið stungið undir stól .
Bæði verjandi og saksóknari vísa þessu á bug .
Þegar Spencer átti möguleika á reynslulausn árið 2001 hélt hún því fram að faðir hennar bæri ábyrgð á ofbeldishneigð hennar , hann hefði bæði gengið í skrokk á sér og misþyrmt sér kynferðislega .
Þetta þótti skilorðsnefndinni ekki trúverðugt enda könnuðust meðferðarfulltrúar hennar ekki við að hafa heyrt Spencer nefna þetta áður .
Þegar fréttir af ódæðisverki Spencer tóku að streyma út úr telex-tækjum ( forvera faxins ) á fjölmiðlum vestra var Bob Geldof , forsprakki írsku poppsveitarinnar The Boomtown Rats , í viðtali við háskólaútvarpsstöð í Georgíu-ríki .
Hann sat við hlið telextækisins og las fréttirnar um leið og þær bárust .
Glæpurinn og tilgangsleysi hans sóttu á Geldof og fáeinum dögum síðar var hann búinn að semja lag um ósköpin , I Don ' t Like Mondays , sem var fyrst leikið aðeins mánuði síðar .
Lagið komst á topp breska vinsældalistans sumarið 1979 og er langvinsælasta lag The Boomtown Rats .
Geldof hefur alla tíð hafnað því að hann hafi ætlað sér að græða á harmleiknum , hann hafi aðeins viljað ítreka tilgangsleysið .
orri@mbl.is 