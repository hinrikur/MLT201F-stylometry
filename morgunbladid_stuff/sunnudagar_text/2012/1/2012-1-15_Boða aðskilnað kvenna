Mismunun gagnvart konum í jaðri bókstafstrúarmanna í Ísrael hefur vakið harðar deilur í landinu og veldur hinum veraldlega þenkjandi meirihluta áhyggjum .
Í bænum Beit Shemesh vestur af Jerúsalem búa um 80 þúsund manns .
Flestir eru íbúarnir strangtrúaðir gyðingar .
Bærinn er nú í eldlínunni vegna herferðar , sem þar er hafin fyrir aðskilnaði kynjanna .
Í desember beindist kastljós ísraelskra fjölmiðla að bænum vegna þess að hrækt var á átta ára stúlku og hún ausin svívirðingum fyrir að klæða sig ekki af nægilegri hógværð .
Í fjölmiðlum birtust myndir af skiltum þar sem lagt var til að konur gengju ekki sömu megin götu og karlar og viðtöl við íbúa , sem lýstu yfir stuðningi við að innleiddur yrði alger aðskilnaður .
Þessar fréttir komu í kjölfarið á umfjöllun um aðskilnað í strætisvögnum þar sem konum er gert að sitja aftast eða eiga yfir höfði sér reiðilestur karlkyns farþega fremst í vagninum .
Ein birtingarmynd þessa er að konur skuli hylja sig með öllu .
Í daglegu tali eru þessar konur kallaðar " talibanar " , en þær kalla sig slæðukonur .
" Konan á að hverfa af almannafæri , " sagði Revita Schapira , 46 ára gömul átta barna móðir , í samtali við Der Spiegel .
" Hún á ekki að fara út , ekki að tala við ókunnuga á götum úti .
Því miður skilur meirihluti Ísraela þetta ekki .
Því búum við til samhliða kerfi .
" " Þótt spennan milli fólks úr hópi hareda [ strangtrúaðra gyðinga ] og annarra Ísraela sé undir yfirborðinu er hún óneitanlega meiri en áður , " sagði Menahem Friedman , prófessor í félagsfræði við Bar-Ilan-háskóla , í samtali við fréttastofuna AFP .
Daniel Haik , ritstjóri Hamodia , dagblaðs strangtrúaðra gyðinga , varar við alhæfingum um samfélag þeirra .
Róttækasti jaðarhópurinn nefnist sicarii eða menn rýtinganna og tekur nafn sitt af hópi , sem fleygaðist úr röðum sílóta , er börðust gegn yfirráðum Rómverja í Palestínu á fyrstu öld eftir Krist .
Í honum eru um 15 þúsund manns eða 2% strangtrúaðra gyðinga í Ísrael .
" Meirihluti strangtrúaðra vísar á bug ofbeldi af hálfu sicarii í Beit Shemesh , sem eru ekki nema tólf manns , " segir Haik .
Strangtrúaðir gyðingar eru nú um 10% af íbúum Ísraels , en talið er að eftir 20 til 30 ár verði þeir orðnir 20% íbúanna .
" Það þarf að forðast auðveldar alhæfingar til þess að stimpla ekki heilt samfélag út af öfgum hinna fáu .
" Félagsfræðingurinn Friedman segir að reiðin vegna aðskilnaðar kvenna beri vitni djúpri andúð meirihluta Ísraela á samfélagi strangtrúaðra .
Fjölgun í röðum strangtrúaðra á þátt í því .
Að meðaltali eignast ísraelsk kona tæplega þrjú börn á ævinni , en konur í samfélagi strangtrúaðra eignast að meðaltali 7,5 börn á ævinni .
Helmingur barna í Jerúsalem hlýtur menntun í barnaskólum á vegum strangtrúaðra gyðinga .
Hinir strangtrúuðu eru einnig undanþegnir herþjónustu og þar sem þeir eru flestir atvinnulausir leggja þeir lítið af mörkum til skattsins .
" Haredarnir treysta á framfærslu ríkisins til að komast af og það vekur reiði annarra Ísraela , sem allir vinna , þjóna í hernum og borga sína skatta , " segir Friedman .
" Ísraelar hafa í auknum mæli áhyggjur af vexti þessa óvirka geira þjóðfélagsins , sem á endanum gæti leitt til efnahagslegs hruns landsins .
" Þrátt fyrir að margir í röðum hinna strangtrúuðu aðhyllist hugmyndafræði , sem bæði gengur gegn síonisma og ríkisvaldinu , eru pólitísk áhrif þeirra umfram höfðatölu .
Kosningakerfið og pólitískur óstöðugleiki eiga þátt í því að þeir hafa náð 18 sætum á þinginu , Knesset , af 120 sætum .
Þeir eiga rúman þriðjung þingmannaliðs stjórnarinnar .
Áhrif þeirra í hernum eru einnig umfram höfðatölu .
91 árs gamall rabbíni , Ovadia Josef , leiðir Schas-flokkinn og hefur undanfarin 20 ár nánast setið í öllum stjórnum landsins .
Sonur hans er einnig rabbíni og hann er þeirrar skoðunar að konur eigi ekki að fá að aka bílum .
Þessi togstreita í Ísrael snýst um grundvallarþætti .
Er Ísrael trúarlegt ríki fyrir gyðinga eða lýðræðislegt þjóðríki ? Hinir strangtrúðu eru í minnihluta , en þeim vex ásmegin .
Kallaði konu hóru fyrir að neita að sitja aftast Strangtrúaður gyðingur var um áramótin kærður fyrir að áreita unga konu úr ísraelska hernum kynferðislega .
Maðurinn veittist að konunni fyrir að vilja ekki sitja aftast í strætisvagni .
Honum var gefið að sök að hafa þráfaldlega móðgað konuna fyrir að neita að færa sig í strætisvagninum og meðal annars kallað hana " hóru " .
" Vaxandi mismunun í garð kvenna stefnir lýðræðislegu samfélagi í hættu , " sagði þegar kæran var tekin fyrir .
Í hverfinu Mea Schearim í Jerúsalem er spurning hver fer með völdin .
Íbúar hverfisins skipta götunum upp milli karla og kvenna þegar haldnar eru trúarhátíðir .
Þar var grjóti kastað í strætisvagna , sem ekki eru kynjaskiptir .
Þar kom að strætisvagnafyrirtækið hætti akstri í hverfinu .
Það stóð í eitt ár .
Nú aka þeir um hverfið að nýju í fylgd lögreglu .
Þessi hreyfing gegn konum er farin að teygja sig út fyrir samfélög hinna strangtrúuðu .
65% barnaskóla í landinu eru nú kynjaskipt , en það átti aðeins við um 25% skóla fyrir áratug .
Innan hersins eru yfirmenn farnir að gæta sín á því að setja konur í sveitir þar sem hinir guðhræddu eru fyrir .
Í nýjasta tölublaði Der Spiegel segir frá því að fyrir nokkrum mánuðum hafi verðandi yfirmenn í hernum gengið út af athöfn þar sem konur sungu vegna þess að það hefði getað kallað fram óhreinar hugsanir .
Eftir þennan atburð sagði áhrifaríkur rabbíni að frekar myndi hann láta leiða sig fyrir aftökusveit en að hlusta á konu syngja .
Raddir gagnrýni Uppgangur strangtrúaðra í Ísrael og kröfur þeirra um aðskilnað karla og kvenna hafa orðið tilefni gagnrýni úr ýmsum áttum .
Fyrrverandi yfirmaður ísraelsku leyniþjónustunnar , Mossad , sagði að Ísrael stafaði meiri hætta af hinum strangtrúuðu en kjarnorkuvopnum Írana .
Hillary Clinton , utanríkisráðherra Bandaríkjanna , sagði nýlega að aðstæður í Jerúsalem minntu sig á Íran .
Blaðið Yediot Aharonot hafði eftir henni að henni þætti áfall að strætisvagnar væru kynjaskiptir og að hermenn neituðu að hlýða á konur syngja .
