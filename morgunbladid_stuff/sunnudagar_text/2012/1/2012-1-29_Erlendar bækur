E.H. Gombrich – Little History of the World * * * * * Þessi rómaða bók Gombrich , mannkynssaga fyrir ungt fólk , kom fyrst út í Austurríki árið 1936 við litla hrifningu nasista sem höfðu ímigust á friðarboðskap höfundarins .
Bókin hefur margoft verið endurútgefin og komið út víða um heim en höfundurinn endurskoðaði hana nokkrum sinnum og bætti við köflum eftir því sem árin liðu .
Nýlega komin bókin út í afar fallegri myndskreyttri útgáfu í Englandi .
Þótt bókin sé skrifuð fyrir ungt fólk er hin einnig mikill yndislestur fyrir fullorðið fólk .
Hún er fallega skrifuð , full af hlýju , húmor og mannskilningi .
Gombrich rekur þarna sögu mannkyns frá steinöld og að árinu 1945 þegar kjarnorkusprengju var kastað á Hiroshima .
Þetta er bók sem býður upp á fjölbreytilegar myndskreytingar og því er þessi útgáfa alveg einstaklega falleg og á heima á hverju bókaheimili – og vonandi eru þau ennþá mörg til í þessu landi .
Gombrich varð háaldraður , fæddist 1909 og lést árið 2001 .
Hann var einungis 26 ára þegar hann hóf að skrifa bókina og lauk henni á sex vikum .
Gombrich var listfræðingur og er einnig þekktur sem höfundur metsölubókarinnar The Story of Art sem fjölmargir listunnendur hafa lesið sér til ánægju og fróðleiks og er löngu orðið að klassísku riti .
Rétt eins og þessi góða bók ! Joy Fielding – Now You See Her * ½ --- Kanadíski rithöfundurinn Joy Fielding er í hópi þeirra afkastamikilla metsöluhöfunda sem einbeita sér að samningu spennusagna .
Hún hefur sýnt að hún kann ýmislegt fyrir sér þegar kemur að því að byggja upp spennu og halda lesandanum við efnið .
Lesendur hennar vita einnig að hún er afar misstækur höfundur og á sína vondu daga .
Hér bregst henni til dæmis illilega bogalistin .
Aðalpersónan Marcy Taggert missti dóttur sína í slysi en lík hennar kom aldrei í leitirnar .
Þegar Marcy er í fríi á Írlandi þykist hún koma auga á dóttur sína og hefur leit að henni .
Hún kynnist síðan tveimur karlmönnum sem hafa áhrif á hana en í erfiðum aðstæðum veit hún ekki fyllilega hverjum er óhætt að treysta .
Þetta er áberandi illa skrifuð bók , en það telst reyndar ekki til sérlegra tíðinda , hvorki hér á landi né annars staðar , þegar metsöluhöfundar nenna ekki að pússa stíl sinn .
Og alltof oft virðast þeir ekki fá nokkrar leiðbeiningar eða aðstoð frá glöggum yfirlesurum , sem bókaforlög ættu þó að hafa efni á að hafa í vinnu hjá sér .
Fielding hefði ekki veitt af hörðum yfirlestri .
Söguþráður bókarinnar er heldur klénn og fyrirsjáanlegur og seinni hluti bókarinnar rennur út í tóma vitleysu og væmnisfullt hjal .
Þannig hefur þessi bók fátt sér til ágætis nema helst fyrstu kaflana sem eru alveg þolanlegir .
En það nægir vitaskuld engan veginn og verkið er misheppnað .
Kolbrún Bergþórdóttir kolbrun@mbl.is 