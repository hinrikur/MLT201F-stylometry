Í bókinni Minni og kynni sem sr. Emil Björnsson skráði segir Ómar Ragnarsson að jarðfræðingurinn Sigurður Þórarinsson hefði ekki verið sóttur með vopnum elds og eimyrju .
Hann hefði komist klakklaust frá öllum sínum ferðalögum um hættuslóðir , hefði raunar svarað því til að nafnnúmerið sitt væri svo ljómandi gott .
Annar leggurinn í því væri 7-9-13 og því kæmist hann alltaf heill hildi frá .
Já , það datt hvorki né draup af Sigurði , þar sem hann stóð í eldlínunni – með einkennistákn sitt , rauðu skotthúfuna , á höfðinu .
Árni Reynisson , fyrsti framkvæmdastjóri Náttúrverndarráðs , kynntist Sigurði vel á vettvangi ráðsins á áttunda áratugnum .
" Ég þekkti Sigurð lítillega áður , en þegar Náttúruverndarráð kom saman 1972 urðum við sessunautar á fundum þess .
Sigurður sat mér á hægri hönd en á vinstri hönd hafði ég formann ráðsins , Eystein Jónsson , fyrrverandi ráðherra .
Þetta voru raunverulegir upphafsmenn náttúruverndar á Íslandi .
Um 1950 flutti Sigurður erindi í útvarpið , en honum hafði blöskrað umgengni við fallegan gíg sem hann hafði heimsótt með nemendum sínum , og ræddi nauðsyn þess að setja löggjöf hérlendis eins og hann hafði kynnst utan lands .
Örfáum mínútum eftir að flutningi hans lauk í útvarpinu hringdi síminn heima hjá Sigurði og Eystenn Jónsson var á línunni , og bað hann gefa kost á að taka sæti í nefnd til að semja frumvarp til laga um náttúruvernd .
Þau lög tóku gildi 1956 .
" Hið fyrsta Náttúruverndarráð mátti sín lítils , það leið fyrir fjárskort og tómlæti .
Tveimur áratugum síðar varð vakning í landinu , saman fóru drífandi kraftar Æskulýðssambandsins undir kjörorðinu Hreint land , fagurt land og bylgja áhuga á landgræðslu fór um landið .
Almannasamtökin Landvernd voru stofnuð .
Eitt verkefna Landverndar var að þrýsta á um samþykkt nýrra laga um náttúruvernd , sem lágu óhreyfð í þinginu , með þeim árangri að þau voru samþykkt 1971 .
Samkvæmt þeim var haldið Náttúruverndarþing vorið 1972 , þar var Eysteinn Jónsson skipaður formaður , Sigurður Þórarinsson fékk flest atkvæði í kosningu til setu í ráðinu og Árni Reynisson , sem hafði skipulagt þinghaldið var beðinn að gefa kost á sér til að gerast framkvæmdastjóri .
" Þegar ráðið kom saman fékk ég sæti á milli frumherjanna tveggja sem tóku fyrstu skrefin á sínum tíma , þeir réttu mér kyndilinn og sögðu mér að hlaupa , " rifjar Árni upp brosandi .
Það spaugilega og skemmtilega Árni segir kynnin af Sigurði hafa verið afar ánægjuleg og varð þeim fljótt vel til vina þótt þrír áratugir skildu þá að í aldri .
" Ég kynntist Sigurði strax sem afskaplega skemmtilegum manni .
Hann var orðhagur með afbrigðum og hafði yndi af því að leika sér með tungumálið .
Þar hitti skrattinn ömmu sína en ég hafði verið fenginn til að yrkja vísur , ekki síst níð , strax í skóla .
Fyrir vikið gengu vísurnar gjarnan á milli okkar , oftar en ekki í gríni .
Við áttum báðir auðvelt með að sjá það spaugilega og skemmtilega í lífinu , " segir Árni .
Hann segir Sigurð hafa haft einstakt lag á því að ná til fólks með gríni og léttleika og var hann til dæmis þekktur fyrir að gera jökla- og fjallaferðir upp með skemmtiefni .
" Það var hlutverk mitt í skóla að sjá um gamanmál og rímað glens , og fór ég í fótspor Sigurðar að þessu leyti , þegar ég reyndi að fylgja stefnu Eysteins , að tengja saman útilíf og sjónarmið verndunar , með því að tengjast ferðafélögum landsins og ekki síst Jöklarannsóknafélaginu , eftirlæti Sigurðar .
Ég var svo lánssamur að komast í fáeinar ferðir á Vatnajökul og borgaði fyrir mig á næstu árshátíð með kveðskap í anda Sigga Þór .
" Sem dæmi um spérænar vangaveltur Sigurðar rifjar Árni upp söguna af því þegar hann velti fyrir sér hvernig beygja ætti kvenmannsnafnið Blær .
" Beygist það eins og mær , " sagði Sigurður , " þá er það væntanlega Blær um Bleyju ...
" " Það var einn af stærstu kostum Sigurðar sem húmorista að fyndni hans var frumleg .
Menn eins og hann eru ekki algengir – alltént ekki á þessum stað í þjóðlífinu .
" Sigurður kynnti Árna líka fyrir limrunni sem var lítt notaður bragarháttur á þessum tíma .
Það var einna helst Jóhann Hannesson sem glímt hafði við limruna .
" Fyrst er maður eða staður kynntur til sögunnar , " útskýrði Sigurður , " rímið er knúsað og efnið illa samkvæmishæft .
" Því næst hvatti hann Árna til að búa til sitt sveinsstykki .
Varð hann við áskoruninni og orti um Grábrók , eitt helsta dálæti Sigurðar , sem Náttúruverndarráð hafði naumlega bjargað frá skemmdum af efnistöku .
Þá var Árni sjálfur gamall Bifrastarmaður .
Limran er svona : Skötuhjú gengu á Grábrók , það er gaman að tölta á þá brók .
Og lengi var áð þegar upp var náð , en í gígnum gleymdu þau smábrók .
Já , skemmtilegheitin byggðust ekki síst á yndi þeirra félaga af málinu og möguleikum þess .
Sigurður var líka sérvitur .
Að sögn Árna kvaðst hann til dæmis aldrei hafa ekið framhjá Heklunni öðruvísi en að hún hreinsaði á sér toppinn honum til heiðurs .
Einhverju sinni gleymdi sú gamla sér og þá beið Sigurður bara átekta um stund .
" Sjáðu , þarna er það komið , " sagði hann svo og viti menn , það glitti í blátoppinn .
" Samband Sigurðar við Hekluna var mjög sérstakt .
Hann taldi sig örugglega vera hluta af henni , " segir Árni sposkur .
Gekk aldrei á Esjuna Á hinn bóginn gekk Sigurður af einhverjum ástæðum aldrei á Esjuna og mun bara hafa verið býsna stoltur af því .
Sigurður var einn af fyrstu jarðvísindamönnunum á Íslandi og naut mikillar virðingar á sinni tíð .
Árni segir það ekkert hafa breyst .
Kenningar hans standist enn alla skoðun .
Að sögn Árna einkenndu sanngirni og tillitssemi Sigurð alla tíð og vildi hann sætta sjónarmið náttúruverndar og mannvirkjagerðar .
Og hann náði að sjá árangur af ósérhlífnu starfi sínu í þágu íslenskrar náttúru .
" Fyrstu tíu árin sem Náttúruverndarráð starfaði voru fimmtíu svæði friðlýst .
Það gladdi Sigurð mjög enda ekki síst frumkvæði hans að þakka , " segir Árni og bætir við að hann sjálfur og allir einstakir ráðsmenn hafi lagt fram krafta sína við úrlausn einstakra mála , friðlýsingar og afskipti af mannvirkjagerð .
" Það var ánægjulegt að Sigurður skyldi lifa að sjá þetta áhugamál sitt komast á bullandi ferð þrátt fyrir að stofnunin hafi ekki verið stór .
Hann sá óskir sínar rætast .
" Merkur ferill Sigurður Þórarinsson fæddist á Hofi í Vopnafirði en ólst upp á Teigi í sömu sveit .
Hann lauk stúdentsprófi frá MA vorið 1931 .
Hann lauk doktorsprófi frá Stokkhólmsháskóla árið 1944 , og hóf þá merkan feril sem vísindamaður .
Hann var prófessor í landafræði og jarðfræði við Háskóla Íslands .
Hann var fjölhæfur maður sem var jafnvígur á jarðfræði , landmótunarfræði , jöklafræði og loftslagsfræði , og náði að gera gjóskulagarannsóknir að mikilvægum þætti í fornleifafræði .
Sigurður varð bráðkvaddur í Reykjavík árið 1983 .
Skömmu síðar ákváðu Alþjóðasamtök um eldfjallafræði að heiðra minningu hans með því að kenna æðstu viðurkenningu samtakanna við hann : Heiðursmerki Sigurðar Þórarinssonar .
Sigurður samdi marga vinsæla söngtexta , svo sem Þórsmerkurljóð , Vorkvöld í Reykjavík og Að lífið sé skjálfandi lítið gras .
Hann þýddi einnig marga texta eftir sænska skáldið Carl Michael Bellman .
Á efri árum tók hann nokkurn þátt í starfsemi Vísnavina .
Blysför umhverfis Grænavatn Í tilefni af því að öld er liðin frá fæðingu dr. Sigurðar Þórarinssonar ætla félög og samtök sem tengjast náttúruvísindum og -vernd , svo og útiveru , að efna til blysfarar umhverfis Grænavatn í Krýsuvík – en þangað er rútuferð frá höfuðstöðvum Ferðafélags Íslands í Mörkinni í Reykjavík kl. 14 í dag , sunnudag .
