Á " Armory Show " voru ný viðhorf í list Evrópu kynnt í fyrsta skipti vestra , eða allt frá Delacroix til Picassos og olli sýningin miklu fjaðrafoki , meðal annars lá við að sýningargestir eyðilegðu mynd Duchamps " Gengið upp stiga " , sem einmitt átti þátt í að gera hana og listamanninn fræg .
Svipað og að pústrarnir í lok Cobra-sýningarinnar í Borgarlistasafninu í Amsterdam 1949 , beindu sjónum manna að listhópnum sem var í andarslitrum eftir einungis þriggja ára tilvist .
Armory Show var stórmerkileg sýning sem olli lærdómsríkum straumhvörfum í Ameríku , seinna áttu landflótta myndlistarmenn frá Evrópu eftir að bæta um betur á árunum fyrir og eftir seinni heimsstyrjöldina .
Þá eru vel að merkja einungis liðlega hundrað ár frá því að framúrstefnulisthús , eitt af öðru , litu dagsins ljós í París , sem varð fyrir vikið Mekka stílbrota um langt árabil .
Hollt að minnast þessa , því að umskiptin hafa verið risavaxin , eitt stendur þó uppúr , sem er að hvers konar ólíkindalæti til að vekja athygli almennings á sýningum og eigin persónu , undu upp á sig og eru svo komið orðin að vafasamri og útjaskaðri tuggu , þótt almenningur og fjölmiðlar lágkúrunnar láti áfram glepjast .
Mikilvægt að líta til þess að þjóðleg og staðbundin einkenni þóttu og þykja ennþá fullgild meðal forustuþjóða í sjónmenntum .
Á síðustu áratugum er það hrá markaðssetningin sem virðist illu heilli alfa og omega nær allrar listsköpunar , og margt það sem var frumlegt og nýtt á byrjunarreit er orðið að risavaxinni ofgnótt á seinni tímum , ef ekki léttvægum iðnaði á heimsvísu .
En listasöfn sem fyrrum voru nær tóm eru svo komið líkust aðalbrautarstöðvum á háannatímanum , en það kemur líka til af afturhvarfi almennings til hins lífræna , burt frá tímum blóðlausrar hátækni sem hefur á sér tvær hliðar ; eina mjög góða og aðra mjög illa .
Auðveldar mönnum svo ótal margt en ógnar líka öllu jarðlífi í sinni verstu mynd .
Birtingarmynd allra framfara í mannheimi hefur sömuleiðis á sér tvær hliðar , og vel að merkja án góðra sem illra náttúrumagna þróast ekkert líf á þessari jörð , né alheimi öllum .
Íslendingum gengur illa að átta sig á því hve afskekkt landið er og langt frá höfuðstraumum meginlandsins , hvar styttri vegalengdir gefa fólki margvísleg tækifæri sem okkur standa ekki til boða nema með drjúgri fyrirhöfn , tímatapi og fjárútlátum , hálfu meiri eftir hrun .
Að vera í sambandi er vissulega mjög góðra gjalda vert , en má síður verða að léttvægu og ógrunduðu takmarki .
Vegna upplýsingafátæktar fjölmiðla um þessa hluti og brenglaðs menntakerfis varðandi sjónmenntir , var ábyrgð þeirra sem standa á bak við hina fimm binda listasögu stórum meiri um gagnsætt og hlutlægt mat á framvindunni en gerist í grónum menningarsamfélögum ytra .
Þá hefur ekki verið gefið út almennt myndlistarmannatal , hins vegar eru allar listasögur það auðvitað að vissu marki , einungis afmarkaðri .
Til viðbótar ekkert listasafn hér sem bregður upp skilmerkilegu ljósi á þróun íslenzkrar myndlistar frá upphafi .
Ráðist var nær undirbúningslaust í þetta stórvirki og án þess að fram færi nákvæm og gagnsæ uppstokkun , milli áratuga , sem hefði vissulega leitt margt í ljós sem ýmsir skrifarar virðast ekki hafa haft nema mjög takmarkaða hugmynd um , að ekki sé fastara að orði kveðið .
Fátt um upplýsandi sýningar þar sem öllum núlifandi kynslóðum , stílum og stefnum er stefnt til pataldurs og gefa leikum sem lærðum tækifæri til samanburðar ...
Ólafur Kvaran , ritstjóri listasögunnar , kom að utan frá námi í listfræðum 1974 , en Aðalsteinn Ingólfsson , sem hefur verið stórum virkari á opinberum vettvangi , og hafði lokið sínu prófi tveim árum áður , hafnaði einhverra hluta vegna að taka þátt í verkinu , sem verður að teljast ígrunduð og vitræn afstaða eins og hlutirnir lágu fyrir .
Þá má taka fram að tímaskeiðið fyrir og eftir 1970 einkenndist af miklum uppstokkunum á myndlistarvettvangi , hugmyndafræðilega listin var í algleymi ásamt neðanjarðarviðhorfum og pólitískri list .
Fljótlega tók síðan að fjölga í stétt fræðinga og munu þeir svo komið vera um og yfir 60 talsins en afar lítið fer af sýnilegum fræðistörfum margra þeirra og lítið virðast þeir uppnumdir af íslenzkri list , nema að það skari þröngan námsgrunn .
Björn Th. Björnsson var frá miðbiki aldarinnar eini fræðimaðurinn sem lét verulega til sín taka á opinberum vettvangi .
Að tilhlutun Ragnars í Smára tók hann saman yfirlit yfir íslenska listasögu í tveim bindum , sem náði allt fram til 1950 , og komu á markaðinn 1964 og 1973 .
Hann hafði áform um viðbót en einhverra hluta vegna varð ekki úr , en ljóst má vera að hlutverkið var varla á eins manns færi .
Björn gerði sér grein fyrir því eins og ljóslega kemur fram í formála hans að fyrra bindinu , " að hætt væri á því að í samantekt sinni væru glompur eða missagnir .
Þetta væri fyrsta tilraunin til sögulegs yfirlits , og sem öll frumsmíð önnur mundi hún standa til margvíslegra bóta " .
Einnig ber sérstaklega að minnast þess hér , að í tilefni aldarafmælis Listasafns Íslands 1984 var tekið saman afmælisrit sem út kom 1985 með úrvali verka í eigu þess , 236 síður , með eftirprentun listaverka á 217 síðum , þar af 169 í lit .
Bókin var hin veglegasta og þótt hlutlægni hafi verið gætt kom það ekki í veg fyrir að eitt og annað raskaðist .
Engin mynd var þannig af verki eftir Benedikt Gunnarsson .
Það stórmerkilega gerðist að ritið seldist upp á fáeinum árum , sem er einsdæmi um listaverkabók á landi hér og skil ég ekki fyrir mitt litla líf af hverju hún var ekki snarlega endurútgefin með viðbótum og enn fullkomnari samantekt .
Í stað þess að dreginn væri að nokkru dámur af þessu riti er yfirlæti og hlutdrægni hafin til vegs í nýju listasögunni .
Erfitt að skilja hverju sætir að svo margir eru fjarri eða settir á hliðarlínuna , sem þó hafa verið virkir í íslenzku myndlistarlífi , til að mynda lítið skrifað um Kristin Pétursson , kannski fyrsta hreina abstraktmálarann .
Lakast að þegar um er að ræða fingurbrjóta í afmælisritinu virðist það sallaklárt að hér er um meðvitaðan brotavilja , hofmóð , hroka og prakkaraskap að ræða .
Þá virðist hafa verið mikil leynd yfir vinnubrögðunum og myndlistarmenn ekki beðnir um að fara yfir textana til að forðast villur og missagnir .
Með vísun til þess að málari nokkur fann fjórar missagnir í knöppum texta um sig , má gera ráð fyrir að villurnar séu miklu fleiri í öllum bindunum fimm og ættu þolendur óhikað að leiðrétta þær opinberlega .
Kannski hlutverk hugrakks listsögu- eða listfræðings ( ef hann er til ) að safna þeim saman eftir ítarlega rannsókn svo þær verði ekki skjalfestur partur listasögu okkar .
Þá er vitað að allir skrifendur eru fjarri því fastagestir á listsýningum almennt viðurkenndra listhúsa , og sumir sjást jafnvel aldrei , en virðast samt geta mótað sér skoðanir úr fjarlægð , sem er svipað því að bókmenntarýnir láti ljós sitt skína varðandi ólesin rit .
Þetta er háttur svokallaðra kontórista og bendiprika í listum sem nóg er af .
Sumir þeirra virðast óneitanlega eiga bágt með að komast út fyrir skólalóðina hvað skoðanir snertir , flest tillært innprentað og innmúrað .
Slíkir reynast svo í þeim mæli viðkvæmastir fyrir gagnrýni , einkum ef hún er á rökum reist , hugsa um það eitt að hefna sín á persónu viðkomandi , trúlega fyrir að vera ekki nægilega þægur og " trendy " .
Þá er meira en lítið bagalegt fyrir lesendur að vita ekki hver einstakur af fræðingunum ber ábyrgð á textanum hverju sinni .
Sennilega hraklegustu meðmælin að íslenzkir myndlistarmenn sem ég hef talað við eru upp til hópa óánægðir með vinnubrögðin enda eru þau býsna sérkennileg varðandi þjóðarlistasögu , heimildarrit sem að óbreyttu skal vitnað til á næstu árum og áratugum .
Þá vaknar sú spurning fyrir hverja og í hvaða tilgangi þessi listasaga sé skrifuð , einnig hvort íslenzk myndlist sé einkamál fræðinga .
– Auðvitað ber að taka ofan fyrir hugrekki og metnaði útgefandans , bækurnar eru hinar veglegustu , prentverk og litgreining upp á það besta , en sitthvað þykir athugunarvert varðandi niðurröðun efnisþátta á síðurnar .
Vitaskuld hlýtur allur þorri manna að vilja forvitnast meira um feril einstakra listamanna en tilviljunarkennd dreifsýni eru fær um , og margur veltir fyrir sér af hverju markaðssetning skjólstæðinga og samherja , nepótismi , vinavæðing , ásamt áróðri skuli hér hafa meira vægi en viðurkenningar og listrænt mat .
Leita jafnframt árangurslaust að sögulegu yfirliti " akvarellunnar " , vatnslitamynda í það heila , grafíklistarinnar , risslistarinnar og ljósmyndarinnar ...
Berlín Telja verður Þjóðverja með afbrigðum safnaglaða , bæði með hliðsjón af nútíð og fortíð og hér er Berlín að sjálfsögðu í forgrunni .
Þýsku þjóðinni hefur í þeim mæli tekist að rísa upp úr öskustó seinni heimsstyrjaldarinnar að sumir fullyrða að þeir séu með alla Evrópu á bakinu fjárhagslega séð , í öllu falli Efnahagsbandalagið .
Og þó var þeim naumast í hag að skipta á þýska markinu , harðasta gjaldmiðli heims og evrunni , sýnist klár fórnarkostnaður sem ætti að vera til marks um lýðræðiskennd núverandi kynslóðar .
Þá mun ekkert land í Evrópu né öllum heiminum hafa byggt aðra eins mergð safna og menningarstofnana á undanförnum áratugum , og þeir eru enn að .
Margar þjóðir leitast nú við að draga hér dám af , því ekki ber á öðru í ljósi mannkynssögunnar en að hér sé komin birtingarmynd , grunnstoðir og kjölfesta öflugra þjóðríkja .
Skyldi ekki viturlegt fyrir okkur á hjara veraldar að líta hér í eigin barm og meðtaka að áhugi og metnaður til andlegra athafna sé leiðin til velsældar , síður prófgráður , handstýring og forsjárhyggja .
Að velferðarþjóðfélagið grundvallast ekki einungis á efnislegum þörfum heldur einnig andlegum .
– Berlín er að öllu leyti hrikaleg borg , mikil um sig og fjölþætt , margt hefur verið endurbyggt í stíl fyrri tíma og svo eru nýju verslunarhverfin stórglæsileg , jafnvel um of , þótt ekki séu það einungis íburðurinn og umbúðirnar sem gilda eins og víðast hvar .
Sýning sýninganna á meðan við örkuðum um borgina má telja að hafi verið mannamyndir frá endurreisnartímabilinu í Bode-safninu á safnaeyjunni , sem lauk 20. nóvember en er nú í Metropolitan-safninu í New York , opnaði 21. desember og stendur til 18. mars 2012 .
Gríðarlega falleg sýning með perlu Leonardos af ungri stúlku með hreysikött í fanginu sem meintan hápunkt .
Sennilega verða þeir sem hyggjast sjá hana vestra að tryggja sér miða í tíma því aðsóknin var yfirþyrmandi .
Önnur sýning og engu ómerkari var " Dyr að dyrum " í byggingu Martins Gropiusar í nágrenni Potsdamer-torgs sem er orðið að hálfgerðu furðuverki , einkum þegar kvöldar .
Hún hefur með að gera samskipti Póllands og Þýskalands varðandi list og sögu í 1000 ár , og stendur til 9. janúar .
Ég hafði einhvern veginn ekki gert sérlega miklar væntingar til hennar en annað átti eftir að koma í ljós .
Helst hefði ég viljað vera heilan dag á staðnum því fram kom að þessa hlið á Evrópu þekkti ég ekki svo náið .
Sýningin inniber gífurlegan fróðleik um menningarsamskipti þjóðanna og hin gullfallega vel hannaða sýningarskrá , er hvorki meira né minna en 784 síður og er með fallegustu og efnisríkustu katalógum sem ég hef eignast um dagana .
Að sjálfsögðu skoðuðum við náttúrusögusafnið , sem er stórfróðlegt , heimsóttum apana , forfeður okkar í dýragarðinum og urðu þar fagnaðarfundir að minnsta kosti frá okkar hálfu , hvað sem þeir blessaðir hafa hugsað .
En kannski var mesta undrið á safninu lítil gagnsæ marglytta sem sögð er hafa lifað í 500 milljónir ára .
Flest annað sem við skoðuðum í borginni er ég þegar búinn að herma af í fyrri skrifum , en auðvitað er efni í margar bækur að fjalla um þessa borg sem endurfæðist eftir hverja tortímingu .
Dresden Það var með mikilli tilhlökkun sem við nálguðumst Dresden , þá sögufrægu borg , sem geymir gull og gersemar í hvers konar sjónlistum .
Loks sá ég frúarkirkjuna fögru sem enn var rústir einar þegar ég var þar síðast , en hefur nú verið endurbyggð í sinni upprunalegu mynd .
Fleira hafa íbúarnir lokið við að endurbyggja þótt ennþá skeri í augu hrollkaldir rússneskir tertubotnar .
Gerendur hafa notast við allt nýtilegt úr rústum kirkjunnar í bland við nýtt byggingarefni og er það einungis til prýði , en einnig áminningar .
Nú hittum við vin minn Horst Zimmermann , sem var forstöðumaður listhallarinnar við Svanatjörn í Rostock , þar áður og á eftir , Albertinum í Dresden .
Innfædddur Dresdenbúi sem í 20 ár tók vel á móti íslenzkum listamönnum varðandi tvíæringinn í Rostock , og erlendir hafa verið krossaðir fyrir drjúgum minna .
Upplifði loftárásirnar á borgina í stríðslok , sem var einn mesti glæpur átakanna miklu , borgin yfirfull af flóttamönnum sem höfðu leitað skjóls og árásin hafði enga beina hernaðarlega þýðingu .
Zimmermann var með okkur dag hvern allan tímann og síðast vorum við einir á Borgarsafninu , hvar sjá má með öðru minjar frá árásinni .
Hann tjáði okkur að við endurbyggingu borgarinnar hefði verið stuðst við málverk eftir Bernardo Bellotto , sem fetaði í fótspor frænda síns og meistara um myndefni , tók sér meira að segja af og til traustataki viðurnefni hans , Canaletto , sem aftur hét Giovanni Antonio Canal ( 1697-1768 ) .
Sá er stórum nafnkenndari og einna kunnastur fyrir " vedute " -málverk sín , sviðsmyndir af húsum og landslagi , og þetta tók lærisveinn hans einmitt upp eftir honum .
Aðalsýningin í borginni að þessu sinni nefndist " Himneskur ljómi – Rafael , Dürer , Grünewald " og er í Safni gömlu meistaranna , stendur til 8. janúar .
Nafnkenndar guðsmóðurmyndir Rafaels líkt og sixtínska guðsmóðirin og guðsmóðirin frá Foligno eftir snillinginn , sem og marga fleiri óviðjafnanlega listamenn .
Afar vönduð sýning og síst var mannfjöldinn fjarri .
Svo mikið var af guðsmóðurmyndum og öðrum trúarlegum myndefnum að mér létti stórum er ég skyndilega stóð frammi fyrir tveim dásamlegum málverkum eftir Jan Bruegel 1 , Flauels- og Blóma-Bruegel , en þær voru raunar af landslagi .
Safnið í heild mjög gott og söfnin í Dresden frábær þótt sjálf borgin sé mesta gersemin .
Kaupmannahöfn Minna þarf af vikudvöl í Kaupmannahöfn að herma , nema helst að þessi gamla höfuðborg okkar í meira en 550 ár er stöðugum breytingum undirorpin , þeim ekki öllum góðum .
Verið að gera Aðaljárnbrautarstöðina að náttúrulausum skyndibitastað sem framkallar djúp andvörp ef hugsað er til baka , allur virðuleiki á undanhaldi .
Þá er kominn ljósgrænn litur á SAS-hótelið , og enn einu sinni er verið að róta í Ráðhústorginu .
En góðar fréttir að sum aðalsöfnin nutu metaðsóknar 2011 þrátt fyrir að aðgangseyrir hafi verið tekinn upp aftur ( ! ) , og þótt Danir yrðu líka illa fyrir barðinu á heimskreppunni .
Hún virðist hafa verið vítamínsprauta á listalífið og um víðan völl voru í gangi frábærar myndlistarsýningar ...
