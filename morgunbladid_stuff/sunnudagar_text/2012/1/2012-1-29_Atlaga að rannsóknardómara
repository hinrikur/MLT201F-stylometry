Bashar al-Assad , forseti Sýrlands , hefur enn á ný sigað her sínum á borgina Homs , sem er vígi mótmælenda í landinu .
" Hryllilegt fjöldamorð átti sér stað , " sagði Rami Abdul-Rahman , forstjóri Mannréttindavaktar Sýrlands , í samtali við fréttastofuna AP .
Að minnsta kosti 30 manns létu lífið í árásum sýrlenska hersins á fimmtudag og munu smábörn vera þar á meðal .
Á netinu mátti sjá upptökur af andófsmönnum sem sýndu lík barna .
Einnig var ráðist á fólk í héraðinu Hama .
Þar munu samkvæmt fréttastofunni DPA 40 manns hafa látið lífið .
Assad er ekkert einsdæmi í sögunni .
Þeir eru ófáir ráðamennirnir , sem hafa varðað feril sinn líkum og ódæðisverkum .
Fæstir hafa þeir hins vegar þurft að svara fyrir gjörðir sínar .
Ekki eru nema nokkur ár síðan alþjóðlegi glæpadómstóllinn í Haag var stofnaður og einhver reynsla er komin á störf hans , þótt ekki sé hún mikil .
Spænski rannsóknardómarinn Baltasar Garzón hefur verið ötull við að reyna að kalla ráðamenn til ábyrgðar .
Hann reyndi á sínum tíma að fá Augusto Pinochet , fyrrverandi einræðisherra í Síle , framseldan frá London til að hægt yrði að sækja hann til saka fyrir afbrot , sem framin voru í valdatíð hans .
Einnig reyndi hann að sækja herforingjastjórnina í Argentínu til saka fyrir mannréttindabrot .
Hann hefur beint spjótum sínum að George Bush og Osama bin Laden , ETA og al-Qaeda og rússnesku mafíunni .
Garzón hefur einnig látið að sér kveða heima fyrir .
Hann stefndi ráðherrum sósíaldemókrata á sínum tíma fyrir að hafa lagt á ráðin um að myrða liðsmenn hryðjuverkasamtaka Baska og hefur sú málsókn , telja ýmsir , átt þátt í því að nú hafa liðsmenn þeirra tilkynnt að þeir ætli að leggja niður vopn .
Ákvörðun Garzóns um að taka upp eitt viðkvæmasta mál spænskrar nútímasögu og fara ofan í hvarf 114 þúsund manna í spænsku borgarastyrjöldinni og stjórnartíð einræðisherrans Franciscos Francos olli hins vegar talsverðri ólgu eins og rakið er í vikuspegli í Sunnudagsmogganum í dag .
Gagnrýnendur Garzóns segja að hann hafi þar með gert að engu sakaruppgjöf , sem samþykkt var eftir lát Francos .
Garzón segir að glæpir gegn mannkyni vegi þyngra en sakaruppgjöfin .
2010 var Garzón stefnt út af málinu og hann leystur frá störfum .
Á bak við málsóknina eru hægri samtök , sem kalla sig Hreinar hendur eða Manos Limpias , sem gæta hagsmuna þeirra , sem frömdu morð í borgarastríðinu og einræðisríkinu og fylltu fjöldagrafir af líkum .
Einn af starfsbræðrum Garzóns lagði fram ákæruna .
Þetta mál er svo öfugsnúið að saksóknararnir fóru fram á það að hæstiréttur vísaði því frá í málflutningi í vikunni .
Kváðust þeir ekki geta annað en tekið undir með verjendum Garzóns að málið væri tilhæfulaust .
Verið getur að Garzón hafi stundum seilst of langt , en hann er heill í baráttu sinni gegn refsileysi einræðisherra , glæpaforingja og hryðjuverkamanna .
Garzón er ekki glæpamaðurinn heldur þeir , sem bera ábyrgð á hvarfi 114 þúsund manna á Spáni á fyrri hluta 20. aldar .
Garzón skirrist ekki við að bjóða valdinu byrginn og hefur á ferli sínum aflað sér ófárra óvina .
Málaferlin á hendur manni , sem hefur gert að ævistarfi sínu að berjast gegn mönnum á borð við Bashir al-Assad , vekja furðu og það yrði skrumskæling á réttlætinu yrði hann sekur fundinn .
