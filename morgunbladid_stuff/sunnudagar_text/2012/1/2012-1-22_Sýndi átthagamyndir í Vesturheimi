Ljósmyndarinn Mats Wibe Lund ferðaðist milli funda Vestur-Íslendinga í Kanada og Bandaríkjunum og sýndi myndir frá heimahögum forfeðra þeirra .
Myndirnar sótti Mats í umfangsmikið safn sitt af átthagamyndum en á löngum ferli hefur hann komið á flesta sveitabæi landsins .
Einar Falur Ingólfsson efi@mbl.is Á haustdögum var Mats Wibe Lund ljósmyndari gestur Þjóðræknisfélags Vestur-Íslendinga .
Í þrjár vikur ferðuðust þau Arndís Ellertsdóttir eiginkona hans frá einni deild félagsins til annarrar ; á þessum vikum voru þau gestir alls ellefu funda á ferðalagi sem hófst í Minneapolis og lá síðan um Kanada , frá Toronto til Vancouver , og endaði í Seattle .
Fundirnir voru settir upp sérstaklega með Mats og sýndi hann á þeim ljósmyndir frá slóðum forfeðra fundargesta .
Fólk hafði fyrirfram látið ljósmyndarann vita hvaðan það var ættað og hafði hann eytt mikilli vinnu í að finna til loftmyndir af bæjum og bæjarstæðum , því margir þeirra eru löngu komnir í eyði .
Því var gestum boðið upp á sérsniðna sýningu á hverjum fundi og nutu þeir þess hvað myndasafn Mats er gríðarlega umfangsmikið og þekkingar hans á landinu .
Í áratugi hefur hann myndað byggðir Íslands úr lofti og á því myndir af langflestum þeim stöðum sem spurt var um .
" Í safninu eru um 19.000 skráðar og lyklaðar myndir en alls er safnið um 300.000 ljósmyndir , " segir hann .
Ísland mátulega stórt " Þetta ferðalag var mikið ævintýri , en mér var boðið að koma að hitta félaga í deildum Þjóðræknisfélagsins fyrir vestan og sýna þeim átthagamyndir .
Móttökurnar voru frábærar , " segir Mats .
Ekki kemur á óvart að leitað hafi verið til þessa reynda ljósmyndara , því þótt hann sé fæddur og alinn upp í Noregi þá þekkja fáir Ísland jafn vel og hann .
Mats lærði ljósmyndun í norska hernum , hjá Nató í Versölum í Frakklandi og í fagskóla í Köln í Þýskalandi .
Hann kom fyrst til Íslands árið 1954 og flutti hingað alkominn árið 1966 , er þau Arndís hófu búskap í Reykjavík .
" Við Arndís giftum okkur árið 1964 í gömlu Árbæjarkirkjunni og eftir að hafa kropið við altarið stóð ég upp og rak mig beint upp í bitann , það munaði minnstu að ég rotaðist , " segir Mats og hlær hjartanlega .
" Við hófum búskap úti í Noregi og bjuggum þar á fallegum stað við rætur Holmenkollen í Ósló , en það kom að því að ég sagði við Arndísi : " Eigum við ekki að flytja heim í vor ? " " Hvað áttu við , " svaraði hún .
" Eigum við ekki heima hér ? " Ég sagðist meina heim til Íslands .
" Jæja þá , " svaraði hún bara .
Og hingað komum við .
" Mats brosir .
Hann segist aldrei hafa séð eftir því að hafa flutt til Íslands , landið sé mátulega stórt fyrir hann .
Tvisvar hafi það gerst að kunningjar þeirra hjóna í Noregi hafi hvatt þau til að koma aftur þangað út .
" Fyrst eftir að Norðmenn fundu olíuna , " nú fer að verða gaman hér " , sögðu þeir .
Svo gerðist þettta aftur eftir hrunið hér .
Þá var spurt hvort við hefðum nóg að borða .
Ég var ekkert að senda þeim mynd af mér , svo þeir sæju hvað ég er stæðilegur .
" Aftur hlær Mats sínum smitandi hlátri .
Um langt árabil rak hann stóra ljósmyndastofu og ljósmyndavöruverslun á Laugavegi 176 .
" Svo var komið nóg af stúdíótökum og ég hætti með það .
Þótt það hafi verið gaman oft á tíðum þá var þetta mikil vinna – ég var með sautján manns í vinnu þegar mest var .
Það var í raun geggjun , " segir hann og hristir höfuðið .
" En árið 1984 fór ég að leggja ofuráherslu á töku átthagamyndanna .
Ég hafði fengist við þær síðan ég kom til landsins en lengi vel voru þær ekki þungamiðjan í vinnu minni .
Fyrst myndaði ég þéttbýlisstaði og einu sinni þegar ég var að mynda á Hvolsvelli í góðu veðri var Fljótshlíðin var svo falleg að ég tók myndir af bæjunum þar inneftir .
Ég ákvað upp á mitt eindæmi að ganga alveg frá myndunum í ramma og bjóða ábúendum þær þannig .
Ég seldi vel og var búinn að finna hvað ég ætti að gera , " segir Mats .
Eins og farandsirkus Vestur-Íslendingar leituðu því til rétta mannsins að sýna þeim slóðir forfeðranna á Íslandi .
Enda er átthagamyndir Mats að finna á ótalmörgum heimilum hér , bæði til sveita og í þéttbýlinu .
" Já , að undanskildum lágsveitum Suðurlands og hluta af Borgarfirði er ég búinn að koma inn á flestöll býli hér á landi , " segir hann .
Þegar leiðangur hans milli þjóðræknisfélaganna í Bandaríkjunum og Kanada hafði verið ákveðinn , og fyrirspurnir tóku að berast um staði að skoða , fór Mats í safn sitt og fann til myndir .
Aðrar tók hann sérstaklega í fyrrasumar .
" Ég var til dæmis beðinn að sýna eyðibýlið Mörk í Laxárdal í Húnavatnssýslu .
Ég flaug inn dalinn og sá engar tóftir , hvað þá rústir .
Það eina sem ég sá var ákveðinn áferðarmunur í hlíðinni , þar var aðeins grænna .
Ég myndaði þann stað og það kom heim og saman , þetta var Mörk , " segir Mats .
Ljósmyndarinn verður að hafa augun opin .
" Ég var einnig beðinn um mynd af bænum Spena .
Ég fann engar upplýsingar um bæinn , hvorki í ábúendaskrá né í örnefnaskrá Árnastofnunar , svo ég hringdi í héraðsskjalasöfnin .
Á Hvammstanga gekk dæmið upp .
" Speni , " sagði maðurinn , " það er í Miðdölum og heitir Litli-Hvammur í dag ! " Margir Vestur-Íslendinganna höfðu nánast enga hugmynd um hvar á landinu staðirnir sem þeir vildu sjá eru .
Ég reyndi í kynningunum að útskýra það sem best og setti til að mynda inn á margar myndanna í hvaða átt væri horft .
" Nokkrir tugir áhugasamra gesta voru á hverju kynningarkvöldi ljósmyndarans og þeir nutu myndasýningarinnar og þekkingarinnar á landinu sem Mats á svo gott með að miðla .
Það má glögglega sjá í umsögnum gesta á nokkrum fundanna sem birtar voru í ítarlegri umfjöllum í blaðinu Lögbergi-Heimskringlu .
Mats segist telja að um þriðjungur gestanna sem sóttu fundina hafi komið til Íslands en hann er sannfærður um að framtak sem þetta hvetji fólk til ferða hingað .
Hann er þakklátur Þjóðræknisfélaginu fyrir boðið og vill halda áfram að bæta myndum í skörðin og taka á móti frekari fyrirspurnum .
" Við viljum gjarnan fara í annan leiðangur á valin svæði , hitta afkomendur fólksins sem flutti héðan og hjálpa þeim að kynnast átthögunum .
Það er mjög gefandi .
Það væri líka gaman að ná að stoppa aðeins lengur á hverjum stað – þetta var mikil keyrsla í haust , nánast eins og farandsirkus , " segir Mats og hlær .
Margt rifjast upp Öll þau ár þegar Mats flaug um landið , myndaði býli og ferðaðist síðan um og bauð fólki að kaupa afraksturinn hélt hann aldrei dagbók .
Og segist sjá eftir því nú .
" Það var bara enginn tími til þess , " segir hann .
" En í dag þegar ég sit og vinn í myndunum skemmti ég mér vel , því svo margt rifjast upp .
Ég kom kannski við á fimmtán til tuttugu bæjum á dag .
Ég varð að ákveða að þiggja bara veitingar hjá eldra fólkinu , í mesta lagi bara vatnsglas hjá öðrum , annars hefði ég aldrei komist yfir þetta allt .
Eitt sinn kom ég á bæ og var með mjög fína mynd af honum og fjallinu fyrir ofan .
Ég sýndi gamla bóndanum myndina stoltur og hann bauð mér inn .
Bóndinn skoðaði myndina vel og sagði síðan að sig dauðlangaði í hana , en að þau hjón réðu ekki við að kaupa hana , þau þyrftu nefnilega að fara til tannlæknis .
Hann bað mig hins vegar að geyma myndina .
Við drukkum kaffi og spjölluðum , svo tók ég myndina og bjóst til að fara .
Þegar ég var kominn fram í forstofu sagði bóndinn : " Nei annars , við tökum myndina .
Látum bara tannlækninn bíða ! " " 