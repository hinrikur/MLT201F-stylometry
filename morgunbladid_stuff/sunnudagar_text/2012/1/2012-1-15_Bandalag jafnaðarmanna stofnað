Það sætti tíðindum á þessum degi fyrir 29 árum að nýr stjórnmálaflokkur var stofnaður á Íslandi – Bandalag jafnaðarmanna .
Stofnfundur flokksins fór fram á Hótel Loftleiðum í Reykjavík og sóttu hann um þrjátíu manns , sjálfskipuð miðstjórn að sögn stofnanda hins nýja stjórnmálaafls , Vilmundar Gylfasonar .
Þrátt fyrir ungan aldur hafði Vilmundur þegar umtalsverða reynslu af stjórnmálum .
Hann var kjörinn á þing fyrir Alþýðuflokkinn 1978 og frá október 1979 til febrúar 1980 var Vilmundur dóms- , kirkju- og menntamálaráðherra í minnihlutastjórn Alþýðuflokksins .
Hann sagði sig úr flokknum síðla árs 1982 eftir að hafa lotið í lægra haldi í kjöri til varaformanns og boðaði stofnun nýs stjórnmálaafls .
Í drögum að málefnagrundvelli sem kynnt voru á stofnfundinum sagði meðal annars að bandalagið væri stofnað til höfuðs hinu staðnaða flokkakerfi stjórnmálaflokkanna .
Á þessum tíma átti gamli fjórflokkurinn fulltrúa á Alþingi : Sjálfstæðisflokkurinn , Framsóknarflokkurinn , Alþýðuflokkurinn og Alþýðubandalagið .
Í drögunum sagði einnig að tillögur bandalagsins um nýskipan í stjórnarskrármálinu væru leið til að brjóta á bak aftur hin þröngu flokksvöld .
Bandalag jafnaðarmanna var hlynnt aðild Íslands að Atlantshafsbandalaginu og vildi kjósa framkvæmdavaldið beinni kosningu , einnig forsætisráðherra til fjögurra ára í senn .
Þá var lagt til að kjördæmaskipan yrði óbreytt enda talið að með breyttri kosningaskipan myndi eðli löggjafarstarfsins gerbreytast .
Um atvinnustarfsemi sagði að bandalagið legði áherslu á að fjárfestingamál atvinnulífsins yrðu " leyst úr viðjum óeðlilegra hagsmunaafla , spillingar og sóunar .
Atvinnustefnu beri þess í stað að taka meginmið af hagkvæmni , atvinnuöryggi , og lífskjörum vinnandi fólks .
" Í drögum að málefnagrundvelli kom ennfremur fram að auka bæri fjárfestingu í rannsóknum , tækniþróun og upplýsingamiðlun fyrir atvinnulífið .
Bandalagið vildi frjálsa samninga um kaup og kjör , fiskverð og verð á landbúnaðarafurðum og að innflutningur og heildsala á olíu og skyldum varningi yrði á höndum ríkisins .
Stjórnarskrár- og kjördæmamál voru BJ ofarlega í huga en á fundinum var samþykkt stjórnmálaályktun þess efnis að minnihlutastjórn Gunnars Thoroddsens , varaformanns Sjálfstæðisflokksins , bæri að sitja eitthvað áfram " þrátt fyrir getuleysi og mistök " .
" Segi hún af sér engu að síður , ber Alþingi að setja á laggirnar minnihlutastjórn eða jafnvel utanþingsstjórn meðan fundin sé lausn á stjórnarskrár- og kjördæmamálum .
" Á fundinum voru Guðmundur Einarsson og Kristín S. Kvaran kjörin ritarar Bandalags jafnaðarmanna og Lára H. Einarsdóttir og Þórður H. Ólafsson gjaldkerar .
Vilmundur Gylfason var kjörinn formaður .
Í alþingiskosningum í apríl 1983 bauð Bandalag jafnaðarmanna fram í öllum kjördæmum og fékk 7,3% atkvæða og fjóra þingmenn kjörna .
Um þá niðurstöðu sagði Vilmundur Gylfason í samtali við Morgunblaðið : " Að því er Bandalag jafnaðarmanna varðar þá eru þetta auðvitað góð úrslit .
Þau hefðu orðið betri vikunni fyrr , en þetta eru góð úrslit .
" Þar vísaði Vilmundur til þess að fylgi flokks hans hafði mælst hærra í skoðanakönnunum .
Þrátt fyrir að formaðurinn væri upplitsdjarfur í viðtölum eftir kosningarnar var engin launung á því að úrslitin voru honum vonbrigði .
Hann vildi fleiri sæti .
Þingmenn flokksins , auk Vilmundar , voru Kolbrún Jónsdóttir , Guðmundur Einarsson og Kristín S. Kvaran .
Vilmundur Gylfason lést með sviplegum hætti 19. júní 1983 , aðeins 34 ára , og þremur árum síðar hvarf þingflokkurinn þegar þrír þingmenn gengu í Alþýðuflokkinn og einn í Sjálfstæðisflokkinn .
Hluti BJ hélt þó áfram störfum og bauð fram til Alþingis 1987 en fékk engan mann kjörinn .
Eftir það lagði flokkurinn upp laupana .
orri@mbl.is 