Páll Ragnar Pálsson hefur verið við nám í klassískum tónsmíðum í Eistlandi síðustu ár .
Það er breyting frá því sem áður var en hann spilaði í mörg ár á gítar í rokksveitinni Maus , sem naut töluverðra vinsælda .
Dvölin í landinu hefur haft mikil áhrif á hann faglega og persónulega en hann hefur stofnað fjölskyldu í Tallinn og er ekki á leið heim til Íslands í bráð .
Texti : Inga Rún Sigurðardóttir ingarun@mbl.is Mynd : Árni Sæberg saeberg@mbl.is Páll Ragnar Pálsson gekk lengst af undir nafninu Palli í Maus en rokkhljómsveitin Maus er nú hætt störfum eftir langan og farsælan feril .
Páll Ragnar er enn í tónlist , nema af öðrum toga , en hann er í doktorsnámi í klassískum tónsmíðum í Eistlandi .
Hann flutti til landsins árið 2007 , " á hápunkti góðærisins " , og fór í meistaranám .
" Mig langaði að fara til staðar sem væri aðeins út úr þessari venjulegu leið og eftir miklar pælingar varð Tallinn fyrir valinu , " segir Páll sem hafði ekki komið þangað áður .
" Ég vissi ekki alveg hvað ég væri að fara út í , " segir hann en ákvörðunin hefur reynst afdrifarík en í Eistlandi kynntist hann núverandi kærustu sinni Tui Hirv og eiga þau saman eitt barn , Eirík Hirv .
Greinilegt er að honum þykir vænt um nýja heimalandið og er búinn að kynnast því vel .
Hann fór úr góðærinu hér til Eistlands .
Þar ríkti vissulega líka góðæri en engu að síður voru það mikil viðbrigði að flytja út .
" Eitt það fyrsta sem ég tók eftir var hvað það var mikið af yfirgefnum húsum sem höfðu greinilega staðið auð í áratugi , tæmst þegar fólk var sent í gúlagið .
Kannski er ennþá verið að deila um eignarhald því þegar Eistar fengu sjálfstæði fékk fólk húsin sín aftur , jafnvel þótt það byggi einhver annar þar , " segir Páll en tekur upp léttara hjal og segir að það allra fyrsta sem fólk taki eftir þegar það kemur til Tallinn í fyrsta sinn sé hvað þetta er falleg borg .
" Gamli bærinn er sérstaklega fallegur .
Hann er frá því á miðöldum .
Það liggur borgarmúr í kringum þennan gamla miðbæ , sem er haldið mjög vel við , " segir hann en gamli miðbærinn er á heimsminjaskrá UNESCO .
" Þetta er algjör ævintýraheimur , rosalega rómantískt og fallegt .
" Námið ytra hefur haft mikil áhrif á hann og ekki síður landið og sagan .
" Ég hef ekki aðeins skoðað Tallinn heldur líka mikið ferðast um landið .
" Hann útskýrir að mörg húsin í Tallinn utan miðbæjarins hafi verið byggð á fyrri sjálfstæðistíma þjóðarinnar á milli 1918 og 1940 .
" Þá var mikill blómatími hjá þjóðinni , uppbygging og hugur í fólki .
Núna er verið að reyna að halda áfram þaðan .
" Páll hefur lengst af búið á sama staðnum , hverfinu Nõmme , sem er eins og sveitaþorp inni í borginni .
" Þetta var þorp þar sem yfirstéttin var með sumarhús en núna hefur það innlimast í borgina .
Hverfið er vinsælt hjá listamönnum , það er rosalega gróið , mestmegnis lítil hús með garði .
Þarna er alltaf reykjarlykt því það er svo mikið kynt með viði þarna .
" Lýsingin hljómar eins og það búi ef til vill gamaldags rómantíker í tónskáldinu .
" Þetta hljómar rómantískara en það er .
Það er ekkert sérstaklega rómantískt að vera í svona timburhúsi í þrjátíu stiga frosti ! " Hann segir það vera karaktereinkenni á þjóðinni hvað Eistarnir séu í djúpri snertingu við náttúruna .
" Þeir hafa gjarnan einfalda og jarðbundna lífssýn .
Þarna fara allir út í skóg , tína ber og sjóða sultu eða tína sveppi .
Það reyna allir að vera í sveitinni yfir sumartímann og koma eins lítið og þeir geta inn í borgina .
" Kennarar Páls hafa verið duglegir að bjóða fjölskyldunni í sumarhúsin sín .
" Þá tekur maður allan pakkann , fer í göngutúr í skóginum , sánu og baðar sig í vatninu .
Sánan er þjóðaríþrótt þarna ef svo má segja .
" Það hljómar ekki svo ólíkt nágrönnunum Finnum .
" Þeir horfa mikið til Norðurlandanna og vilja búa sér góð lífsskilyrði eins og eru þar .
" Tímamót í Tallinn Páll kynntist Tui þegar hann var búinn að vera úti í hálft ár en hún er söngkona .
" Hún var að syngja í kórverki eftir mig og þetta kórverk heitir Tímamót , " segir hann en verkið olli sannarlega tímamótum í lífi Páls .
" Sama kvöld og verkið var frumflutt fórum við og fengum okkur súpu saman .
" Og eitt leiddi af öðru .
" Heldur betur því núna eigum við strák sem varð tveggja ára í desember , " segir hann og var það því sannarlega örlagarík ákvörðun að flytja út .
" Þegar ég var búinn að vera þarna í nokkra mánuði einn í Tallinn hafði ég mjög sterka sannfæringu um að ég væri á réttum stað .
Ég var búinn að átta mig á því að tónlistarlega væri þetta mjög spennandi staður .
Ég var búinn að komast að hjá frábærum kennara sem ég er ennþá hjá , " segir Páll en auk þess að vera par hafa hann og Tui unnið mikið saman .
" Það er ótrúlega gaman .
Við vorum ekkert að pæla í þessu til að byrja með .
Hún byrjaði fljótlega að starfa sem atvinnusöngkona í Fílharmóníukammerkór Eistlands , sem er einn af fáum atvinnukórum í heiminum .
Hún var þar þangað til hún fór í barneignarfrí en eftir það hefur hún unnið sjálfstætt .
Hana langaði ekki aftur í fullt starf þarna en hún hafði oft þurft að neita spennandi verkefnum vegna kórsins og ákvað því að láta reyna á það að vinna sjálfstætt .
Við prófuðum að vinna saman og það var ótrúlega gaman .
Við ákváðum að ég myndi byrja að skrifa fyrir hana .
Þá samdi ég Náttúruljóð , " segir hann en það verk er við ljóð eftir Sjón líkt og Tímamót .
" Þegar ég var að gera Tímamót hafði ég samband við Sjón og bað hann að senda mér ljóð að eigin vali .
Svo fór ég að lesa bókina sem ljóðið var í en hún heitir Söngur steinasafnarans og rakst þá á Náttúruljóð , " útskýrir hann .
Hann segir samvinnuna bara styrkja fjölskylduna og auka samveruna .
" Ég sem ekki eingöngu fyrir Tui en alveg annað hvert verk .
Það fylgir þessu tónlistarlífi mikið flakk og það er gaman að geta flakkað saman .
Þetta hefur virkað mjög vel og verið ótrúlega gefandi .
Það myndast einhver sérstakur galdur þegar við vinnum saman .
Ég held það heyrist alveg á tónlistinni .
Ég þekki röddina hennar rosalega vel og veit hvernig ég get notað hana .
Hún veit alveg hverju ég vil ná fram og það fer algjörlega saman við hennar fagurfræði , " segir hann en nú hefur meira að segja verið pantað verk þar sem þau voru sérstaklega beðin um að vinna saman .
Skipuleggja sjálf tónleika Ennfremur hafa þau verið að skipuleggja tónleika sjálf í gegnum fyrirtæki sitt sem heitir Konveier .
" Við höfum skipulagt nokkra tónleika þarna í Tallinn .
Takmarkið er tónlist eftir mig , sem hún flytur .
Og svo tónlist sem okkur langar að heyrist á tónleikum , með áherslu á nýlega kammertónlist .
" Páll hefur verið að semja töluvert af kammertónlist .
" Síðustu tvö árin hef ég einbeitt mér eingöngu að kammertónlist .
Það er gott form til að þróa hugmyndir sem maður heldur áfram með og notar jafnvel í stærra samhengi seinna meir .
Það er skemmtilegt að hafa einhvern ramma en þetta eru oft þrjú til fimm hljóðfæri .
Góðir kammertónleikar eru það skemmtilegasta sem ég veit .
Það er svo mikil nánd .
" Páll var með verk á síðustu Norrænu músíkdögum og dvaldi þá mikið í Hörpu og er aldeilis ánægður með þetta nýja tónlistarhús .
" Mér finnst þetta hafa breytt rosalega miklu .
Þvílíkur fjöldi tónleika og þvílík mæting .
Ég er búinn að vera þarna við mörg ólík tækifæri og húsið er alltaf fullt af fólki .
Loksins geta flytjendur flutt tónlist við toppaðstæður og aðeins þannig geta þeir líka skilað sínu besta .
Þá fá áhorfendurnir bestu mögulegu upplifun .
" Hvernig nýtist bakgrunnur þinn í rokktónlist ? " Ég myndi segja að þetta væri mjög ólíkt .
Fólk talar oft um bræðing milli popps og klassíkur en ég gef ekki mikið fyrir þær pælingar .
Þetta er ólík nálgun en auðvitað er þetta allt tónlist .
Þegar maður fer dýpra inn í þetta verða skilin ljósari .
En ég held að viðhorf mitt til tónlistar sé mjög mótað af því að hafa spilað í hljómsveit í svona mörg ár .
Þegar maður spilar í rokkhljómsveit spilar maður með tilfinningunum .
Hvaða nótur maður er að spila skiptir ekki öllu máli , svo framarlega sem þetta hljómar vel .
Þetta er fegurðin í rokktónlist ; hún er öll gerð frá hjartanu .
Síðan bætist eitthvað við þegar maður fer að skrifa niður nótur .
Þá verður ferlið miklu hægara og maður nálgast þetta allt öðruvísi .
Það eru meiri pælingar hvað varðar form og meiri vísindi .
Ég hef rætt þetta við fólk og það eru ekki allir sammála þessu en þetta er mín upplifun .
" Hluti af lifandi tónlistarlífi Hann segir margt annað úr gamla hljómsveitarheiminum nýtast sér vel .
" Í popptónlist er svo mikilvægt að vera duglegur að koma sér á framfæri og það hefur nýst mér , " segir Páll , sem finnst þetta stundum vanta á klassíska endanum .
" Þetta er bara vinna .
Klassísk tónlist er lifandi tónlist , þetta er ekki stofnanatónlist .
Það skiptir máli að tónlistin sé hluti af lifandi tónlistarlífi .
Þess vegna höfum við verið að skipuleggja okkar eigin tónleika sem við gerum undir okkar eigin formerkjum og erum ekki að bíða eftir að vera flutt í einhvers konar ríkisbatteríi .
Ég vona að í Hörpu náist gott jafnvægi milli lifandi tónlistarlífs og þessa ríkisbákns sem þetta er .
" Páll byrjaði að læra á píanó þegar hann var fimm , sex ára og stundaði námið í nokkur ár .
Mér fannst Mozart vera flottastur í heimi , " segir hann og útskýrir að kvikmyndin Amadeus , um ævi tónskáldsins , hafi verið frumsýnd þegar hann var sjö ára en myndin hafði mikil áhrif á hann .
" Þegar ég varð eldri fór mér að finnast rafmagnsgítarinn aðeins meira töff .
Ég byrjaði að spila á gítar og var 15 að verða 16 þegar ég fór að spila í Maus og þar með voru næstu tólf árin ráðin .
" Raftónlistin brúin í klassíkina Páll tók eitt ár í raftónlist í tónlistarskólanum í Kópavogi og notaði það ár sem undirbúning fyrir umsókn í Listaháskóla Íslands .
" Raftónlistin varð síðan brúin yfir í klassískar tónsmíðar .
Úr henni var góð tenging í rokkið .
Þannig þróaðist þetta og núna er ég búinn að vera sjö ár í háskólanámi ! " Hann segir doktorsnámið gefa sér kost á að einbeita sér að því að semja .
" Það byggist mikið á því að vera sjálfstæður og er brú yfir í atvinnulífið .
" Er einhver draumapöntun sem þú ert að bíða eftir ? " Þetta er kannski mjög diplómatískt svar en það að vinna með góðu tónlistarfólki sem vill flytja tónlistina manns er draumapöntun .
Það er mikið af góðu tónlistarfólki á Íslandi .
" Páll stóð svo lengi á sviðinu en núna er hann utan þess , fylgist bara með úr sal .
Skyldi hann ekki sakna þess að koma fram ? " Nei , alls ekki , " segir hann og hlær .
" Ég er ótrúlega sáttur við að sitja í salnum , ég er nógu stressaður þar .
Mér finnst ég miklu meira eiga heima í því að semja tónlist sem er síðan flutt af fagmönnum .
" Eistnesku áhrifin í tónlistinni Páll Ragnar er búinn að taka upp efni á heila plötu , sem hann á eftir að fullvinna en hann á von á því að platan komi út á þessu ári .
Þar verður samstarf hans og kærustunnar Tui Hirv söngkonu að vonum áberandi .
" Þetta verða þrjú heildarverk sem skiptast niður í smærri einingar .
" Eitt verkanna er að segja má mjög svo innblásið af eistneskri náttúru og sögu en heimsókn á eyjuna Vormsi / Ormsö , sem er út af vesturströnd Eistlands , hafði mikil áhrif á hann .
" Við fórum þarna í ágúst 2010 og það var rosaleg upplifun .
Þarna var sænskt samfélag , mjög gamaldags , alveg fram að sovéttímanum .
Þegar ljóst var í hvað stefndi bauð sænska ríkisstjórnin þeim að drífa sig yfir og þarna lagðist allt af .
Maður sér rosalega vel á þessari litlu eyju hvernig sovéttíminn valtaði yfir allt .
Ég samdi verk sem endurspeglar það sem sem ég sá og var að því allan síðasta vetur .
Ég hef orðið fyrir miklum áhrifum af Eistlandi , náttúru , mannlífi og sögu .
Óbeinu áhrifin eru mikil en ég tek líka alveg meðvitaða ákvörðun um að skrásetja það sem ég hef upplifað .
Það er ótrúleg saga þarna .
Eistland er algjörlega á mörkum austurs og vesturs .
Vesturströndin er undir sænskum áhrifum og austurhlutinn alveg rússneskur .
Minn mesti skóli er þetta : Að vera þarna og drekka í mig allt sem ég sé og upplifi .
" Hann segir tónlistarheiminn úti í Eistlandi ólíkan þeim hérna heima .
" Mér finnst ég vera á rosalega góðum stað .
Þetta er gamall skóli og mikil hefð .
Það er gaman að kynnast þessum rótum .
Það er oft talað um að það sé svo gott við Ísland að hér sé engin hefð og því megi gera allt .
En það er kannski ekki alltaf nóg að hugsa svona .
Til þess að geta markað okkar eigin leið þurfum við að þekkja hvað aðrir hafa gert .
Annars erum við bara að finna aftur upp hjólið .
Það er ekki alltaf nóg að kýla út í loftið .
" Eins og áður sagði er Páll byrjaður í doktorsnámi eftir að hafa klárað meistaragráðuna þarna úti .
" Mér fannst ég eiga svo mikið ólært og vera á svo góðu róli , bæði persónulega og í einkalífinu .
Mig langaði bara ekkert að fara og ég er ennfremur hjá frábærum kennara , sem mér fannst ég eiga mikið ólært af .
Hún hefur haft mikil áhrif á mig , " segir hann en kennarinn heitir Helena Tulve .
" Hún er með persónulega nálgun á tónlist sem byggist á góðri þekkingu á því sem hefur verið gert .
Hún hefur þessa náttúrulegu nálgun á tónlistina sem er einkennandi í Eistlandi .
Þarna þekkir fólk öll vísindin en semur með hjartanu , með alla vitneskjuna á bak við eyrað .
Það er mikilvægt að tónlistin komi frá hjartanu .
Þessi nálgun finnst mér góð , þetta jafnvægi , annars vegar ræturnar á trénu sem ná langt ofan í jörðina og hins vegar greinarnar sem teygja sig til himins .
Þannig er þetta skógi vaxna land .
" Á Myrkum músíkdögum Páll Ragnar er með verk á tónleikum á Myrkum músíkdögum sem eru í Háteigskirkju í dag , laugardag , klukkan 14 .
Tónleikarnir eru með Kammerkór Suðurlands og verður þar meðal annars flutt verk hans " Kom skapari , heilagi andi " .
Annað sem er á dagskrá hjá tónskáldinu eru tónleikar í Tallinn í Eistlandi og Gdansk í Póllandi í næsta mánuði , svo eitthvað sé nefnt .
Frekari upplýsingar um það sem er í gangi hjá Páli má finna á facebooksíðu hans og á síðunni pallragnarpalsson.com .
