Það er alltaf skemmtilegt að skoða og máta fallega kjóla .
Dýrasta flíkin í fataskápnum mínum er Cavalli-kjóll sem ég fékk korter í hrun .
Nánar tiltekið árið 2006 þegar ég útskrifaðist úr skóla í útlöndum .
Við slíkt tilefni er náttúrlega ekki annað hægt en að vera í fínum kjól .
Faðir minn var svo elskulegur að splæsa á mig þessum kjól og mér fannst ég vera eins og prinsessa þar sem ég stóð og mátaði í fínum mátunarklefa hjá Sævari Karli á Laugaveginum .
Það var stjanað við mig og systur mína á alla vegu .
Ég man líka að ég fékk svo hælaháa skó til að máta við kjólinn að ég sá fyrir mér að mæta hálsbrotin á útskriftina .
Það varð þó sem betur fer ekki og síðan þá er ég búin að nota þennan kjól oft og mörgum sinnum .
Þannig að hann hlýtur að vera búinn að borga sig nú sex árum síðan .
Kannski maður reyni bara að pota sér í hann á þrítugsafmælinu ef hann passar þá ennþá .
Síðir kjólar hafa verið í tísku upp á síðkastið og svokallaðir maxikjólar sérstaklega .
Þessi glæsilegi kjóll sem hér sést var sýndur á tískuvikunni í Berlín fyrir skömmu .
Hann er elegant og kvenlegur en liturinn gerir hann líka mjög óvenjulegan .
Eitthvað í þessa líkingu yrði nú ekki lítið glæsilegt á árshátíðinni og háir hælar setja punktinn yfir i-ið .
Njótum þess að punta okkur og gera fínar .
Klæða okkur upp í kjól og vera svolítið elegant .
