Afdrep Friðriks Ólafssonar heima á Kirkjusandi er skrifstofa með yfirbyggðum svölum á " kóngsvængnum " .
Aðrar svalir eru hinum megin í íbúðinni .
" Þar er drottningarvængurinn , " segir hann brosandi .
" Þar situr konan mín [ Auður Júlíusdóttir ] .
Ef við þurfum að talast við , þá bara hringjum við ! " Hann hlær góðlátlega .
" Það má segja að hún sé með betra útsýni – út á sundin blá .
" Svona er þá skrifstofa fyrsta stórmeistara þjóðarinnar .
Hverri bók raðað á sinn stað í hillunum , eins og taflmönnum á skákborð – skrifborð fyrir veraldlega vafstrið og skákborð fyrir hugaríþróttina .
Það er virkilega fallegt , eitt nokkur hundruð borða sem smíðuð voru fyrir ólympíuskákmótið á Kúbu árið 1966 .
Skákmeistarar á efsta borði hvers landsliðs fengu þau gefins eftir mótið .
Síðar voru þau höfð til hliðsjónar er skákborðin voru smíðuð fyrir heimsmeistaraeinvígi Fischers og Spasskís árið 1972 .
Friðrik dregur út skúffu með öskubakka undan einu horninu .
" Það reykti eiginlega enginn í liðinu þegar við fórum út , en það reyktu næstum allir þegar við komum heim , " segir hann .
" Við fengum gefins stóra kassa af vindlum – það var ekki bannað á þeim tíma að reykja yfir skákinni .
" – Þannig að menn hafa kveikt sér í Havanavindlum þegar þeir voru komnir með vænlega stöðu ? " Ég segi það nú ekki , " svarar Friðrik .
" En það var fyndið , að rúmum tveimur áratugum síðar tefldi Jóhann Hjartarson einvígi við Kortsnoj , sem reyndi að bræla hann niður með reykingum , og ég gekk í að fá það bannað .
Og það tókst ! Þá fyrst var tekið á því að ekki mætti reykja við borðið .
" – Kortsnoj er mikill refur .
" Ekkert er honum heilagt í baráttunni á reitunum ! " Skákþraut bíður úrlausnar á skákborðinu þegar við komum inn , hvítur leikur og mátar í þremur þvinguðum leikjum og notar til þess tvo hróka og riddara , riddaranum fórnað og öðrum hróknum .
Og allan tímann getur svartur mátað í einum leik , fái hann bara svigrúm til þess .
" Þessi staða minnir á skák sem ég tefldi í Las Palmas við Orestes Rodriguez frá Perú , " segir Friðrik .
Hann stillir upp stöðu í frægri skák , þar sem Friðrik fórnar drottningu og nær með því þvinguðu máti .
" Arabískt mát er samvinna hróks og riddara .
Ég datt ofan í það þegar ég skrifaði um þessa skák og nú er ég alveg heillaður af arabíska tímabilinu , " segir hann .
" Ég hefði ekki getað skrifað línu um það áður .
Þrautin sem ég sýndi þér fyrst var frá 840 .
Það var áður en skákin barst til Evrópu – áður en kalífarnir tóku hana með sér er þeir réðust inn í Spán ! Sagan er ótrúleg þegar maður fer að kynna sér hana .
Kalífarnir höfðu skákmenn í hirð sinni , þeir voru því hirðmenn , og feikilega góðir , jafnvel á okkar mælikvarða .
" Friðrik fylgist brosandi með blaðamanni taka punkta á skákborðinu og segir svo við Kristin Ingvarsson ljósmyndara : " Það byrjar vel þetta samtal – hann festist í þessu .
" – Þetta er þvingað – arabískt mát ! segir blaðamaður , en neitar þó að játa sig sigraðan .
Ekki þarf að koma á óvart að skopteikningar Halldórs Baldurssonar frá heimsmeistaraeinvígi Fischers og Spasskís eru á veggjum .
Þar er Friðrik jafnan í því hlutverki að styðja við bakið á hinum uppgefna Guðmundi G. Þórarinssyni , þá forseta Skáksambandsins , sem þurfti að leysa úr ótrúlegustu flækjum til að einvígið yrði ekki blásið af .
– Umgekkstu Fischer eftir að hann flutti hingað ? " Já , ekki mikið fyrst í stað , en svo fór ég að gefa mig meira að honum eftir því sem á leið .
Hann var svo umkringdur af sínum björgunarmönnum í fyrstu – Save Willy ! " segir Friðrik og hlær .
" En við hittumst meira þegar seig á seinni hlutann og ég heimsótti hann yfirleitt tvisvar í viku á spítalann .
Þá grunaði mig ekki að svona langt væri sigið á ógæfuhliðina , en hann gat sjálfum sér um kennt auðvitað , var svo stífur og vildi ekkert láta gera fyrir sig .
Ég var nú líka í því að reyna að koma honum af stað aftur ásamt fleirum , það vildu ýmsir fá hann í einvígi við sterka skákmenn , bæði í random skák og líka í gotnesku tafli .
" – Gotnesku tafli ? " Já , þá eru átta raðir með tíu reitum , bætt við tveimur mönnum og tveimur peðum .
Það var nú komið nokkuð langt á veg – kominn amerískur maður með sínu liði til að tala við hann og ræða skilmála .
En Fischer treysti þeim ekki almennilega .
" – Árangur Hjörvars Steins Grétarssonar á ólympíuskákmótinu var óvæntur ? " Já , hann stóð sig vel strákurinn .
" – Hann varð yngstur hér á landi til að ná stórmeistaraáfanga – og það tveimur ! " Þetta er svo sveiflukennt , allt í einu kemur augnablikið þar sem maður brýst í gegn .
Það var þannig hjá mér líka .
Ég meira að segja áttaði mig ekki á því sjálfur , skyndilega var ég farinn að tefla miklu betur en ég átti von á .
" – Nú stendur til að halda íslenska skákdaginn hátíðlegan í fyrsta skipti í næstu viku , á afmælisdegi þínum .
Það hlýtur að vera mikill heiður ? " Já , mér þykir vænt um að mér skyldi hlotnast þessi heiður , ég met það mikils og vonast til að það komi skákinni að gagni .
Það er auðvitað aðalatriðið að þetta verði til þess að efla skáklífið á Íslandi .
Ef þetta getur orðið til þess , þá er ég tilbúinn að leggja mitt af mörkum .
" – Þú ert enn að tefla ! " Já , maður hefur ekki kannski sömu löngunina eða þorstann og áður .
Og það skortir líka hörku og drápsgirni , þú veist hvað ég meina – grimmdina , " segir þetta annálaða ljúfmenni og fléttar fingrunum saman .
" Þó að ég hafi mikla reynslu , þá er ég bæði seinni og aðeins sljórri en áður .
Það þarf eiginlega alltaf að vera á tánum , eins og það er kallað í handboltanum og knattspyrnunni .
Og það útheimtir svo mikinn kraft og þrek .
Ég nenni nú ekki að leggja það á mig lengur , en það er allt í lagi að tefla bara fyrir ánægjuna – og það er líka allt öðruvísi .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 