Þorgeir Már Jónsson , 23 ára smiður úr Hafnarfirði , lenti í alvarlegu mótorhjólaslysi þann 15. júlí síðastliðinn .
Hjólið lenti á vegriði við Nýbýlaveg í Kópavogi og við það fór Þorgeir í hjartastopp , lungun féllu saman og báðir fætur brotnuðu illa fyrir neðan hné .
Vegna skjótra viðbragða sjúkraflutningamanna tókst að lífga hann við .
Við tók vika í öndunarvél og margir mánuðir á spítala þar sem hann gekkst undir margar aðgerðir á fótum .
Nú , tæpu hálfu ári síðar , er hann útskrifaður af spítalanum , komin á fætur og horfir björtum augum til framtíðar .
Texti : Ásdís Ásgeirsdóttir .
Ljósmyndir : Ásdís Ásgeirsdóttir og úr einkasafni .
Því miður eru umferðarslys alltof algeng og mætti áreiðanlega koma í veg fyrir mörg þeirra með meiri varkárni .
Oft er það þannig að unga fólkið fer ógætilega og er auðvitað reynsluminni ökumenn en hinir eldri .
Hversu oft heyrum við ekki um slys í fréttum þar sem sagt er : " Ungur maður liggur þungt haldinn í öndunarvél eftir bílslys .
" Oftast fær almenningur ekki að vita hvað tekur við , hvernig einstaklingnum reiddi af , hann gæti hafa haldið lífi en verið örkumla fyrir lífstíð , um það er sjaldnast fjallað .
Þorgeir Már er einn af þeim " heppnu " .
Hann er haltur og með ör um allan líkamann , aðallega á fótum .
En hann er á lífi og hann er reynslunni ríkari .
Svartur kafli Kvöldið byrjaði með grillveislu nokkurra frændsystkina á fallegum sumardegi heima hjá Þorgeiri .
Þar skemmti hann sér fram eftir kvöldi en ákvað svo að fara í partí með nokkrum vinum sínum .
Vinirnir fjórir fóru á bíl en Þorgeir á mótorhjólinu og þegar þau voru á Nýbýlavegi tók Þorgeir fram úr vinunum .
Samkvæmt útreikningum lögreglu var hann á bilinu 100-135 kílómetra hraða .
Hann missti stjórn á hjólinu og við það kastaðist hann af því , hentist í loftköstum á vegrið og hjólið á eftir .
Þar klemmdist hægri fóturinn milli hjóls og vegriðs og laskast mjög illa .
Opin beinbrot voru á báðum fótum þó að sá hægri hafi skaddast mun verr .
Við höggið féllu lungun saman og hann fór í hjartastopp .
Einnig var hann illa rispaður og lemstraður víða um líkamann , en hann notaði engan hlífðarfatnað annan en hjálm .
Vinirnir horfðu skelfingu lostnir á slysið og hringdu strax í neyðarlínuna og fóru svo að hlúa að Þorgeiri .
Það skipti sköpum að hjálp bærist sem fyrst en það liðu um það bil 10 mínútur áður en lögreglumaður hóf hjartahnoð og svo tóku sjúkraflutningsmenn við .
Þorgeir man ekkert eftir þessu .
Hann man heldur ekkert eftir tveimur dögum á undan og ekki viku á eftir .
Hann vaknaði tæpri viku seinna á gjörgæslunni .
" Ég man bara að ég vaknaði og sá mömmu hálfgrátandi yfir mér og hún sagði mér að ég hefði fótbrotnað illa .
Ég man að ég hugsaði hvers vegna hún væri að gráta yfir því , en ég vissi auðvitað ekkert hvað þetta var slæmt og vissi ekki að ég hefði farið í hjartastopp og verið sofandi í viku ! " segir Þorgeir .
" Annars man ég svo sem ekki mikið eftir gjörgæslunni , ég var auðvitað sofandi og svo eftir það á svo sterkum verkjalyfjum .
Þetta var alveg svartur kafli .
Það var ekki fyrr en ég var fluttur á bæklunardeildina að ég fór að átta mig á hvað hafði gerst ; fór að púsla saman brotunum .
Ég hafði alltaf haldið ég væri ódrepandi og ekkert gæti komið fyrir mig .
Ég gerði mistök , ég viðurkenni það .
Ég var ekki með próf á svona hjól og ég keyrði alltof hratt .
Það mældist einnig áfengi í blóðinu , þó það væri undir mörkum .
En ég var heppinn að lifa þetta af , " segir Þorgeir reynslunni ríkari .
Löng og ströng spítalavist Strax við komuna á spítalann var Þorgeir settur í öndunarvél og líkaminn kældur niður .
Það þurfti að huga að fótunum og var hann settur í bráðaaðgerð .
Þorgeir segir læknana hafa íhugað hvort hann myndi halda hægra fæti en aðaláhyggjurnar beindust að því hvort heilinn hefði skaddast eftir súrefnisskortinn við hjartastoppið .
Þegar Þorgeir vaknaði svo var ljóst að ekki hafði orðið neinn heilaskaði og ekki heldur mænuskaði .
Þungu fargi var létt af fjölskyldu og stórum hópi af vinum og vandamönnum sem höfðu beðið í ofvæni eftir fréttum af honum .
Við tóku fleiri aðgerðir á fótum og þá þurfti að taka húð af lærunum til að græða á verstu sárin .
Alls voru gerðar fjórar stórar aðgerðir og nokkrar minni .
Þorgeir sá fyrst fæturna þegar verið var að skipta á umbúðum og brá nokkuð .
" Ég bjóst ekki við því að þetta væri svona slæmt , " segir Þorgeir , en mikið af mjúkvef hafði skaddast og þurfti að festa járnpinna í fæturna .
Örin voru ansi djúp og ljót .
En Þorgeir ákvað að fá að taka þátt í batanum og segist hafa lært heilmikið um umönnum sára og hvernig ætti að skipta um umbúðir , og er hann þakklátur hjúkrunarfræðingunum sem leyfðu honum að vera með í því .
Fyrsta mánuðinn var Þorgeir alveg rúmfastur en mátti svo fara í hjólastól .
Næst tók við göngugrind og loksins hækjur eftir tvo og hálfan mánuð á spítalanum .
Þaðan lá leiðin á Grensásdeild þar sem hann dvaldi í tvær vikur en svaf þá heima hjá sér .
Endurhæfingin á Grensásdeildinni gekk vel og mátti Þorgeir nú stíga í báða fæturna .
" Fóturinn verður sjálfsagt alltaf stífur , það var sett svo mikil húð sem stoppar sinina .
Ætli ég geti ekki hreyft fótinn við ökkla svona 30 % , en sé fram á kannski 70% bata , en það kemur bara í ljós , " segir Þorgeir .
Hann segir það enn óákveðið hvort hann nái það góðum bata að hann geti áfram starfað sem smiður .
" Ég er ekkert með plan B , þetta kemur bara í ljós .
Ég er bara jákvæður fyrir því að fara aftur í skóla , ég er bara að reyna að átta mig á hlutunum ennþá , " segir Þorgeir .
Spítalavistin langa reyndi á taugarnar .
Dag eftir dag lá hann í rúminu með mikla verki .
" Tíminn var ofboðslega lengi að líða .
Maður var bara mest að hugsa um að komast í gegnum þetta , láta tímann líða .
Ég var líka svo stirður í puttunum fyrst að ég gat lítið notað tölvuna , " segir Þorgeir .
Kærasta og prjónaskapur En ýmislegt gott gerðist líka .
Þorgeir lærði að prjóna á spítalanum .
" Frænka mín Brynja stakk upp á því að ég stytti stundirnar með prjónaskap og mætti með prjóna og kenndi mér fyrstu handtökin .
Svo hjálpuðu mér mikið mamma og amma Bergdís , " segir Þorgeir og getur nú státað af sokkum , húfu , trefli og fjórum peysum .
Hann segir að hann hafi skorað mörg stig hjá starfsfólkinu fyrir dugnaðinn við prjónaskapinn .
En fleira merkilegt gerðist á deild B5 .
Stúlka að nafni Karen , sem hann kynntist í útilegu stuttu fyrir slysið , fór að venja komur sínar á stofuna til Þorgeirs .
" Við byrjuðum bara saman á spítalanum .
Hún kom oft með mat til mín eins og pizzur og hamborgara , eitthvað svona sveitt , hún skoraði sko með því , " segir Þorgeir og hlær .
Hann tekur þó fram að spítalamaturinn hafi alls ekki verið svo slæmur en nokkuð einhæfur .
Karen keyrði svo Þorgeir um í hjólastólnum þegar kom að því að hann mátti fara í smá gönguferðir utandyra .
" Ég kalla þetta eiginlega ævintýri , allt sem er búið að gerast í sumar , að kynnast stelpu og byrja með henni á spítalanum .
Við erum ofboðslega ánægð saman og allt gengur rosa vel .
Hún er nánast flutt inn til mín , " segir Þorgeir glaður .
Kenya um jól og áramót Nú er Þorgeir á fullu að byggja sig upp , hann fer um allt á reiðhjóli og er byrjaður að mæta í ræktina .
" Það er ekkert annað að gera .
Maður leggur bara allt í sjálfan sig núna .
Ég ætla að byggja mig upp og leggja í það alveg 100% og reyna að ná sem mestum bata , " segir Þorgeir ákveðinn .
Í lok nóvember fór hann svo með fjölskyldunni , móðir sinni Elínu , stjúpföðurnum Borgari og yngri bræðrum þeim Mána og Steini í mikla ævintýraferð til Kenya .
Þar ætla þau að dvelja saman í tvo mánuði og njóta sumars og sólar á meðan mesta skammdegið ræður hér ríkjum .
" Það er fínt að fara út núna , þegar hálkutíminn fer að renna upp .
Hitinn fer líka vel í líkamann , " segir Þorgeir sem hlakkar til að æfa fæturna í volgum sandi við Indlandshaf .
Þakklæti efst í huga Þorgeir segist halda að hann fari ekki aftur á mótorhjól .
" Ég held ég geri það ekki , af virðingu við fjölskylduna ; ég er ekki hræddur við hjólið , en það er bara ekki gáfulegt .
Ég keyri ekki of hratt þegar ég keyri bíl , en það er eitthvað við hjólið , það er svo auðvelt að missa sjónar á hraðanum , " segir Þorgeir .
Hann segist hafa lært að vera varkárari í lífinu .
Einnig gerir hann sér betur grein fyrir því hvað hann er heppinn með fjölskyldu og vini .
Hann er ákaflega þakklátur öllum sem studdu hann í baráttunni , bæði fjölskyldu , vinum og ekki síst starfsfólkinu á spítalanum .
" Skrítið hvað maður var nálægt endanum , að þetta var næstum búið .
Undarleg tilfinning .
Og auðvelt að gleyma hvað þetta var alvarlegt slys .
Nú er ég svo þakklátur að vera til staðar og hvað allt hefur gengið ofboðslega vel , " segir Þorgeir , sem hefur snúið aftur til lífsins .
Lifðu ! Lifðu ! Vertu í lagi ! Elín Þorgeirsdóttir , móðir Þorgeirs , og maður hennar Borgar Þorsteinsson reka saman gistiheimili í Hrífunesi sem er opið á sumartíma .
Slysið varð um mitt sumar sem er háannatími í ferðamennskunni og nóg að gera , en Elín sér ein um allan daglegan rekstur og matargerð .
Hún var í fastasvefni aðfaranótt föstudagsins 15. júlí þegar síminn hringdi .
" Það var svo hræðilegt að vera vakin klukkan þrjú um nótt og einhver kona segir þýðri röddu : " Ertu mamma Þorgeirs ? Hann varð fyrir slysi .
" Þetta er skelfilegasta upphringing sem ég hef fengið , og ekki bætti úr að ég var í Hrífunesi og Múlakvíslarbrúin í sundur " , segir Elín .
" Ég fríkaði út en þurfti samt að halda stillingu út af yngsta syni mínum Steini sem var þarna líka , ég bara ýlfraði eins og sært dýr .
Ég spurði bara konuna , er hann á lífi , er hann á lífi ? Ég gerði mér strax grein fyrir að þetta var alvarlegt en ég var svo heppin að mamma mín og stjúpi voru stödd hjá mér í heimsókn , en hún er hjúkrunarfræðingur og hann læknir .
Þau voru eins og klettur í hafinu .
Ég þurfti svo að hringja í pabba hans , Jón Má Jónsson og manninn minn og stjúpföður Þorgeirs , Borgar og færa þeim fréttirnar .
Ég bað svo pabba hans að fara beint upp á spítala .
Þá hafði hjúkrunarkonan aðeins róað mig og sagði að það væru aðallega fæturnir sem hefðu skaddast en hann væri í öndunarvél .
Pabbi hans sagði mér svo að hann hefði farið í hjartastopp og það væri ekki vitað hversu lengi .
Við þurftum svo að komast í bæinn sem fyrst en það er þriggja tíma akstur .
Við fengum forgang klukkan sjö um morguninn og vorum fyrsti bíllinn sem var ferjaður yfir Múlakvíslina þann daginn , " segir Elín .
Vinafólk þeirra hjóna , Linda og Jón , voru einnig stödd hjá Elínu í Hrífunesi og tóku að sér hótelstjórnina því húsið fullt af ferðamönnum sem þurfti að sinna .
Vika í öndunarvél Þegar Elín kom á spítalann var barnið hennar sofandi í öndunarvél og enn í bráðri lífshættu .
" Það var svo gott að sjá hann og það hjálpaði kannski til að efri hlutinn slapp og hann var ekki slasaður í andliti , " segir Elín og rifjar upp þessa skelfilegu daga .
Í heila viku biðu foreldrar , ættingjar og vinir í ofvæni eftir að hann vaknaði .
" Við vissum ekki neitt , en alveg frá því að ég fékk þessar fréttir var eins og allt gengi betur en á horfðist ; öll viðbrögð voru jákvæð en auðvitað hugsaði maður hvernig hann yrði þegar hann vaknaði .
Hvort það hefði orðið heilaskaði eða mænuskaði .
Mér var eiginlega sama um fæturna , það var ekki málið , bara að hann héldi lífi og yrði andlega heill " , segir Elín .
" Þetta voru skelfilegir dagar en ég leyfði mér bara ekki að hugsa neikvætt og var þakklát fyrir hvert lítið jákvætt skref .
Þegar hann svo opnaði grænu augun sín og virtist þekkja okkur var það ótrúlegt .
Ég leyfði mér aldrei að hugsa að hann myndi deyja , ég tók bara því sem ég gat tekið .
Það var kannski löngu seinna að ég fór að hugsa út í það .
En þarna hugsaði ég bara : lifðu , lifðu .
Vertu í lagi ! Börnin manns eru auðvitað það dýrmætasta sem maður á í lífinu .
" Baklandið Þorgeir hefur náð góðum bata og er kominn á fætur .
Elín segir son sinn ótrúlega duglegan og þakkar líka því hversu gott lundarfar hann hefur .
Einnig á hann svo gott bakland , sterka fjölskyldu og góða vini og hjálpuðust allir að á þessum erfiðu tímum .
" Það stóðu allir með okkur en svona slys hefur áhrif á svo rosalega marga .
Maður er ekki eyland heldur hluti af svo stóru neti .
Það skiptir svo miklu máli að eiga góða foreldra og vini en það væri miklu auðveldara að bugast ef maður hefði það ekki .
Þorgeir finnur það líka " , segir Elín og bætir við að hún vilji koma á framfæri djúpu þakklæti til allra sem lögðu hönd á plóginn .
Í faðmi fjölskyldunnar Elín og Borgar hafa um langt skeið rekið ferðaþjónustu í Kenya og fara núorðið nokkrar ferðir á ári með íslenska ferðamenn .
Þegar Þorgeir lá sofandi í öndunarvél varpaði Borgar fram þeirri hugmynd að ef Þorgeir kæmist í gegnum þetta og næði bata myndi fjölskyldan fara til Kenya og dvelja þar saman í tvo mánuði .
Nú er sá tími að runninn upp .
" Það sem ég hef lært af þessari reynslu er hvað lífið er þunnur þráður og maður á bara að lifa og njóta lífsins .
Það dýrmætasta í lífinu er fólkið í kringum okkur .
Þegar Þorgeir var á gjörgæslunni og ég sá hvað hann átti góða að , þá bara elskaði ég alla " , segir Elín og hlær .
" Við ætlum bara að njóta þess að vera saman fjölskyldan og rækta okkur og svo hefur Þorgeir líka gott af því að skipta um umhverfi og breyta til , " segir Elín og sér fram á bjartari tíma .
