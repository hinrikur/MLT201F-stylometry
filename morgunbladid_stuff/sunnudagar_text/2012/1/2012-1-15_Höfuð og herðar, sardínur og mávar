Sum tíðindi vikunnar í knattspyrnuheiminum komu á óvart , önnur ekki .
Til að mynda var staðfest ( enn einu sinni ) af fagfólki að argentínska undrið Lionel Messi er sá besti ; svoleiðis nokkuð er ætíð umdeilanlegt , eins og kjör íþróttamanns ársins hvarvetna , enda erfitt að bera menn saman ; en þegar afgerandi niðurstaða fæst í kosningu allra landsliðsþjálfara heimsins , fyrirliða allra landsliða og hóps blaðamanna er ekki hægt að fá " réttari " útkomu .
Og gaman var að því að hin japanska Homare Sawa skuli hafa verið kjörin besta knattspyrnukona heims af FIFA og franska fótboltablaðinu France Football .
Brasilíska stúlkan Marta hafði hlotið nafnbótina fimm ár í röð .
Skemmtilegasta frétt síðustu daga fannst mér þó að Eric Cantona skyldi tilkynna framboð til forsetaembættis í Frakklandi .
Kannski var hún óvænt , e.t.v. ekki .
Maður veit aldrei þegar Cantona er annars vegar ...
Þessi litríki knattspyrnukappi hefur sjaldnast farið troðnar slóðir og er þá vægt til orða tekið .
Hann þykir skapstór og síðast þegar ég sá honum bregða fyrir fór Cantona mikinn í þætti á franskri sjónvarpsstöð þar sem hann sagði tveimur knattspyrnublaðamönnum til syndanna .
Þeir væru óalandi og óferjandi , hefðu lítið sem ekkert vit á knattspyrnu og hann vildi helst ekki vera í návist þeirra .
Svo fór að tvímenningarnir hurfu af skjánum en goðið sat eitt eftir með tveimur þáttastjórnendum ! Canton gæti örugglega orðið góður forseti .
Hann myndi a.m.k. ekki láta starfsbræður sína eiga neitt inni hjá sér .
Keppnin verður hugsanlega aðallega á milli hans og Íslandsvinarins Evu Joly .
Ekki nema Sarkozy forseti , sem nú ræður ríkjum í Elysée-höll , blandi sér óvænt í baráttuna ...
Einu sinni auglýsti Nike svo snilldarlega : 1966 var gott ár fyrir enska knattspyrnu .
Þá fæddist Eric .
Englendingar urðu , eins og margir vita , heimsmeistarar í fótbolta það ár , en þegar auglýsingin var sett saman var Frakkinn foringi besta liðs Englands , Manchester United , og hafði meiri áhrif á það en nokkur annar – að yfirþjálfaranum sir Alex Ferguson undanskildum , svo allrar sanngirni sé gætt – að liðið varð að því stórveldi sem raun ber vitni .
Enda stóð Ferguson á bak við franska séníið þrátt fyrir ýmsar mótbárur , öfugt við marga aðra .
Fyrir unga lesendur er rétt að rifja upp atvik sem átti sér stað snemma árs 1995 .
Þá var téðum Cantona vikið af velli og á leið til búningsherbergja tók hann hliðarspor og réðst á stuðningsmann mótherjanna með karatesparki .
Frakkinn var settur í margra mánaða leikbann .
Á blaðamannafundi í kjölfarið var fjölmennt .
" Þegar mávarnir fylgja togurunum er það vegna þess að þeir halda að sardínum verði fleygt í sjóinn , " var það eina sem Cantona sagði þá .
Var sú raunin ? Nánar um það síðar ...
