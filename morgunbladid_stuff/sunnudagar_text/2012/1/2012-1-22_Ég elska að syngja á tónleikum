Nýsjálenska söngstjarnan Kiri Te Kanawa kemur fram á söngtónleikum í Hörpu fimmta febrúar næstkomandi .
Þetta verður í fjórða sinn sem hún syngur fyrir Íslendinga og segist hún hlakka til að syngja í Eldborgarsalnum í fyrsta skipti .
Dame Kiri kemur ekki bara hingað að syngja , því hún kemur hingað til lands á hverju sumri að veiða lax og silung .
Texti : Einar Falur Ingólfsson efi@mbl.is Ljósmynd : Kristinn Ingvarsson kring@mbl.is Það er ekki ofsögum sagt , að það rykti sem fer af söngkonunni Kiri Te Kanawa nálgist að vera hreint ævintýri , og þá jafnt fyrir þá sem vandlátastir eru á túlkun og eða glæsileika raddar og tækni , því þar fer allt saman með ævintýralegum hætti , " skrifaði Jón Ásgeirsson tónskáld um einsöngstónleika söngstjörnunnar í Háskólabíói fyrir átta árum .
Þremur árum síðar söng Kiri Te Kanawa með Garðari Thor Cortes og Sinfóníuhljómsveit Íslands þar í bíóinu og " nötraði þá húsið af fagnaðarlátum " og stóðust væntingar upptendraðra áheyrenda fyllilega , svo vitnað sé í annan Morgunblaðsýni , Ríkarð Örn Pálsson .
Nú er enn von á nýsjálensku söngkonunni hingað til lands að syngja , í fjórða skipti , og kemur hún fram ásamt rómuðum meðleikara , slaghörpuleikaranum Julian Reynolds .
Rödd dívunnar fær að óma í Eldborgarsal Höpu í fyrsta skipti fimmta febrúar næstkomandi .
" Það er satt , þetta verður í fyrsta skipti sem ég syng í nýja tónlistarhúsinu í Reykjavík .
Ég hlakka mikið til að koma þar fram , " segir Te Kanawa .
Hún hefur gefið færi á símasamtali þar sem hún er við störf í New York í nokkrar vikur , að kenna ungum söngvurum við Metropolitan-óperuna .
Hún heldur áfram að tala um Hörpu , sem hún hefur séð í byggingu , síðast í fyrrasumar .
" Það er yndislegt að húsið skuli loksins vera risið og opið tónlistarfólki , " segir hún .
" Þetta var orðið langt ferli en nú er því lokið og húsið er afar fallegt .
Það var ennþá verið að vinna í því þegar ég sá það , en það leit svo sannarlega vel út þá , baðað kvöldsól við höfnina .
Ég mun örugglega njóta þess að koma þar fram .
" Vil ekki syngja meira í óperum Ferill Kiri Te Kanawa , eða Dame Kiri eins og hún er kölluð með skírnarnafni eftir að Bretadrottning aðlaði hana árið 1982 , er bæði langur og glæstur .
Hún er ein helsta stjarna óperusviðsins síðustu áratugi , en sannkallaða heimsathygli hlaut hún fyrst árið 1981 er hún söng í brúðkaupi Karls Bretaprins og lafði Díönu .
Kiri fæddist á Nýja-Sjálandi árið 1944 og er því 67 ára gömul .
Hún var orðin söngstjarna í heimalandinu á unglingsárum og söng þá allrahanda tónlist , einkum dægur- og þjóðlög , en einnig klassískar aríur og fékk síðan styrk til að nema söng í London .
Eftir að hafa spreytt sig við smærri hlutverk þar í borg sló Kiri í gegn árið 1971 , í Brúðkaupi Fígarós í Konunglegu óperunni í Covent Garden .
Þá tók við þriggja áratuga þreytingur milli stærstu tónleika- og óperasviða heimsins , þar sem hún heillaði áheyrendur með hrífandi framkomu og óviðjafnanlegri rödd sinni .
En síðustu árin hefur Kiri dregið úr óperusöngnum og kvaðst fyrir nokkrum árum reyndar hætt að koma fram á óperusviði .
Hún hefur þó af og til skotið þar upp kollinum í gestahlutverkum og meðal annars með Bjarna Thor Kristinssyni bassasöngvara í Kölnaróperunni fyrir rúmu ári , sem var kveðja hennar á óperusviði þar í landi .
Hún segist núna njóta þess að halda tónleika og kenna .
" Nú er ég hér í New York að kenna – hef reyndar sungið aðeins líka – en ég nýt kennslunnar .
Það er svo mikilvægt að miðla áfram reynslunni sem maður hefur öðlast í faginu á löngum ferli , og að fræða ungu söngvarana um söngheiminn út frá minni reynslu .
Kennarar eru ekki alltaf að segja þeim frá vandamálunum sem koma upp ...
já , ég segi frá vandamálum , " segir Kiri og hlær þannig að öll heimsins vandamál virðast mjög fjarri henni .
Hún bætir svo við að hún njóti þess að hjálpa ungu og efnilegu sögfólki .
" Hér er fjöldi efnilegra söngvara í prógrammi sem sett hefur verið upp við Metropolitan-óperuna og mörg þeirra voru að koma fram í fyrsta skipti á óperusviði í húsinu , í nýrri uppfærslu sem kallast Enchanted Island .
Það hefur verið áhrifamikil upplifun fyrir þau og þau hafa notið þess .
Óperunni hefur líka verið vel tekið , sem er ánægjulegt .
" – En þú ert sjálf hætt að koma fram í Metropolitan ? " Ja , ég kom reyndar fram í litlu gestahlutverki í La fille du régiment eftir Donizetti þar um daginn , en í rauninni er óperuferli mínum lokið .
Ég vil ekki syngja meira í óperum .
Það var kominn tími til að ljúka ferlinum .
En vitaskuld syng ég á tónleikum .
Það er allt annað .
Ópera er ópera og tónleikar eru tónleikar .
Það er mikill munur þar á .
Ég elska að syngja á tónleikum .
Og það verður gaman að koma til Íslands einu sinni enn að syngja og hitta vini mína þar , ég hlakka mikið til .
" Hlökkum til að flytja þessi lög Þegar Kiri er spurð um efnisskrána á tónleikunum í Hörpu segir hún að þau meðleikarinn séu einmitt að ræða hana þessa dagana .
" Við vonumst til að geta boðið áheyrendum upp á áhugaverða efnisskrá .
Það er ekki auðvelt ferli því hann er á Spáni og ég í New York .
Það er annað en þegar við erum saman og getum leikið tónlistina jafnóðum og við ræðum um hana , en þetta gengur samt vel svona gegnum símann .
Við hyggjumst vera með nokkur samtímaverk á efnisskránni í bland við eldri og hlökkum til að flytja þessi lög .
" Hún bætir við að þau Reynolds flytji venjulega ólíkar efnisskrár á tónleikum sínum : " Við erum með ýmsar útgáfur og reynum alltaf að gera eitthvað nýtt og öðruvísi en síðast .
En þetta verður klassísk efnisskrá .
" – Bland í poka ? " Já , það má segja það , " segir hún og berst tær hláturinn yfir hafið .
Óviðjafnanlegt að veiða á Íslandi Kiri Te Kanawa kemur ekki bara til Íslands til að syngja , heldur hefur hún komið enn oftar hingað til að sinna eftirlætis áhugamálinu , stangveiði .
" Ég veit ekki hvað getur verið skemmtilegra að gera á Íslandi en að veiða í stórkostlegum ám og vötnum landsins ! Það er gaman að syngja á Íslandi en óviðjafnanlegt að veiða .
Það er gríðarlega spennandi að vera við veiðar á Íslandi .
Maður veit aldrei hvernig árnar taka á móti manni , stundum er veiðin góð , stundum slæm , en oft líka stórkostleg .
" Það fer ekki á milli mála að söngkonan er með veiðidellu .
" Við höfum komið síðustu átta sumur til Íslands , stundum tvisvar á sumri .
Ég held mikið upp á Rangárnar , einhverra hluta vegna henta þær mér vel , en við förum víðar um landið .
Höfum til dæmis veitt fyrir norðan í Blöndu og Svartá .
Það er gaman að kanna nýjar slóðir , og líka fara í silung .
Það er ekki síður skemmtilegt en laxinn .
" Kiri er frá Nýja-Sjálandi , sem er draumaland margra silungsveiðimanna og hún veiðir líka þar .
Hún segist samt enn hrifnaði af sjóbirtingnum , sjógengna urriðanum , en þeim staðbundna .
" Birtingurinn bragðast svo vel .
Á Íslandi er líka gaman að veiða bleikju ...
Síðast veiddum í mjög góðu veiðivatni á hálendinu .
Umhverfið var allt grátt , en í óendanlegum tilbrigðum af gráu – grátt , grátt , grátt .
Og það var kalt , eins og oft á Íslandi , en silungurinn var tökuglaður .
Við létum reykja nokkra urriða og tókum þá með okkur heim til London .
Þeir glöddu okkur þar , " segir Kiri og kveður með sínum hlýja hlátri .
