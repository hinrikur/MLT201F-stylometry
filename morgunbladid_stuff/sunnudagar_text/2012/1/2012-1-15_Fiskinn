Hann var dálæti gagnrýnenda á sinni tíð , framsækinn popp / rokk-söngvari , með rödd sem bar ekki bara keim af Peter Gabriel , heldur líka Roger Daltrey .
Ferskir straumar léku um sveitina , Marillion , snemma á níunda áratugnum og hún naut um tíma lýðhylli , ekki síst með plötunni Misplaced Childhood , sem kom út 1985 .
Er þar meðal annars að finna lögin " Kayleigh " og " Lavender " .
Fremstur meðal jafningja var téður söngvari sem gegndi einfaldlega nafninu Fish .
Derek William Dick fæddist í Skotlandi árið 1958 og er því orðinn 53 ára gamall .
Hann vann fyrir sér sem bensínafgreiðslu- og garðyrkjumaður áður en hann lagði sönginn fyrir sig .
Gælunafnið , Fish , á sér einfalda skýringu – kappinn varði á yngri árum ( og mögulega enn ) ótæpilegum tíma í baðkarinu .
Fyrsta plata Marillion kom út 1983 en eftir þá fjórðu , fimm árum síðar , sagði Fish upp störfum og hóf sólóferil .
Fáum sögum fer af afrekum hans þar , en margt af því sem hann hefur fengist við líkist meira ljóðalestri en tónlist .
Tíunda sólóplata Fish , A Feast of Consequences , er nú í smíðum og kemur að óbreyttu út síðar á þessu ári .
Árið 2007 tróðu fjórir úr gullaldarliði Marillion upp á tónleikum með Fish , þeir Mark Kelly , Steve Rothery , Ian Mosley og Pete Trewavas , en söngvarinn hafnaði því strax að endurkoma væri í pípunum .
" Steve Hogarth [ sem leysti Fish af hólmi á sínum tíma ] hefur gert frábæra hluti með bandinu , " sagði hann .
Marillion er enn í fullu fjöri og gaf síðast út plötu árið 2009 .
Fish hefur víða komið við með söngnum , meðal annars starfað við útvarp og leikið í sjónvarpsþáttum og kvikmyndum .
Þeirra frægust er líklega The Jacket frá árinu þar sem Fish leikur ásamt Adrien Brody og Keiru Knightley .
Þess má að lokum geta að Fish er eldheitur stuðningsmaður skoska úrvalsdeildarliðsins Hibernian sem gerir út frá Edinborg .
orri@mbl.is 