Nokkur umræða hefur spunnist um fyrirhugað uppboð á skákmunum úr eigu Páls Jónssonar í Polaris hjá uppboðshaldaranum Bruun Rasmussen í Kaupmannahöfn , en ráðgert er að það fari fram 14. júní .
Nokkrir af þeim munum sem boðnir verða upp tengjast einvígi aldarinnar á milli þeirra Fischers og Spasskís .
Og þar stendur hnífurinn í kúnni .
Ástæðan fyrir því að uppboðið veldur áhyggjum innan skákhreyfingarinnar er að þetta er í annað skipti á fáum árum sem munir eru boðnir upp , sem sagðir eru tengjast einvíginu með beinum hætti .
Fyrst taflmenn , nú taflplata Í fyrra seldi Guðmundur G. Þórarinsson , fyrrverandi forseti Skáksambands Íslands , taflmenn sem munu hafa verið notaðir í þriðju skákinni ásamt áritaðri taflplötu á uppboði í New York á tæpar átta milljónir , en Skáksamband Íslands hafði fært honum þá í afmælisgjöf árið 1972 .
Hærri upphæðir eru í húfi að þessu sinni , enda seld skákplata sem sögð er hafa verið notuð í 7. til 21. einvígisskákinni og sérsmíðað skákborð eða umgjörð um hana , sem er nákvæm eftirlíking af því sem notað var í einvíginu .
Þá eru seldir Staunton-taflmenn , sem sagðir eru varasett úr sjálfu einvíginu , og Garde-skákklukka , sem upphaflega var sögð tengjast því , en það hefur verið leiðrétt hjá uppboðshaldaranum , enda er hún fengin síðar hjá Skáksambandinu .
Að sögn Páls er um að kenna misskilningi hjá uppboðshaldaranum .
Saman eru skákmunirnir metnir á 27 til 40 milljónir króna .
Nú hefur Skáksambandið skipað nefnd til þess að rannsaka hvað varð um muni tengda einvíginu , hvernig sölu og varðveislu á þeim var háttað í kjölfar einvígisins og kortleggja hvar þeir eru niður komnir .
Í henni eru Brynjar Níelsson lögmaður , Lilja Árnadóttir , fagstjóri munasafns Þjóðminjasafns Íslands , og Helgi Ólafsson stórmeistari .
Skákplatan úr einvíginu ? Önnur ástæða er fyrir því að kurr hefur verið innan skákhreyfingarinnar vegna uppboðsins .
Ekki eru allir sannfærðir um að taflplatan hafi í raun verið notuð í einvíginu eða að taflmennirnir hafi verið varasett .
Páll hefur lýst því yfir að þeir hafi fylgt borðinu frá upphafi , en aðrir segja að það sanni ekkert til eða frá um hvort þeir tengist einvíginu í raun .
Þá hefur Ásdís Bragadóttir , framkvæmdastjóri Skáksambands Íslands , sagt að sinn skilningur hafi ætíð verið sá að taflborðið sem notað var í 7. til 21. einvígisskákunum og líklega þeirri þriðju líka sé í vörslu Skáksambandsins .
" Þráinn Guðmundsson [ fyrrverandi forseti Skáksambandsins ] kom með áritað taflborð , sem hann hafði fengið gefins eins og fleiri , og vildi skila því .
Um leið sagði hann mér að borðið sem notað hefði verið í einvíginu væri niðri í Skáksambandi og væri ekki áritað .
Það borð er aðeins frábrugðið þeim sem voru gefin , sléttara og annar viður í því , þannig að ég hefði haldið að hægt væri að sjá þetta á gömlum myndum .
" Á móti er því teflt fram að í skjölum sem Sverrir Kristinsson fasteignasali hefur undir höndum , komi skýrt fram að taflplatan sem notuð var í einvíginu hafi átt að fylgja skákborðunum þegar átti að selja þau í fjáröflunarskyni fyrir Skáksambandið á sínum tíma – en þá varð niðurstaðan sú að Páll keypti borðin .
Ljóst er að í þeim bréfaskrifum , þar á meðal til Íranskeisara , var taflplatan úr einvíginu sögð árituð af Fischer og Spasskí .
Jafnframt liggur fyrir skjalfest að söluferlið var í beinu samráði við Þráin .
Og það kemur heim og saman við orð Páls sem segist ætíð hafa staðið í þeirri trú , og aldrei haft ástæðu til að ætla annað , en að hann hafi keypt taflplötuna úr einvíginu .
Í öllu falli er málið komið í farveg hjá Skáksambandinu .
" Það er gott mál að skipa nefnd þar sem farið er ofan í saumana á málinu , " segir Helgi Ólafsson .
" Það er mín afstaða .
" Hvað varð um skáksetrið ? " Alþingi ályktar að fela mennta-málaráðherra að skipa starfshóp til að útfæra hugmyndir um al-þjóðlegt skáksetur í Reykjavík sem helgað yrði skákafrekum stórmeistaranna Friðriks Ólafssonar annars vegar og Bobbys Fischers hins vegar .
" Þannig hljóðaði þingsályktun sem samþykkt var samhljóða á Alþingi 30. maí árið 2008 .
" Við ætluðum að stofna hér skáksetur um stórmeistarana Fischer og Friðrik , " segir Guðni Ágústsson , sem var aðalflutningsmaður tillögunnar .
" Fischer hvílir í moldu í Laug-ardælum og þar er gamla læknishúsið frá 1894 tilbúið undir setrið .
Þar gætu menn nálgast allt um þennan snilling , sögu hans í máli , munum , myndum og bókum .
Þetta hefði fjármagnað sig sjálft með framlögum að utan og hér heima , en Vinstri grænir eru á móti peningum .
Katrín Jakobsdóttir menntamálaráðherra skipaði ekki nefnd , heldur setti málið bara inn í dæmalausan hrærigraut eins og það væri ekki nógu merkilegt .
" 