Sumarmyndir kvikmyndahúsanna einkennast jafnan af því að vera auðmeltar , söguþræðir í einfaldara lagi en þeim mun meiri áhersla lögð á skemmtun , hvort sem er í formi gríns , átaka eða spennu .
Og ekki má gleyma rómantíkinni enda slá hjörtun hraðar í sumarhlýjunni .
Blaðamaður fékk á dögunum senda lista yfir þær myndir sem þrjú stærstu fyrirtækin í bíóbransanum hér á landi munu sýna í ár , þ.e. Sambíóin , Sena og Myndform og valdi úr girnilegustu molana að eigin mati .
Sambíóin Segja má að Sambíóin hafi riðið á vaðið þetta sumarið og sýnt fyrstu " stórmyndina " eins og þær myndir eru jafnan nefndar sem fokdýrar eru í framleiðslu , ofurhetjumyndina The Avengers .
Hér er öllu tjaldað til , Marvel-hetjurnar sem mynda hóp hinna svokölluðu Hefnenda komnar í allri sinni dýrð á hvíta tjaldið .
Blaðamaður var fyrir um aldarfjórðungi ofurhetjunörd og nördið blundar enn í honum .
The Avengers er skylduáhorf fyrir ofurhetjunerði .
Fyrir þá sem vilja furðulega fantasíu er leikstjórinn Tim Burton málið .
Ný mynd eftir hann verður frumsýnd 11. maí og heitir hún Dark Shadows .
Johnny Depp bregður sér í hlutverk vampíru sem sleppur úr prísund sinni og heldur heim í ættaróðalið en þar er margt furðulegt á seyði , nema hvað .
Depp hlýtur að fara á kostum sem vampíra .
Og þá er það Tom " gamli " Cruise sem mun víst halda upp á fimmtugsafmælið á Íslandi í sumar .
Hann bregður sér í hlutverk glysrokkarans Stacee Jaxx í Rock of Ages , kvikmynd sem byggð er á samnefndum söngleik og verður frumsýnd 20. júní .
Hún skartar fleiri stjörnum , m.a. Alec Baldwin , Paul Giamatti og Russell Brand .
Tónlistin í myndinni er ekki af verra taginu , rokksmellir frá níunda áratugnum eftir hljómsveitir á borð við Styx , Poison og Europe .
Leikstjórinn , Adam Shankman , á m.a. að baki Hairspray frá árinu 2007 þannig að þessi gæti orðið góð .
Annar forvitnilegur moli er svo Magic Mike , kvikmynd eftir ólíkindatólið Steven Soderbergh sem frumsýnd verður 11 júlí .
Sú fjallar um karlkyns fatafellur og þá bæði ungar og óreyndar sem og eldri sem marga fjöruna hafa sopið í striplinu .
Soderbergh klikkar varla .
25. júlí verður svo frumsýnd kvikmynd sem margir hafa beðið eftir , þriðja kvikmynd Christophers Nolan um Leðurblökumanninn , The Dark Knight Rises .
Af stiklum að dæma verður hún mikið sjónarspil en síðasta mynd Nolans um blökuna var hreinasta afbragð og að mati undirritaðs besta kvikmynd sem gerð hefur verið í ofurhetjuflokknum ( þó Batman sé að vísu ekki yfirnáttúrulegum hæfileikum gæddur , hann var ekki bitinn af geislavirkri leðurblöku ) .
Pixar-teiknimyndafyrirtækið heyrir nú undir Disney og er ný Disney-Pixar-mynd væntanleg , Brave .
Pixar á margar afbragðsmyndir að baki , m.a. Toy Story og WALL-E og unnendur góðra teiknimynda geta því farið að hlakka til .
Myndin segir af prinsessu sem setur allt á annan endann í ónefndu konungdæmi .
Frumsýnd 1. ágúst .
Næsti moli er svo gamanmynd sem lofar góðu , The Campaign , með gríngosunum Will Ferrell og Zach Galifianakis í aðalhlutverkum en þeir leika pólitíkusa sem bítast um að verða forseti Bandaríkjanna .
Leikstjórinn , Jay Roach , er að vísu mistækur , á m.a. að baki Austin Powers : International Man of Mystery ( sprenghlægileg ) og Meet the Fockers ( ekki hlægileg ) .
Vonandi verður þessi hlægileg .
Sena Sena frumsýnir 25. maí þriðju Men in Black -myndina .
Will Smith og Tommy Lee Jones snúa aftur sem geimveruveiðimenn í svörtum jakkafötum .
Leikstjóri þessarar er sá sami og að fyrstu tveimur , Barry Sonnenfeld .
Men in Black I og II voru ágætis afþreying og þessi ætti að vera keimlík þeim , nema Sonnenfeld hafi brugðist bogalistin .
Fimm dögum síðar verður Moonrise Kingdom frumsýnd , nýjasta mynd gæðaleikstjórans Wes Andersons og margar stjörnur prýða hana , þau Bill Murray , Bruce Willis , Edward Norton , Tilda Swinton og Harvey Keitel .
Barnungt kærustupar hleypst á brott og hefst þá viðamikil og ævintýraleg leit .
Stikla úr myndinni bendir til þess að myndin sé skemmtilega skrítin líkt og svo margar sem Murray hefur leikið í .
Frumsýnd 30. maí .
Prometheus .
Halelúja ! Nýjasta kvikmynd Ridleys Scotts , að hluta til tekin hér á landi , forsaga hinnar sígildu Alien .
Þarf að segja meira ? Frumsýnd 6. júní .
4. júlí verður svo enn ein kvikmyndin um Köngulóarmanninn frumsýnd , The Amazing Spider-Man .
Leikstjóri hennar hefur ekki spreytt sig áður á ofurhetjum en á hina prýðilegu 500 Days of Summer að baki .
Ofurhetjunerðir fagni .
Börnin fá svo eitthvað fyrir sinn snúð í fjórðu Ísaldar-teiknimyndinni , Ice Age 4 , sem frumsýnd verður 11. júlí .
Gaman verður að sjá í hverju íkorninn Scrat lendir að þessu sinni ( er hann ekki örugglega íkorni ? ) .
18. júlí verður Abraham Lincoln : Vampire Hunter frumsýnd .
Já , Abraham Lincoln er hér í hlutverki vampíruveiðimanns ( ! ) .
Skrítið og mögulega skemmtilegt .
Leikstjóri er Timur Bekmambetov , sá sami og gerði rússnesku vampírumyndina Night Watch , Nochnoi Dozor á frummálinu sem var skemmtilegt innlegg í vampíruflokkinn .
Nýjasta mynd hins afkastamikla Woodys Allens , To Rome with Love , verður frumsýnd 25. júlí .
Aðdáendur Allens , þ.ám .
undirritaður , verða að mæta og styðja sinn mann þó hann hafi vissulega átt nokkur feilskot hin síðustu ár .
Leikarablandan er góð að vanda , m.a. Roberto Benigni , Alec Baldwin , Ellen Page , Penélope Cruz og Ellen Page .
15. ágúst tekur grínið völdin , Neighbourhood Watch með sprelligosunum Ben Stiller , Vince Vaughn og Jonah Hill .
Þeir leika feður sem búa í úthverfi og lenda í því að verja Jörðina fyrir geimverum .
Fyndnir leikarar og vonandi fyndin mynd .
22. ágúst stendur svo til að frumsýna næstu kvikmynd Baltasars Kormáks , Djúpið .
Hún byggist lauslega á samnefndum einleik Jóns Atla Jónassonar sem innblásinn var í skrifum sínum af þrekraun Guðlaugs Friðþórssonar sem synti í land eftir að Hellisey VE-503 fórst við Vestmannaeyjar .
Ólafur Darri Ólafsson fer með aðalhlutverkið .
Nokkuð langt síðan Baltasar sendi frá sér íslenska mynd og eftirvæntingin allnokkur hjá þeim er hér skrifar .
Myndform 18. maí verður The Dictator frumsýnd , gamanmynd með hinum umdeilda og kostulega Sacha Baron Cohen sem gerði allt vitlaust með Borat og Brüno .
Cohen bregður sér að þessu sinni í hlutverk einræðisherra sem berst ákaft gegn lýðræði .
Ef þessi er ekki fyndin þá er páfinn ekki kaþólskur , það er bara þannig .
Þeir sem gefnir eru fyrir Grimmsævintýri ættu að fagna kvikmyndinni Snow White and the Huntsman en í henni er rakin sagan af Mjallhvíti með heldur ofbeldisfullum hætti , ef marka má stiklur .
Charlize Theron leikur vondu drottninguna en Kristen Stewart Mjallhvíti .
Myndin er frumraun leikstjórans Ruperts Sanders .
En ...
Mjallhvít ? ! Af hverju í ósköpunum ? Furðuleg hugmynd og myndin gæti komið skemmtilega á óvart .
Frumsýnd 30. maí .
What to Expect When You ' re Expecting nefnist svo rómantísk gamanmynd sem frumsýnd verður 20. júní .
Barneignir eru umfjöllunarefnið og þá ólík nálgun kynjanna á foreldrahlutverkið .
Leikarar eru m.a. Dennis Quaid , Elizabeth Banks , Cameron Diaz , Chris Rock og Jennifer Lopez .
Lopez hefur leikið í mörgum afar slökum myndum en vonandi er þessi ekki í þeim flokki .
Leikstjórinn lofar í það minnsta góðu , á m.a. að baki hina fínu Waking Ned Devine .
Og þá er það hasartryllir , The Bourne Legacy , frumsýnd í ágúst .
Myndirnar um Jason Bourne hafa veitt James Bond harða samkeppni , þökk sé einkum leikstjóra tveggja þeirra , Paul Greengrass .
Nú er hins vegar nýr maður í leikstjórastólnum , Tony Gilroy , sá sem stýrði Michael Clayton .
Og hinn stálharði Jeremy Renner hefur tekið við hlutverki Bourne .
Spennandi .
Að lokum skal minnst á mynd sem konur hafa líklega lítinn áhuga á , Expendables 2 .
Þeir sem ólust upp við kvikmyndir Stallones og Schwarzeneggers , Rambo og Commando og hvað þær hétu nú allar , hoppa hins vegar hæð sína í fullum vaxtarræktarklæðum .
Ekki líkleg til Óskarsverðlauna en afþreyingargildið ætti að vera allnokkurt .
Jason Statham , Bruce Willis , Arnold Schwarzenegger , Sylvester Stallone , Jean-Claude Van Damme , Dolph Lundgren , Jet Li og Chuck Norris hnykla vöðvana .
Stálnaglasúpa , sumsé .
Þess skal getið að lokum að Bíó Paradís hafði ekki fullunnið sína sumardagskrá þegar greinin var skrifuð og að sumarlok miðar blaðamaður við lok ágústmánaðar .
Gleðilegt bíósumar ! 