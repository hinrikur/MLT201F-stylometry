Margt var um manninn í svonefndu IPU-herbergi í breska þinghúsinu síðastliðinn þriðjudag þegar enskri útgáfu skáldsögunnar Váfuglinn eftir Hall Hallsson , blaðamann , var ýtt úr vör með formlegum hætti en upp á enska tungu nefnist hún " Vulture ' s Lair " .
Bókin var fyrst gefin út hér á landi árið 2008 en hún er eins konar blanda af sögulegri skáldsögu og framtíðarskáldskap .
Fjallað er um Íslandssöguna til þessa dags og ýmsa stóratburði hennar og í framhaldinu er sögusviðið Ísland í framtíðinni .
Landið er þá orðið að héraði innan Evrópusambandsins , sem aftur er orðið að sambandsríki , og í baráttu fyrir því að endurheimta sjálfstæði sitt á nýjan leik .
Hallur flutti ávarp í útgáfuhófinu og gerði áheyrendum grein fyrir efni bókarinnar og þeirri hugsun sem lægi að baki .
Þar væri grunntónninn vangaveltur aðalsöguhetjunnar Krumma um lífið og tilveruna og þá einkum þá manngerð sem í gegnum söguna hefði viljað drottna yfir samborgurum sínum og ráðskast með líf þeirra .
Þessa tilhneigingu mætti sjá víða í mannkynssögunni og í dag ekki síst hjá Evrópusambandinu .
Meðal þeirra sem mættu á atburðinn voru nokkrir þingmenn á breska þinginu en tveir þeirra fluttu erindi af því tilefni , þeir Bill Cash og Austin Mitchell .
Báðir hafa þeir lengi átt sæti í fulltrúadeild breska þingsins en Cash settist fyrst á þing árið 1984 og Mitchell 1977 .
Þeir koma þó ekki beinlínis úr sömu áttinni en Cash situr á þingi fyrir breska Íhaldsflokkinn en Mitchell er þingmaður Verkamannaflokksins .
Þeir eiga það hins vegar sameiginlegt að vera lítt hrifnir af veru Bretlands í Evrópusambandinu .
Alvarlegur lýðræðisvandi Evrópu Cash hóf ræðu sína á því að lýsa ánægju sinni með það hversu vel mannaður áheyrendasalurinn væri og taldi síðan upp nokkra þungavigtarmenn úr bresku stjórnmálalífi sem þar væru samankomnir .
Nefndi hann meðal annars þingmennina Douglas Carswell , Mark Reckless og John Whittingdale , en sá síðastnefndi gegndi áður en hann var kjörinn þingmaður embætti ráðuneytisstjóra Margaret Thatcher í forsætisráðherratíð hennar .
Í ræðu sinni lagði Cash áherslu á að sá vandi sem Evrópa stæði frammi fyrir væri ekki síst lýðræðislegur vandi þar sem stjórnmálamenn og kjósendur væru ekki samstiga .
Þetta væri sérstaklega áberandi í tengslum við Evrópusambandið þar sem stjórnmálaelítan færi sínu fram á braut aukins samruna í tengslum við það í andstöðu við vilja almennings .
Þetta væri til að mynda bæði raunin í Bretlandi og Þýskalandi og af fréttum frá Íslandi að dæma væri haldið eins á málum þar .
Ótti notaður til þess að stjórna " Það er ekki síst ánægjulegt að vera hérna vegna þess að það veitir mér tækifæri til þess að koma enn og aftur á framfæri afsökunarbeiðni til Íslendinga vegna þess hvernig ríkisstjórn [ Bretlands ] kom fram við Ísland í fjármálakrísunni , " sagði Austin Mitchell , þingmaður breska Verkamannaflokksins , í upphafi ræðu sinnar í útgáfuhófinu .
Vísaði hann þar til þess þegar ríkisstjórn flokskins beitti hryðjuverkalöggjöf gegn Íslandi vegna Icesave-málsins í miðju bankahruninu .
Mitchell lagði að öðru leyti meðal annars áherslu á það hvernig Evrópusambandið notaði ótta til þess að tryggja völd sín og auka þau .
Dæmi þess mætti sjá víða og þá ekki síst í Grikklandi .
Hugsanlegt að umsóknin verði afturkölluð Vel kann að vera að viðræðum við Evrópusambandið um inngöngu Íslands í það verði aldrei lokið með því að kosið verði um málið í þjóðaratkvæði .
Sú staða kynni hæglega að koma upp að viðræðunum yrði einfaldlega slitið .
Þetta er á meðal þess sem kom fram í ræðu sem Bjarni Benediktsson , formaður Sjálfstæðisflokksins , flutti í útgáfuhófi Váfuglsins í breska þinghúsinu síðastliðinn þriðjudag .
Í ræðu sinni fjallaði Bjarni einkum um stjórnmálastöðuna á Íslandi í tengslum við umsóknina um inngöngu í Evrópusambandið og gat hann þess meðal annars að lítill stuðningur væri við málið á meðal Íslendinga .
Fyrir vikið væru afar litlar líkur á því að íslenska þjóðin ætti eftir að samþykkja þann ráðahag að ganga í sambandið .
Þegar Bjarni nefndi til sögunnar þann möguleika að hugsanlega yrðu viðræðurnar við Evrópusambandið hreinlega aldrei kláraðar fór kliður um salinn og ljóst að áheyrendum þótti það ekki mikil meðmæli með vegferðinni .
Bjarni undirstrikaði þá að honum væri full alvara með þessum orðum sínum .
Svo illa væri til málsins stofnað að örlög þess gætu orðið með þeim hætti .
