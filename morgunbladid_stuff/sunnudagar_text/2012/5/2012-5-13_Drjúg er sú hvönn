Hjónin Halla Sigríður Steinólfsdóttir og Guðmundur K. Gíslason í Ytri-Fagradal á Skarðsströnd hafa getið sér gott orð á undanförnum árum fyrir að beita lambi á hvönn .
Eftirspurn eykst ár frá ári og senn verður stór akur í landi tilbúinn en fram að þessu hefur þurft að sigla með féð út í Akureyjar á Breiðafirði .
Og sægarpar eru lömbin litlir ! Texti : Orri Páll Ormarsson orri@mbl.is Myndir : Ragnar Axelsson rax@mbl.is Opið er út á hlað í Ytri-Fagradal – eins og á öllum sönnum sveitabæjum á Íslandi .
Glaðvært mál berst út á móti sendinefnd Sunnudagsmoggans sem rekur varfærnislega inn nefið .
" Góðan dag ! " Halla Sigríður Steinólfsdóttir , sem ræður húsum á þessu sögufræga bóli á Skarðsströnd í Dölum , ásamt eiginmanni sínum , Guðmundi K. Gíslasyni , vindur sér fram í forstofu til að bjóða gestina velkomna .
" Gott að sjá ykkur strákar , gaman að þið skylduð gefa ykkur tíma til að líta við í sveitinni .
" Handtakið er þétt , brosið einlægt .
Vísað er til sætis í eldhúsinu á bænum , þar sem óvígur her manna tekur á móti okkur .
Menn kynna sig , einn af öðrum .
Hálfmóður eftir að hafa heilsað öllu þessu fólki hvísla ég að Höllu hvað það sé eiginlega margt í heimili hjá henni .
" Við erum bara tvö , " svarar hún hlæjandi .
" Núna stendur sauðburðurinn hins vegar yfir og þá fjölgar alltaf hjá okkur .
" Þarna er sumsé staddur Skafti Steinólfsson , litli bróðir hennar Höllu , eins og hún kynnir hann .
Kómískt í því ljósi að ég horfi upp , lengra upp og ennþá lengra upp áður en andlit hans kemur loksins í ljós – og er ég þó góður meðalmaður á hæð .
Með Skafta eru frúin , Þórey Helgadóttir , dóttirin , Jófríður Ísdís , og ungur frændi þeirra Steinólfsbarna frá Grænlandi , Manitsiaq John Nielsen Stefánsson .
Ragnar ljósmyndari fer allur að iða þegar Grænland ber á góma og á daginn kemur að hann þekkir mætavel föður piltsins , Stefán Hrafn Magnússon hreindýrabónda í Isortoq .
Svona er heimurinn lítill .
Gestunum er ekki til setunnar boðið enda á Jófríður Ísdís að mæta á æfingu í Hafnarfirði síðdegis .
Þrátt fyrir ungan aldur hefur hún þegar skipað sér á bekk með bestu kösturum þessa lands og stefnir leynt og ljóst á keppni í kringlukasti á Ólympíuleikunum í Ríó eftir fjögur ár .
Lundúnir koma heldur snemma fyrir stúlkuna sem er aðeins fjórtán ára .
Bíll heimasætunnar bilaði Skafti verður eftir , eins og önnur liðtæk " ljósmóðir " , Hrefna Frigg , dóttir Höllu og Guðmundar .
Hún býr í Hafnarfirði og er í Tækniskólanum sem kláraðist í tæka tíð fyrir sauðburð .
" Heimasætan lenti reyndar í smávandræðum í gær , brá sér í útskriftarteiti á Arnarstapa , eina 200 kílómetra , en þegar leggja átti af stað heim fór bíllinn hennar ekki í gang .
Það kom í hlut pabbans að renna eftir henni – og bílnum .
Hann er á palli hérna úti á hlaði , " upplýsir Halla .
Guðmundur andvarpar blíðlega .
Heimasætan snýr hins vegar óvænt vörn í sókn .
" Mamma , hefurðu tekið eftir því hversu oft bíllinn minn bilar rétt eftir að ég hef lánað þér hann ? " Halla hefur tekið eftir því .
Auk Hrefnu eiga Guðmundur og Halla soninn Gísla Rúnar sem nemur hugbúnaðarverkfræði og fyrir á Halla soninn Steinólf Jónasson , íþróttafræðing og íþróttakennara í Austurbæjarskóla .
Steingrímur Hjartarson á Fossi , nágranni og frændi Höllu , bætist nú í hópinn og allt í einu er gómsætt lambakjöt komið á borðið , kartöflur , baunir , " rabbi " og sósa með því .
Hér er greinilega ekki í kot vísað .
Yfir matnum eru rifjaðar upp sögur af föður þeirra Höllu og Skafta , Steinólfi Lárussyni bónda í Ytri-Fagradal .
Steinólfur , sem nú er kominn á dvalarheimili fyrir aldraða í Búðardal , er stór maður í sniðum og að segja má þjóðsagnapersóna í lifanda lífi , ekki síst fyrir meitlað tungutak sitt og frumlega hugsun .
Ekki flýtur á því bátur Steinólfur er sagnamaður af gamla skólanum .
Í uppvextinum heyrði Halla á hverjum degi sögur af fólki .
" Sem barn gerði maður sér mynd af löngu liðnu fólki , en þegar maður fór að eldast og skilja betur , þá voru þessar litríku persónur kannski kallinn á þarnæsta bæ og alls ekkert skrítinn , eða það sá ekki barnið .
Eina gátu gat ég aldrei ráðið og skildi aldrei , eða seint , en það var þegar hann sagði kerlingarnar í Haukadal segja um Haukadalsvatn að það væri svo djúpt að það flyti ekki á því bátur ...
" Frægt var þegar Steinólfur hafði þau orð um mann nokkurn að hann væri svo mikill miðill að það heyrðist spilað á pípuorgel upp úr honum .
Steinólfur gamli er líka víðfrægur fyrir félagslyndi sitt og dró alla inn í kaffi þótt þeir væru bara að spyrja til vegar .
" Einu sinni sagði frænka mín úr móðurætt , sem þótti allt að því nóg um , að ef hann sæi bíl niðri á vegi myndi hann veifa honum að koma heim að bæ og draga svo viðkomandi inn í kaffi .
Eitt sinn hljóp hann út á veg þegar verið var að klippa hann , og tók hálfklipptur á móti fólkinu og pantaði kaffi .
Eða hann hrópaði að það vantaði " soð af exporti " .
" Það er Þuríður " ef kaffikannan var tóm , " rifjar Halla upp skælbrosandi .
Móðir Höllu , Hrefna Ólafsdóttir fædd 1928 á Hamri í Hamarsfirði , Geithellnahreppi , lést árið 2001 .
Hressist strax á Esjumelum Halla og Guðmundur hófu búskap í Ytri-Fagradal árið 1989 ásamt foreldrum hennar .
" Ég fór austur á Egilsstaði í nám og hafði engin áform um að taka við býlinu .
Það fór á annan veg , " upplýsir Halla en sér síður en svo eftir því í dag .
Frá 2001 hafa þau verið ein með býlið .
En hvaðan ætli Guðmundur sé ? " Úr Kópavogi , " segir hann í hálfum hljóðum .
Og þar er gott að búa , segir sagan .
" Ég læt það nú alveg vera , " segir Guðmundur og hækkar róminn .
" Ég hef sama og ekkert að sækja suður lengur .
Neyðist ég til að fara í bæinn reyni ég að vera fljótur að útrétta og drífa mig heim aftur .
Strax og ég er kominn upp á Esjumela fer mér að líða betur .
" Rætur Guðmundar liggja vestur á fjörðum en hann fór ungur í sveit í Dýrafirði á sumrin og fann fljótt hvað átti fyrir honum að liggja .
" Ég byrjaði að keyra dráttarvélar sex ára í Dýrafirði , " rifjar Guðmundur upp , dreyminn .
Um tíma voru fjórar kynslóðir í Ytri-Fagradal .
Föðurforeldrar Höllu , Borghildur Sigríður Guðjónsdóttir ( 1901-95 ) og Lárus Hall Alexandersson ( 1897-1995 ) , bjuggu þar fyrstu árin sem þau Guðmundur stunduðu búskap .
Fann muninn á lyktinni Halla og Guðmundur voru fyrst með holdanaut til kjötframleiðslu en sneru sér fljótlega alfarið að sauðfénu .
Á síðustu árum hafa þau verið að prófa sig áfram með nýja aðferð við sauðfjárrækt sem er í því fólgin að beita lömbum á hvönn .
Tilgangur heimsóknarinnar er að fræðast um það ágæta verkefni .
Hugmyndina fékk Halla þegar hún var að vinna í sláturhúsinu í Króksfjarðarnesi fyrir nokkrum árum .
Þar komu inn fáein lömb sem beitt hafði verið á hvönn og Halla fann strax muninn á lyktinni .
" Ég mundi eftir því sem barn að lömbum var stundum beitt á hvönn í eyjunum hérna á Breiðafirðinum og fór að velta fyrir mér hvort þetta gæti ekki verið sniðugt , öðrum þræði til að skapa okkur sérstöðu en hinu er heldur ekki að leyna að innleggið sem við vorum að fá á þessum tíma , 345 krónur á kílóið , var ekkert til að hrópa húrra fyrir .
Eiginlega bara hungurlús .
" Hún setti sig í samband við Eirík Blöndal hjá Búnaðarsamtökum Vesturlands og Óla Þór Hilmarsson hjá Matís og fékk strax mikla hvatningu frá þeim .
Árið 2007 hófu Halla og Guðmundur síðan formlegt samstarf við landbúnaðarháskólann , Búnaðarsamtök Vesturlands og Matís .
" Við skrifuðum reyndar undir samninginn 1. apríl , sem okkur þótti ekki alveg nógu traustvekjandi , en það hefur ekki komið að sök , " segir Halla sposk á svipinn .
Nóg að beita í þrjár vikur Beitt hefur verið á eyju sem tilheyrir Akureyjaklasanum , úti fyrir Skarðsströndinni , en þar er enginn hörgull á hvönn .
Fyrst voru lömbin höfð þar í þrjár vikur og hluti þeirra síðan í aðrar þrjár vikur .
Niðurstaðan úr þeirri tilraun var sú að fjórar vikur væru ákjósanlegur tími .
Guðjón Þorkelsson , sviðsstjóri hjá Matís , og hans fólk hafa stundað rannsóknir á lambi í mörg ár og voru í samstarfi við Höllu og Guðmund vegna rannsókna á hvannalambinu .
Það sem kom rannsakendum á óvart var sú staðreynd að aðeins þarf að ala lambið í þrjár vikur á hvönn til þess að sérstaðan skili sér til fulls í bragðinu .
Halla segir fráfærurnar alltaf erfiðar en á móti komi að lömbin gleymi sorginni fljótt úti í Akureyjum enda séu þau afar sólgin í hvönnina .
Það staðfesta vísindin en í fyrra var meðalþyngd hvannarlambanna rúm 19 kg meðan hin lömbin á bænum voru að jafnaði um 15 kg .
Um þrjátíu lömb hafa verið í hverjum hópi sem beitt hefur verið á hvönn .
Fyrsta hópnum var slátrað í Borgarnesi en síðan á Hvammstanga og Halla gerir ráð fyrir að næsti hópur fari á Blönduós .
Lífræn vottun á þessu ári Þess má geta að Ytri-Fagridalur er líka í vottunarferli hjá vottunarstofunni Túni og vonast Halla til að því ljúki með vottun síðar á þessu ári .
Þaðan í frá geta þau státað af lífrænni framleiðslu .
Það hefur ekki einungis þýðingu fyrir gæði kjötsins heldur fá Halla og Guðmundur líka 20% hærra verð fyrir það .
Lífræn vottun tryggir ekki bara gæði kjötsins , heldur felur hún einnig í sér gæðastýringu og dýravernd heima fyrir , það er að segja að meðferðin á lömbunum uppfylli ýtrustu skilyrði .
" Það eru alltaf fleiri og fleiri neytendur sem velta þessu fyrir sér .
Þess vegna hefur verkefninu " Beint frá býli " einmitt vaxið fiskur um hrygg , " segir Halla .
Til að uppfylla skilyrði um vottun þurftu bændurnir á Ytri-Fagradal að fækka fé sínu úr 650 í 550 en skýrt ákvæði er um rýmri húsakost , auk þess sem setja þarf féð út eins oft og við verður komið .
Þá kallar vottunin á meiri heyskap .
Bændur fá u.þ.b. 550 krónur fyrir kg af venjulegu lambakjöti um þessar mundir en Halla rukkar á bilinu tvö til þrjú þúsund krónur fyrir kg af hvannarlambinu .
" Við höfum mikið fyrir þessu kjöti og menn hafa hvatt okkur til að rukka í samræmi við það .
Bragðprófanir hafa líka staðfest sérstöðu kjötsins og fjöldinn allur af fólki er reiðubúinn að borga hærra verð fyrir gæði .
" Kunna illa við sig á sjó Flutningur lambanna út í eyjarnar með gúmmíbáti er talsvert flókinn og oft og tíðum skrautlegur , að sögn Höllu , enda kann sauðfé , eins og gefur að skilja , hreint ekki vel við sig á legi .
" Lömbunum verður alls konar við þegar þau eru komin á sjóinn , " segir Halla .
Allt hefur þó hingað til gengið að óskum – á endanum .
Aldrei er farið með lömbin út í eyjarnar fyrr en æðarvarpinu er lokið á sumrin , það er seinnipartinn í júlí , og segir Halla beitina ekki hafa komið niður á því .
" Ekki er heldur að sjá að lát sé á hvönninni .
" Mögulega verður þetta síðasta sumarið sem lömbin verða flutt út í eyjar en nú styttist í að sérræktaður hvannarakur í landi Ytri-Fagradals , sem sáð var í árið 2008 , verði tilbúinn .
Búið er að girða fimm hektara af sem þýðir að hægt verður að beita mun fleiri lömbum en í eyjunum .
Fastakúnnum fjölgar Ekki veitir af en eftirspurn hefur , að sögn Höllu , vaxið ár frá ári og fastakúnnum farið fjölgandi .
Sumir koma og sækja kjötið sitt beint á býlið en Halla tekur einnig að sér að skutla vörunni heim á tröppur til fólks .
Halla hefur kynnt hvannarlambið víða á undanförnum misserum , meðal annars á keppninni Matreiðslumaður Íslands árið 2009 en þeirri keppni var lagt til hvannarlamb .
" Hvannarlambinu var vel tekið þar og raunar hefur fólk í matvælaiðnaði upp til hópa verið mjög jákvætt í okkar garð , " segir hún .
Besta auglýsingin sem þau hafa fengið var þó sennilega þegar Einar K. Guðfinnsson , þáverandi landbúnaðarráðherra , smakkaði hvannarlambið á sínum tíma .
" Eftir á tjáði hann mér í trúnaði að hann hefði verið smeykur við að finna engan mun á hvannarlambi og venjulegu lambi en þegar á reyndi fann hann alveg muninn .
Ég held það eigi við um flesta , bragðið er öðruvísi .
Hvort það er betra eða verra er ekki mitt að meta enda er það eflaust smekksatriði – en bragðið er sannarlega öðruvísi ! " Vænlegt til útflutnings Sverrir Þór Halldórsson matreiðslumeistari prófaði fyrstur manna að elda hvannarlambið á mikilli matarhátíð við Breiðafjörð árið 2008 .
Segir hann það hafa verið mikla opinberun .
" Það er virkilega skemmtilegt að elda hvannarlamb , ég mæli hiklaust með því .
Það getur hver sem er eldað það .
" Sverrir segir muninn á hvannarlambi og hefðbundnu lambi í því fólginn að bragðið breytist aðeins .
" Lambsbragðið dofnar og á móti kemur vottur af hvönninni .
Hvannarlambið er því upplagt fyrir þá sem eru sýknt og heilagt að röfla yfir sterku lambakjötsbragðinu , " segir Sverrir og glottir við tönn .
Hann segir alla sem vanir eru að borða lambakjöt finna þennan mun .
Verkefnið er enn í þróun en Sverrir er ekki í nokkrum vafa um að markaður sé fyrir hvannarlamb , innanlands sem utan .
" Gæti ég keypt það í búð myndi ég gera það .
Þetta er líka akkúrat það sem útlendingurinn vill – stef við hið hefðbundna .
" Sverrir segir fáa geta gert þetta í heiminum og því sé sóknarfærið sannarlega fyrir hendi , hvannarlamb hafi alla burði til að verða vænleg vara til útflutnings .
Sama máli gegni um önnur stef við hið hefðbundna lamb , svo sem fjörulamb , sem sé saltara , og heiðarlamb , sem sé meira út í villibráð .
Að sögn Sverris er hvannarlambið góð viðbót við " Beint frá býli " -verkefnið sem matreiðslumeistarinn ber mikið lof á .
" Eftir fimm ár verður íslenskur landbúnaður orðinn eins og sá franski ; byggist upp á beint-frá-býli-hugsuninni .
Fólk er tilbúið að leggja mikið á sig til að þefa uppi hráefni beint frá býli .
" " ...
ef ekki væri þetta sauðfé " Bíla- og tækjaáhugi ábúenda í Ytri-Fagradal fer ekki framhjá nokkrum manni sem kemur í hlaðið .
Hver dráttarvélin er upp af annarri og engu færri bifreiðar , af öllum stærðum og gerðum .
Sú elsta gangfæra er 55 ára .
" Sautján , " svarar Guðmundur sposkur , spurður hvað dráttarvélarnar séu margar , " en að vísu bara tíu í notkun .
" Flestar eru þær komnar til ára sinna og sumar hefur Guðmundur fengið fyrir lítið sem ekkert fé hjá öðrum bændum til að brúka í varahluti .
Síðan hefur hann gert þær upp og notað – árum saman .
" Það er voða þægilegt að hafa svona margar vélar , hver vél þjónar sínum tilgangi .
" Dráttarvélarnar heita allar nöfnum , frægust er Júlíana , Deutz , árgerð 1973 , sem á sína eigin síðu á Snjáldrunni ( e. Facebook ) , líklega ein dráttarvéla á landinu .
Spurður hversu marga vini Júlíana eigi á þeim vettvangi svarar Guðmundur því til að hún sé afar vandlát .
Síðan dregur hann augað í pung .
Júlíana er komin í meira en þrettán þúsund vinnutíma en kvartar aldrei – og hefur aldrei verið betri .
Það eru ekki bara dráttarvélarnar sem lifa langan dag á Skarðsströnd , Halla vekur athygli á sinni prívat bifreið , Mitsubishi Lancer á þrítugsaldri .
Á gömlum númerum .
" Ég er í sveitarstjórninni og við göntumst stundum með það á fundum að Lancerinn minn sé eldri en bílar allra hinna stjórnarmannanna til samans .
En alltaf skilar hann mér á áfangastað , " segir Halla .
Lancerinn er þó nánast eins og úr kassanum við hliðina á bílnum sem Guðmundur er að gera upp þessa dagana , Dodge Coronet , árgerð 1970 .
Sannkölluð glæsikerra .
Meðan sendinefnd Sunnudagsmoggans er í Ytri-Fagradal kemur bréfberinn með mikinn böggul í hús .
Reynast það vera gólfmottur í Coronetinn .
Brúnin á bónda lyftist .
" Er þetta orginal ? " spyr Ragnar ljósmyndari .
Guðmundur þarf ekki að taka til máls , hann svarar með augunum .
Aðspurður kveðst hann panta alla varahluti núorðið frá útlöndum gegnum netið .
Það margborgi sig .
46 ára gamall steypubíll Eldri bíla er að finna á bænum , til dæmis forláta steypubíl frá 1966 sem Guðmundur festi kaup á þegar hann steypti grunn að nýju fjárhúsi fyrir nokkrum árum .
Sá var sannarlega betri en enginn og bíður nú næstu verkefna í krúsunum nærri bænum .
Upphaflega stóð til að hann færi á Byggðasafnið á Skógum en töf verður bersýnilega á því .
Hlutir úr bílum eru til margs brúklegir , þannig eru stælleg sæti úr Chevrolet Corvette fyrir utan fjárhúsin .
" Það er ekki amalegt að tylla sér hér og hvíla lúin bein í sauðburðinum , " segir Halla og fær sér sæti .
" Það er verst þegar sólin skín , þá liggur vinnulýðurinn bara í sætunum .
" Guðmundur nýtur sín hvergi betur en þegar hann er að gera upp eða tjasla við bílana sína eða eins og Halla hefur eftir honum : " Það væri margt hægt að gera til sveita ef ekki væri þetta sauðfé ! " 