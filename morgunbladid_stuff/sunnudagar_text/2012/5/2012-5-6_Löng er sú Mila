Kannast þú , lesandi góður , við Milu Kunis ? Fyrir viku hefðu ugglaust margir svarað þeirri spurningu neitandi en eftir tíðindi vikunnar er þessi 28 ára gamla úkraínsk / bandaríska kvikmyndaleikkona á allra vörum .
Alltént var frétt um meintan uppslátt þeirra bandaríska leikarans og hjartaknúsarans Ashtons Kutchers sú mest lesna á mbl.is um tíma um miðbik vikunnar .
Afleiðingar þessa uppsláttar , sem ekki hefur fengist staðfestur , eru þær að eiginkona Kutchers , kvikmyndaleikkonan Demi Moore , hefur ákveðið að rjúfa öll tengsl við hann en hjónaband þeirra hefur , sem kunnugt er , staðið á brauðfótum um langt skeið .
Illu heilli .
Er þetta ekki Hollywood í hnotskurn ? Frá unga aldri hefur Mila Kunis juðað og puðað við að vekja á sér athygli sem leikkona í kvikmyndum en það er ekki fyrr en hún fer á ( meint ) leynilegt stefnumót með Ashton Kutcher að heimurinn opnar augu sín fyrir henni .
Ó , þú frægð ! Fyrir stefnumótið var Kunis líklega kunnust fyrir að hafa leikið höfuðandstæðing Natalie Portman , hina staðföstu en varhugaverðu Lily , í Svarta svaninum eftir Darren Aronofsky fyrir tveimur árum .
Hún hefur einnig leikið í vinsælum gamanmyndum á borð við Forgetting Sarah Marshall og Friends With Benefits og spennumyndinni The Book of Eli með Denzel Washington og Gary Oldman .
Hóf leiklistarnám níu ára Milena Kunis fæddist í Chernivtsi í Úkraínu , þá Sovétríkjunum , árið 1983 .
Móðir hennar er kennari en faðirinn verkfræðingur .
Þegar Kunis var sjö ára flutti fjölskyldan búferlum til Los Angeles , meðal annars til að flýja trúarbælinguna í Sovétríkjunum en Kunis-fjölskyldan er strangtrúaðir gyðingar .
Stúlkan átti erfitt uppdráttar í Bandaríkjunum í fyrstu , skildi hvorki fólkið né menninguna .
Það átti heldur betur eftir að lagast .
Hún hóf leiklistarnám aðeins níu ára og tveimur árum síðar var Kunis farin að koma fram í smærri hlutverkum í bæði sjónvarpsþáttum , svo sem Strandvörðum og Days of Our Lives , og kvikmyndum .
Árið 1998 sótti Kunis um hlutverk í gamanþáttunum That ' 70 Show en leikararnir urðu að vera átján ára eða eldri .
Hún tjáði framleiðendunum að það væri alveg að bresta á hjá sér en gleymdi að taka fram að fyrst yrði hún fimmtán , sextán og sautján ára .
Framleiðendurnir komust um síðir að hinu sanna en héldu Kunis eigi að síður .
Eftir því sáu þeir ekki .
Það var einmitt við tökur á That ' 70 Show , sem gekk í átta ár , að hún kynntist Ashton Kutcher .
Með þeim tókst að sögn góð vinátta – sem mögulega er að þróast yfir í eitthvað annað og meira núna þegar Kutcher er orðinn laus og liðugur á ný .
Þau Demi Moore byrjuðu að slá sér upp árið 2003 og vakti samband þeirra strax mikla athygli enda er Moore sextán árum eldri en Kutcher .
Hún verður fimmtug síðar á þessu ári , hann nýorðinn 34 ára .
Sjálf er Kunis til þess að gera nýhætt í sambandi en þau barnastjarnan Macauley Culkin ( Home Alone ) voru lengi par .
Annars fer ekki mörgum sögum af einkalífi Kunis sem hefur eftir megni reynt að halda því út af fyrir sig .
En það tillitsleysi ! Á síðasta ári komst hún þó í fréttirnar þegar bandarískur dáti bauð henni með sér á herball fyrir atbeina YouTube frá Afganistan .
Þótti leikkonunni uppátækið svo skemmtilegt að hún sló til .
Ekki er vitað til þess að framhald hafi orðið á því fjöri .
Nú bíður heimurinn hins vegar með öndina í hálsinum eftir næstu fréttum af reytarugli þeirra Ashtons Kutchers og hafandi stærð þeirrar stjörnu í huga gæti reynst erfitt fyrir stúlkuna að halda þeim lengi leyndum .
