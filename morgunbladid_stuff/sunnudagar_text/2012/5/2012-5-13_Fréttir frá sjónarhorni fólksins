Fyrir stuttu kom út bókin Fólk og fréttir : atómsprengjan og önnur tíðindi eftir Sigurð Boga Sævarsson blaðamann .
Í bókinni er sagt frá minnisverðum atburðum og fyrirbærum á tuttugustu öldinni auk heldur sem skrásetjarinn teygir sig lítið eitt fram á þá tuttugustu og fyrstu .
Þetta er önnur bókin sem Sigurður Bogi gefur út í röðinni Fólk og fréttir , en fyrir tveimur árum kom út bókin Fólk og fréttir : fjölmiðlamenn og málin sem mörkuðu skil .
Undirtitill bókarinnar vísar í það er heimurinn allir stóð á öndinni af ótta við kjarnavopn og Íslendingar ekki síst .
" Óttinn við hugsanlega kjarnorkuárás var mikill hér á landi og litaði samfélagið á margan hátt þótt kannski muni ekki margir eftir því í dag , " segir Sigurður Bogi og bendir á sem dæmi að undir Bústaðakirkju sé sérstakur kjallari sem er rammgert kjarnorkubyrgi .
" Ég rifja það líka upp að Davíð Stefánsson skáld skilaði bögglum inn til Héraðsskjalasafns Akureyrar með þeim fyrirmælum að ekki mætti opna þá fyrr en 2250 , nema kjarnorkuárás yrði gerð á landið , og líka þegar Ragnar Arnalds gerði leikþátt fyrir menntaskólanema þar sem þulir útvarpsins og eftirhermur sögðu frá kjarnorkuárás á landið og ollu ofboðslegri skelfingu meðal nemenda , sem líkt og aðrir lifðu alla daga í andrúmi hins helkalda stríðs .
" Í bókinni segir Sigurður Bogi frá fólksflutningum til Ástralíu og Svíþjóðar á sjöunda áratug síðustu aldar , frá þorskastríðum , hruni Sambandsins og Suðurlandsskjálftanum 2008 , svo dæmi séu tekin .
Hann segist velja efni með það í huga að það hafi skírskotun til samtímans og nefnir sem dæmi frásögn sína af því er fjölmargir Íslendingar fluttust búferlum til Ástralíu og Svíþjóðar – í harðri efnahagskreppu sem þá var á Íslandi .
" Ástralíufararnir lifðu örlagasögu , enda voru fæstir með þá menntun og starfsreynslu að þeir gætu tínt rúsínur úr skónum eins og sumir kannski væntu .
" Annað dæmi nefnir hann sem varpar ljósi á hugsunarhátt hér á landi á seinni hluta síðustu aldar , " en það var þegar hingað komu víetnamskir flóttamenn 1979 og íslenskt þjóðfélag logaði af deilum .
Þetta þótti mér svo merkilegt þegar ég var barn að þegar ég kom til Reykjavíkur átta ára gamall langaði mig mikið að komast vestur í bæ til þess að sjá Víetnamana .
Engum þætti slíkt markvert í dag .
En svona var þetta árið 1979 og það að ég skrifi um þetta meira en þrjátíu árum síðar sýnir glöggt að gerjunartími við að skrifa svona bók er áratugir " .
Sigurður Bogi byggir bækurnar á viðtölum og víðtækri heimildasöfnum í blöðum og bókum , en hann segir að tilkoma vefjarins timarit.is hafi breytt miklu fyrir slík skrif , það sé óhætt að segja að hann bjóði upp á ævintýralega heimildaleit .
Af ofangreindu má og ráða að hann vill helst segja sögur af fólki og þá ekki endilega af fyrirmennum ; " sögu fólksins í víðu samhengi " eins og hann orðar það .
" Í mínu starfi sem blaðamaður í rúmlega tuttugu ár hefur mér alltaf þótt skemmtilegast að segja sögur og skrifa fréttir út frá sjónarhorni fólksins , frá sjónarhorni almennings .
Litlu fréttirnar segja okkur í bráð og lengd líklega mest um þróun samfélagsins , en ekki endilega þær stóru sem svo eru kallaðar .
" 