Fjalla-Eyvindur og Halla túlkuð af indverskum leikurum , á tungumálinu hindí , í íslenskri náttúru .
Þetta hljómar býsna furðulega en er engu að síður lýsing á kvikmynd sem er í listrænni þróun og stefnt að því að tekin verði upp hér á landi .
Maðurinn sem stendur að þessu merkilega verkefni er Arnar Sigurðsson en hann hefur meðal annars unnið við kvikmyndagerð í Mumbai á Indlandi .
" Ég kalla þetta íslenska hindí-mynd .
Kvikmyndir á Indlandi eru oft flokkaðar eftir þeim tungumálum sem þær eru á .
Þær myndir sem eru gerðar í Mumbai , eða Bombay , kallaðar Bollywood-myndir , eru á hindí .
Það er planið hjá okkur að gera þessa kvikmynd á hindí en hafa þetta íslenska mynd og notfæra sér ákveðin stíl-element úr indverskum kvikmyndum , " segir Arnar .
Hann segir þessa hugmynd vissulega virka stórfurðulega á marga en þeir sem komi að verkefninu telji mikið vit í henni .
Fjalla-Eyvindur er einhver þekktasti útilegumaður Íslandssögunnar .
Eiginkona hans Halla lá úti með honum , höfðu þau bústaði víða um land og áttu börn í útlegðinni sem dóu ung .
" Sagan sjálf er hárómantísk sem passar vel í svona Bollywood- eða hindí-mynd .
Þessi saga , þessi örlög og þetta harða umhverfi og fátækt sem átti sér stað á Íslandi á 18. öld , þessu umhverfi þarf ekkert að breyta mikið til þess að það skiljist fyrir Indverja í dag , alla vega í sumum hlutum Indlands .
Þannig að þetta er ákveðið " cross-over " -verkefni , eins og við köllum það .
" Önnur sýn á kvikmyndir – Hvernig kom þetta til , hvaða tengingar hefur þú við indverska kvikmyndageirann ? " Ég var á Indlandi í nokkurn tíma og vann þar bæði innan myndlistar og kvikmyndagerðar .
Ég er kvikmyndagerðarmaður og lærði í London þar sem ég vann eitthvað með Indverjum .
Það var svolítið áhugavert að þegar ég var á Indlandi voru margir að spá í það , í framhaldi af því að myndin Slumdog Millionaire kom út , hvernig Indverjar gætu gert kvikmyndir sem Vesturlandabúar hefðu áhuga á líka .
Og ég lenti í því að gefa ráð um strúktúr á handritum og svoleiðis , sat handritafundi og fékk á þeim spurningar um hvað Vesturlandabúa myndi þykja um þetta eða hitt .
Þeir eru náttúrlega með allt aðra sýn á hvernig eigi að byggja upp kvikmyndir en við .
Ég var dálítið lengi í sömu pælingum og þeir , velti því fyrir mér hvort ekki væri kominn tími á að prófa að sameina þetta , gera kvikmyndir á Indlandi sem hægt væri að sýna á Vesturlöndum og myndu virka þar .
Þá áttaði ég mig á því að það væri meira vit í því að gera kvikmyndir á Íslandi sem væri líka hægt að sýna Indverjum , indverski markaðurinn er náttúrlega miklu áhugaverðari , " segir Arnar .
" Það er svolítið merkilegt að Hollywood hefur verið að reyna að búa til Bollywood-myndir í nokkur ár og gengur misvel .
Svo má líka alveg útskýra það .
Indland hefur alltaf verið mjög fjölbreyttur staður en sá smekkur sem er þar og sá áhugi er orðinn mjög alþjóðlegur líka .
" Með Arnari vinnur að hinni íslensku Bollywood-mynd , ef svo mætti kalla , fólk sem hann vann með á Indlandi og samferðamenn hans í námi á Bretlandi en Arnar er með MA-gráðu í kvikmyndaframleiðslu frá Goldsmiths-lista- og hönnunarháskólanum í Lundúnum .
Enn langt í land " Þetta er á byrjunarstigi , " ítrekar Arnar .
Hann segir verkefnið hafa kvisast fljótt út .
" Hugmyndin kveikir greinilega í fólki , það fær mjög mikinn áhuga strax , þannig að við ákváðum að fara bara þá leið að fara strax út í markaðssetningu á þessu og leyfa fólki að fylgjast með alveg frá byrjun .
Við ákváðum að sýna fólki hvernig þetta ætti að líta út og vera með opið hús í gerð þessarar myndar , " segir Arnar .
Búin var til stikla , s.k .
" concept trailer " sem sjá má á vef helguðum verkefninu , loveoutlaw.com .
Með hlutverk Fjalla-Eyvindar í henni fer Dheeraj Akolkar sem er meðframleiðandi í myndinni og hefur komið víða við í indverskri kvikmyndagerð en Höllu leikur Íslendingur , Harpa Sif Ingadóttir .
" Bæði var það til að sýna að við ætluðum að gera þetta , að þetta væri ekki bara grín þó auðvitað sé innbyggð írónía í því að blanda svona ólíkum hlutum saman þá var ekki meiningin að hafa þetta grín .
" Arnar segir stöðuna þá að verið sé að vinna í listrænni hlið myndarinnar , fjármagnið sé ekki komið og þ.a.l. engin trygging fyrir því að af kvikmyndinni verði .
– En ef af þessu verður þá verður myndin bæði sýnd á Íslandi og Indlandi , ekki satt ? " Já , það er algjörlega planið , " svarar Arnar og ef allt gangi upp muni myndin hafa bæði skírskotun til evrópsks , listræns markaðar og hindí-markaðar .
www.loveoutlaw.com Úr ferilsskránni Frá Reykjavík til Mumbai Arnar Sigurðsson er með MA-gráðu í kvikmyndaframleiðslu frá Goldsmiths-lista- og hönnunarskólanum sem heyrir undir Lundúnaháskóla .
Hann nam einnig bókmenntafræði í Háskóla Íslands og háskólann í Buenos Aires í Argentínu .
Í Mumbai á Indlandi vann hann við kvikmyndagerð og með fjöllistahópnum Camp ( sjá www.camputer.or g ) .
Hann hefur dvalið erlendis að mestu undanfarin tíu ár en eftir að hann sneri aftur til Íslands hefur helsta verkefni hans verið Klapp ( sjá klapp.is / ) sem er e.k. samvinnufélag kvikmyndagerðarfólks .
Arnar gerir út vefsíðuna otraluna.com .
