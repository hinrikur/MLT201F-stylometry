Þess var minnst í Los Angeles fyrir viku að 20 ár eru liðin frá því að einhverjar mestu óeirðir seinni tíma brutust út í Bandaríkjunum .
Óeirðirnar hófust 29. apríl 1992 þegar kviðdómur eingöngu skipaður hvítum mönnum sýknaði fjóra lögreglumenn , sem hafði verið stefnt fyrir líkamsárás á blökkumanninn Rodney King , og stóðu í sex daga .
Mörg hundruð þúsund manns streymdu út á götur í suðurhluta borgarinnar .
Ofbeldi varð allsráðandi , eldar loguðu um allt og fólk lét greipar sópa .
Í stórum hlutum borgarinnar ríkti stríðsástand og lögreglan réð ekki við neitt .
Það var ekki fyrr en á fjórða degi þegar herinn var sendur á vettvang að tókst að koma á reglu .
Þá höfðu mörg þúsund manns særst .
Þegar upp var staðið höfðu 53 látið lífið og tjónið nam einum milljarði dollara .
Mót gatnanna Florence og Normandie voru að segja má þungamiðja óeirðanna .
Í ofbeldisöldunni má finna bæði ódæðisverk og hetjudáðir .
Að kvöldi fyrsta dags óeirðanna stytti vörubílstjórinn Reginald Denny sér leið um gatnamótin með hlass af sandi .
Hann var rifinn út úr bíl sínum og gengu árásarmennirnir í skrokk á honum .
Árásin náðist á mynd og var sýnd beint í sjónvarpinu .
Fjórir einstaklingar , sem voru að horfa á óeirðirnar í sjónvarpinu , komu Denny til hjálpar .
Þegar hann komst til meðvitundar skreið hann upp í vörubílinn og ók af stað .
Fór þá einn þeirra , sem komu honum til hjálpar , upp í bílinn hjá honum , tók við stýrinu og kom honum á sjúkrahús .
Höfuðkúpa hans reyndist brotin á 91 stað .
Myndbandsupptaka lék stóran þátt í Rodney King-málinu .
Árásin á King átti sér stað rúmu ári fyrr , 3. mars 1991 .
Lögreglan í Los Angeles stöðvaði hann eftir eltingaleik um götur og þegar hann lét ekki að stjórn réðust þeir ítrekað á hann og notuðu stuðbyssu .
Árásin á King hefði sennilega aldrei komist í fréttir ef íbúi í nágrenninu hefði ekki tekið mynd af barsmíðunum út um gluggann hjá sér .
Þegar þær bárust fjölmiðlum og voru sýndar um öll Bandaríkin reis upp alda mótmæla .
Hún var þó ekkert í líkingu við viðbrögðin við sýknudómnum .
Þegar óeirðirnar brutust út kom King fram í viðtali , biðlaði til þátttakendanna í óeirðunum að láta staðar numir og spurði : " Getur okkur ekki komið saman ? " King hefur barist við eiturlyfjafíkn og oft komist í kast við lögin á þeim 20 árum , sem liðin eru .
Nú hefur hann skrifað bók , sem kom út samhliða því að menn minnast óeirðanna .
Hann segir að kynþáttafordómar séu enn til staðar .
" Það verða alltaf einhvers konar kynþáttafordómar , " sagði hann .
" En það er okkar , íbúanna í þessu landi , að horfa aftur og líta til alls þess sem hingað til hefur áunnist .
" King var einnig spurður um tilfinningar sínar í garð lögregluþjónanna , sem réðust á hann .
" Ég hef fyrirgefið þeim vegna þess að Bandaríkin hafa fyrirgefið mér svo margt og gefið mér svo mörg tækifæri .
Maður á að fá annað tækifæri og ég fékk annað tækifæri .
" Margt hefur breyst frá óeirðunum fyrir 20 árum , en mörg af sömu vandamálunum eru þó viðvarandi .
Margir hafa bent á að morðið á Trayvon Martin , svörtum unglingi , sem var skotinn til bana í Flórída fyrr á árinu þegar hann var óvopnaður á gangi , sýni að vandinn sé enn til staðar .
Orðspor lögreglunnar í Los Angeles hefur batnað til muna síðan 1992 , en félagslegi vandinn í suðurhluta Los Angeles liggur djúpt .
24% atvinnuleysi er til marks um það og er meira að segja hærra en fyrir 20 árum , en ástandið er sem betur fer ekki jafn eldfimt og þá .
Allt var brunnið Sykurmolarnir voru á tónleikaferð um Bandaríkin vorið 1992 og að kvöldi 29. apríl þegar óeirðirnar brutust út í Los Angeles sat hljómsveitin á hótelbar í borginni og ætlaði að horfa á sjálfa sig í útsendingu í þætti Arsenio Hall , sem þá var einn vinsælasti þáttastjórnandi Bandaríkjanna , þar sem hún átti að leika lagið Hit af plötunni Stick Around for Joy .
Lagið hafði verið tekið upp fyrir þáttinn fyrr um daginn .
Eftir upptökuna var deilt um það hvort hljómsveitin ætti að vera um kyrrt eða fara á hótelið vegna spennunnar í loftinu .
Utan að sér heyrðu hljómsveitarmeðlimir tæknimann segja : " Það er byrjað fyrir alvöru .
" " Allir töluðu um að þetta yrði okkar stóra breik , " segir Einar Örn Benediktsson , meðlimur hljómsveitarinnar , í samtali við Sunnudagsmoggann , þegar hann rifjar upp þennan dag fyrir 20 árum .
" Þegar við byrjuðum að horfa á útsendinguna voru óeirðirnar komnar á fullt .
Við höfðum útsýni yfir Los Angeles og sáum eldana nálgast hótelið og í sjónvarpinu var alltaf verið að skipta yfir á fréttirnar .
Allt í einu segir kona í hópnum : Þarna er gatan mín .
" Óhætt er því að segja að frammistaða Sykurmolanna hjá Arsenio Hall hafi horfið í skuggann á óeirðunum .
Daginn eftir vaknaði hljómsveitin snemma til að fara út á flugvöll .
" Á leiðinni sáum við að allt var brunnið , brotnar rúður og innkaupakerrur um allt , " segir Einar Örn .
" Þar sem við erum stopp á rauðu ljósi með bílana fulla af hljóðfærum ekur jeppi upp að hliðinni á okkur með allar rúður niðri , í honum vígalegir menn með bláa klúta , sem voru einkennismerki Crips-gengisins , og aftur í sé ég að situr gaur með uppspennta haglabyssu .
Ég segi við félagana : Horfið hvorki til hægri né vinstri , horfið bara beint áfram .
Svo kom grænt , við héldum áfram og þetta leið hjá , en þarna hefði verið auðvelt að ná nokkrum Íslendingum .
" 