Straumur ferðamanna til Íslands má nú heita skefjalaus .
Yfir sumartímann streyma ferðamenn á helstu staði án nokkurs eftirlits , skipulags eða öryggisráðstafana .
Landið er fótum troðið og ráðstafanir til náttúruverndar veikburða og fálmkenndar .
Ferðamenn álpast út í hverina á Geysisvæðinu og skaðbrenna .
Hætta sér út á blábrún fossa og kletta .
Öryggi er ábótavant .
Verr hefði getað farið í Dyrhóley í vikunni .
Önnur slys vofa yfir .
----- Á sama tíma er efnt til herferðar til að lengja ferðatímabilið og fá ferðamenn hingað yfir vetrartímann .
Í þeim hópi eru þeir sem tjalda uppi á jöklum um hávetur .
Um slíkar ferðir gilda engar reglur , engar tryggingar , aðeins máttlaust mjálm um að fara varlega og hlusta á veðurspárnar sem eru oftast á íslensku .
Í apríl í fyrra skaut gestrisið fólk skjólshúsi yfir hjólreiðapar sem örmagnaðist skammt frá Gljúfrasteini .
Parið hafði þá hjólað frá Keflavíkurflugvelli og stefndi á Landmannalaugar ! Enginn hafði sagt þeim að veður gætu verið válynd á Íslandi fram eftir öllu sumri .
----- Fyrir fáeinum árum þótti tíðindum sæta að þeir ferðamenn sem til landsins komu voru jafnmargir og landsmenn sjálfir .
En náttúra landsmanna hefur ekki náð að halda í við náttúru landsins sem á þessu ári dregur líklega til sín um 800 þúsund ferðamenn .
Þessu hafa landsmenn fagnað á ári hverju og stjórnmálamenn og ýmsir forystumenn talað um " ferðaiðnaðinn " sem einn af undirstöðuatvinnuvegum þjóðarinnar .
Orðnotkunin bendir til þess að þeir sem þannig tala líti frekar á ferðaþjónustu sem niðursuðuiðnað en þjónustu sem byggir allt sitt á náttúru landsins .
Þessi talsmáti er kannski skiljanlegur því ferðamál heyra undir ráðuneyti iðnaðar með virkjunum , áli og sæstrengjum .
----- Vér óskum oss ekki annars lands fegurra eða betra .
En hins óskum vér , að oss auðnist að gera þetta heimkynni vort enn fegurra og enn betra .
Þannig mælti Kristján Eldjárn af djúpri væntumþykju til landsins .
Og hvert stefnir nú ? ----- Skemmtiferðaskip munu koma með hátt í hundrað þúsund ferðamenn til Íslands í sumar .
Einn tiltekinn dag , 18. júní , munu sex skemmtiferðaskip taka höfn og með þeim að minnsta kosti átta þúsund ferðamenn .
Stór hluti þeirra fer í dagsferð , flestir Gullna hringinn .
Til að flytja fólkið sem kemur með skemmtiferðaskipunum einum þarf líklega um tvö hundruð rútur .
Minnir það óneitanlega á niðursuðu þótt geymsluþolið sé kannski annað .
----- Allt þetta fólk sem hingað streymir í sakleysi sínu til að skoða íslenskar náttúruperlur veit ekki að það er jafnt og þétt að troða á íslenskri náttúru án þess að leggja nokkuð af mörkum til þess að vernda eða viðhalda .
Gjaldið sem ferðamennirnir greiða rennur nefnilega til ferðaþjónustufyrirtækjanna sem ekki hafa hingað til viljað fallast á að greiða fyrir þessa náttúruskoðun .
----- Þó hafa þessi ferðaþjónustufyrirtæki góðfúslega bent á að eigendum náttúruperla væri í lófa lagið að setja upp salernisaðstöðu og innheimta gjald af ferðamönnum fyrir að sinna þeim náttúrulegu þörfum sem þar eiga við .
Þannig er náttúru gert mishátt undir höfði eftir því hvar rætur hennar liggja .
Nú er rétt að skjóta því inn í þetta bréf að útgefandinn sem það ritar og talsmaður Kerfélagsins , einnar af náttúruperlum landsins , eru tengdir þeim böndum sem ekki verða nánari .
Er lesendum bent á þetta til öryggis svo þeir tumbi ekki niður í þá vök að trúa því sem hér er sagt gagnrýnislaust .
Gott væri að lesendur létu " náttúruna njóta vafans " , svo notað sé gullaldarmál umhverfisráðherrans .
Mun þá hver og einn gera upp við sig hvaða náttúra á í hlut .
----- Samtök í ferðaþjónustu og stjórnvöld hafa um langt árabil brugðist því hlutverki sínu að samræma aðgerðir til verndar íslenskri náttúru .
Þess í stað hefur verið efnt til markaðsherferða þar sem hvatt hefur verið til enn frekari komu ferðamanna án þess að sinna að nokkru marki því verndarstarfi sem óhjákvæmilega verður að fylgja auknum straumi ferðamanna .
Ferðaþjónustan rekur upp ramakvein ef náttúra landsins lætur á sér kræla ; sú sama náttúra og dregur til sín ferðamennina .
Þegar brúin yfir Múlakvísl lét undan sendu þessir aðilar út neyðarkall vegna þess að varfærnir verkfræðingar hjá Vegagerðinni vildu ekki lofa nýrri brú upp í ermina á sér .
Heldur var það neyðarkall neyðarlegt .
----- Í ferðaþjónustunni er sem betur fer upp til hópa úrræðagott fólk sem skilur enn það grundvallarsjónarmið allra viðskipta að bjarga sér sjálfur .
Gott dæmi um slíkt fyrirtæki er Bílaleiga Akureyrar .
Þegar brúin yfir Múlakvísl lét undan sendi bílaleigan ekki út neyðarkall heldur gripu starfsmenn til sinna ráða .
Komið var fyrir bílaleigubílum beggja vegna fljótsins og fólki ekið Fjallabak eða yfir Múlakvíslina þar sem nýr bíll beið .
Starfsfólk Bílaleigu Akureyrar sá ný tækifæri , ný ævintýri og aukin viðskipti á næstu árum .
----- Nýlega steig fram einn fulltrúi ferðaþjónustunnar og tilkynnti að ótækt væri hversu seint Vegagerðin opnaði hálendisvegina .
Hann bar sig aumlega : " Hvernig eigum við að geta skipulagt ferðirnar þegar Vegagerðin opnar vegina allt of seint og ekki alltaf á sama tíma ? " Já , hvernig skyldi standa á því að hálendisvegirnir eru í misjöfnu ástandi þegar vor og sumar ganga í garð ? Hefur þetta fólk ekki heyrt talað um frost , snjó , aurbleytu ? Þeir fuglar sem svo kvaka láta sig náttúruna engu varða .
----- Hvarvetna í heiminum er þeirri aðferð beitt að innheimta kurteislegt gjald af ferðamönnum sem heimsækja náttúruperlur .
Allir Íslendingar sem ferðast hafa til annarra landa þekkja þessa aðferð og greiða möglunarlaust aðgangseyri .
Hvers vegna skyldi þurfa að finna upp aðra aðferð á Íslandi ? Fyrir fáeinum árum var gerð athugun á viðhorfi ferðamanna til slíkrar gjaldtöku .
Yfir níutíu prósent ferðamanna kváðust fylgjandi því að greiða hóflegan aðgangseyri .
Hvaða land ætlar ferðaþjónustan að sýna ferðamönnum eftir fáein ár með þessu áframhaldi ? Sundurtraðkað drullusvað við Gullfoss og Geysi ? ----- Hvað er athugavert við það að þeir sem valda áníðslu og sliti á landi greiði fyrir þær endurbætur sem gera þarf vegna þeirrar notkunar ? Er ekki eðlilegast að þeir sem heimsækja þessa staði greiði fyrir það ? Þannig verður starfsemin sjálfbær .
Gjald fyrir heimsóknir á fjölsótta ferðamannastaði þyrfti ekki að vera hátt , aðeins sambærilegt því sem tíðkast í öðrum löndum .
Þrjú til fimm hundruð krónur eftir því hvaða staður á í hlut .
----- Ætla mætti að helsti eigandi náttúruperla á Íslandi , ríkið sjálft hefði forgöngu um nýja skipan þessara mála .
Það hefur ríkisvaldið ekki gert og ekki heldur samtök ferðaþjónustunnar .
Sumum sem tilheyra ríkinu er þó nóg boðið .
Þjóðgarðsvörður á Þingvöllum vill nú að þjóðgarðurinn fái hluta af þeim 120 milljóna tekjum sem köfunarfyrirtæki fá fyrir að selja aðgang í gjána Silfru á Þingvöllum .
Hlýtur það ekki að teljast eðlilegt ? Þjóðgarðsvörður hefur búið til málamyndaþjónustu til að réttlæta þessa sjálfsögðu gjaldtöku .
Auðvitað er rétt að þúsundir innlendra og erlendra kafara greiði fyrir þá ánauð sem þeir valda á Þingvöllum .
Á sínum tíma setti þjóðgarðsvörðurinn einnig fram hugmyndir um aðgangseyri inn í þjóðgarðinn en mætti andstöðu og hvarf frá þeim hugmyndum .
Í staðinn setti hann upp gjaldskyld salerni .
Hættið þessum látalátum .
Þvaggjaldið í þjóðgarðinum og gjaldið í Silfru eru ekkert annað en dulbúinn aðgangseyrir .
----- Fyrrverandi ferðamálastjóri , Magnús Oddsson , gerði fyrir nokkrum árum ágæta úttekt um þessi mál fyrir íslensk stjórnvöld .
Ekki verður séð að mikið mark hafi verið tekið á athugun þessa reynda ferðmálafrömuðar .
Fyrir fáeinum vikum ritaði Magnús merka grein hér í Morgunblaðið um stöðu þessara mála nú .
Þar spyr Magnús : " Er öllum innlendum og erlendum aðilum heimilt að gera út á íslenska náttúru í atvinnuskyni um alla framtíð , hvort sem er í þjóðareign , eða einkaeign án skilyrða ? Sé svarið já og sátt um það þarf ekki að velta því meira fyrir sér .
Sé svarið á hinn bóginn nei þarf sem allra fyrst að móta í samvinnu allra aðila það fyrirkomulag sem á að gilda um þessi afnot .
" ----- Markmið ferðaþjónustunnar er að ferðamenn verði tvær milljónir árið 2020 .
Um þetta véla samtök í ferðaþjónustunni , umhverfisráðuneyti , iðnaðarráðuneyti , Umhverfisstofnun , Ferðamálaforstofa og fjölmargir aðrir .
Má ekki beina því til þeirra allra að fara nú frekar að hætti indíánanna sem vissu að því klókari sem þú ert því færri spor skilur þú eftir þig ? Eða vilja þeir frekar halda áfram einbeittri för sinni um Afglapaskarð ? 