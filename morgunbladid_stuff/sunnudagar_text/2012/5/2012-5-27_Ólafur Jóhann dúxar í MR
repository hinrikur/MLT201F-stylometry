Ég stefndi ekki sérstaklega að því að slá neitt met enda varð mér ekki ljóst fyrr en allra síðustu daga hvert stefndi , " sagði Ólafur Jóhann Ólafsson sem brautskráðist frá Menntaskólanum í Reykjavík á þessum degi fyrir þrjátíu árum með hæstu aðaleinkunn sem gefin hafði verið í sögu skólans frá því að tugakerfið var tekið upp , 9,67 .
" Enginn nær góðum árangri nema að hafa mjög góða kennara og vil ég ekki síst þakka þeim þennan árangur , " sagði Ólafur Jóhann ennfremur við Morgunblaðið en hann sló 25 ára gamalt met Jónatans Þórmundssonar lagaprófessors sem hlaut meðaleinkunnina 9,66 á sínum tíma .
Við skólaslitaathöfn MR , sem fram fór í Háskólabíói , tók Ólafur Jóhann á móti verðlaunum fyrir ágætisárangur í eðlisfræði , dönsku , sagnfræði , stærðfræði og þýsku , hlaut gullpenna úr Gullpennasjóði fyrir ritgerðarsmíð og auk þess verðlaun fyrir að vera með hæstu aðaleinkunn skólans og á stúdentsprófi .
Lokaveturinn í MR var Ólafur Jóhann formaður listafélags skólans en á vegum þess voru meðal annars haldnir tónleikar , bókmenntasamkomur og gerð kvikmynd um Menntaskólann í Reykjavík .
Í samtalinu í Morgunblaðinu , daginn eftir útskriftina , kom fram að Ólafur kunni mjög vel við sig í MR og " vill að hann verði varðveittur sem best í sinni mynd í öllu því umróti sem á sér stað á vorum dögum " .
Ennfremur kom fram að Ólafur Jóhann hefði fengið styrk til náms við Brandeis-háskólann í Boston og hugðist hann halda þangað um haustið til að nema eðlisfræði og stærðfræði næstu þrjú árin .
Ólafur Jóhann lauk prófi frá Brandeis-háskólanum 1985 og hefur sem kunnugt er ílenst í Bandaríkjunum .
Hann gegndi ýmsum störfum hjá Sony-fyrirtækinu frá 1986 , þar á meðal lykilstöðum , og er nú ráðgjafi hjá Time Warner .
Ólafur Jóhann er ekki síður kunnur fyrir ritstörf sín en hann hefur um árabil verið í hópi söluhæstu rithöfunda þjóðarinnar .
Fyrsta bókin , smásagnasafnið Níu lyklar , kom út árið 1986 þegar Ólafur Jóhann var aðeins 24 ára .
Af öðrum bókum hans má nefna Fyrirgefningu syndanna , Slóð fiðrildanna og Höll minninganna .
Þá hefur hann skrifað leikritin Fjögur hjörtu og Sniglaveisluna .
Kvikmyndarétturinn á Slóð fiðrildanna hefur verið seldur til Hollywood .
Ólafur Jóhann á ekki langt að sækja skáldgáfuna en hann er sonur Ólafs Jóhanns Sigurðssonar ( 1918-1988 ) , sem var einn ástsælasti rithöfundur þjóðarinnar á sinni tíð , og eiginkonu hans , Önnu Jónsdóttur .
Ólafur Jóhann er kvæntur Önnu Ólafsdóttur og eiga þau tvö börn .
Met Ólafs Jóhanns stóð ekki nema eitt ár en vorið 1983 brautskráðist Gylfi Zoëga frá MR með aðaleinkunnina 9,68 .
Það met sló Jóel Karl Friðriksson árið 1999 , þegar hann gerði sér lítið fyrir og hlaut 9,88 .
Eyvindur Ari Pálsson bætti um betur þegar hann náði 9,89 árið 2003 og núverandi met á Höskuldur Pétur Halldórsson en hann fékk 9,90 í aðaleinkunn á stúdentsprófi árið 2005 .
Lauk stúdentsprófi á hálfu þriðja ári Fleiri framhaldsskólanemar náðu eftirtektarverðum árangri vorið 1982 en við hlið viðtalsins við Ólaf Jóhann í Morgunblaðinu er rætt við Friðrik Skúlason sem var þá að ljúka stúdentsprófi frá Menntaskólanum við Hamrahlíð á tveimur og hálfu ári .
Var sá árangur án fordæmis .
Í samtalinu kvaðst Friðrik ekki hafa séð ástæðu til að dvelja lengur við menntaskólanám , heldur viljað hraða námi sínu svo hann gæti byrjað í tölvufræðinámi við Háskóla Íslands þá um haustið .
" Ég hefði viljað létta á takmörkunum á hámarkstímafjölda og hafa skólakerfið opnara og frjálsara en það er , " sagði Friðrik .
Hann lauk 136 einingum í skólanum og hlaut bókaverðlaun fyrir ágætan árangur í tölvunarfræði og skyldum greinum en um 80% einkunna hans voru A. orri@mbl.is 