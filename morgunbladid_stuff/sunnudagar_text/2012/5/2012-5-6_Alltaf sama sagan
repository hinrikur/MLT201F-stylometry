Á tímabili fjölluðu flestar glæpasögur sem maður las um konur sem voru beittar ofbeldi .
Ósjálfrátt fór maður að gera ráð fyrir að þetta yrði þráðurinn í hverri nýrri glæpasögu sem maður fékk í hendur – og yfirleitt var það þannig .
Svo uppgötvuðu glæpasagnahöfundarnir að þetta efni væri orðið full togað og teygt og þá urðu börn og kynferðisofbeldi gegn þeim að aðalumfjöllunarefni þeirra .
Eftir lestur á tugum slíkra bóka var maður orðinn ansi þreyttur á efninu en fékk um leið samviskubit því auðvitað voru höfundarnir að skrifa um alvarlegt málefni – en þeir voru eiginlega bara allir að segja sömu söguna .
Svo viku glæpasagnahöfundarnir frá börnunum og sneru sér að öðrum fórnarlömbum : innflytjendum .
Um daginn kom inn á mitt borð ný glæpasaga eftir Söru Blædel .
Kynning á henni er á þá leið að lík finnst af stúlku í Holbækfirði .
Svo segir í káputexta : " Stúlkan er af erlendu þjóðerni og strax kviknar sá grunur að um heiðursmorð sé að ræða .
" Um leið slokknaði áhugi minn því ég er búin að lesa fjölda erlendra sakamálasagna sem fjalla um svipað efni .
Og þar sem glæpasögur eru formúlukenndar verður framvindan afar kunnugleg .
Ég lagði bók Blædel frá mér og fann mér aðra bók að lesa , ekki glæpasögu .
Glæpasögur flæða á markaðinn , en maður er orðinn dulítið þreyttur á þeim og fagnar þess vegna að fá bækur eins og nýjustu ljóðabók Gyrðis Elíassonar , sem geymir mikinn gæðaskáldskap , og svo bók Óttars Guðmundssonar um raskaðar hetjur Íslendingasagna .
Engin tímasóun að lesa þær .
