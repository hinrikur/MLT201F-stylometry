Einar Jóhannesson hefur um langt árabil verið í hópi fremstu hljóðfæraleikara þessa lands .
Nú líður að því að hann víki úr sæti leiðara klarínettudeildar Sinfóníuhljómsveitar Íslands enda þótt hann komi til með að starfa áfram við hljómsveitina í eitt ár eða tvö .
Texti : Orri Páll Ormarsson orri@mbl.is Mynd : Kjartan Þorbjörnsson golli@mbl.is Ég segi bara eins og Mark Twain : Fregnir af andláti mínu eru stórlega ýktar , " svarar Einar Jóhannesson klarínettuleikari kíminn þegar ég ámálga viðtal við hann af því tilefni að ég hef heyrt að Einar sé að segja skilið við Sinfóníuhljómsveit Íslands eftir áratuga starf .
Hið rétta í málinu er að hann er vissulega farinn að hugsa sér til hreyfings en mun þó verða áfram í hljómsveitinni í eitt ár til viðbótar hið minnsta , mögulega tvö .
" Þessi saga hefur flogið merkilega víða , " segir Einar , þegar fundum okkar ber saman í Hörpunni .
" Ég var í London um daginn og þar kom til mín maður og sagði : Jæja , svo þú ert bara að hætta .
" Vinnureglur sinfóníuhljómsveitarinnar kveða á um að leiðarar einstakra deilda víki sæti fljótlega eftir að þeir verða sextugir en þeim áfanga náði Einar í hittiðfyrra .
Í mörgum tilvikum hafa menn þó starfað áfram í hljómsveitinni í einhvern tíma á eftir , færa sig bara niður um sæti , eins og sagt er .
Þegar stjórnendur hljómsveitarinnar fóru að nefna þetta við Einar hafði hann ekki áform um annað en að segja alfarið skilið við hljómsveitina .
Leitin að eftirmanni hans stendur á hinn bóginn ennþá yfir og fyrir vikið var hugur Einars kannaður til þess hvort hann gæti mögulega starfað áfram , að minnsta kosti næsta vetur .
Hann féllst á það en veit ekki á þessari stundu hvort það verður sem leiðari klarínettudeildarinnar eða sem hægri hönd nýs leiðara .
" Vonandi tekst þeim þó að finna arftaka minn sem fyrst .
" Miklar breytingar í tréblástursdeildinni Það hefur líka sitt að segja að Sigurður I. Snorrason , jafnaldri og félagi Einars í klarínettudeildinni , hverfur á braut í sumar og mönnum mun hafa þótt verra að missa þá báða í einu .
Þá eru Daði Kolbeinsson , leiðari óbódeildar , og Rúnar Vilbergsson , leiðari fagottdeildar , einnig að víkja sæti í sumar , þannig að miklar breytingar eru framundan innan tréblástursdeildarinnar .
Daði og Rúnar munu þó starfa áfram með sveitinni .
Einar er alls ekki ósáttur við þessar lyktir mála en veltir eigi að síður fyrir sér hvort téðar reglur séu orðnar úreltar .
" Eflaust hafa reglurnar átt við þegar þær voru settar en margt hefur breyst á undanförnum áratugum , sextíu ár eru enginn aldur í dag .
Vilji menn hætta þegar þeir eru komnir á þennan aldur er sjálfsagt að leyfa þeim það en langi þá að halda áfram eiga þeir að geta gert það líka .
Satt best að segja brá mér svolítið þegar farið var að ræða þetta við mig .
Ég er enn í fullu fjöri og á margan hátt sterkari hljóðfæraleikari núna en ég var fyrir tíu árum , listrænt þor hefur aukist , ef eitthvað er .
En reglur eru reglur og stjórnendur hljómsveitarinnar verða vitaskuld að framfylgja þeim .
" Enda þótt Sinfóníuhljómsveit Íslands hafi verið snar þáttur í lífi Einars um langt árabil leggst aðskilnaðurinn hreint ekki illa í hann .
" Því meira sem ég hugsa um þetta þeim mun betur leggst það í mig .
Það er á margan hátt ágætt að losna undan þessari stöðugu rútínu og óstöðvandi undirbúningi nýrra verka , sem hvílir á herðum hljóðfæraleikaranna .
Það getur verið erfitt að sinna öðrum hugðarefnum með því .
Frelsi mitt mun með öðrum orðum aukast .
" Einar kennir við Listaháskóla Íslands og á næsta ári eru áform um að hann sinni gestakennslu við sinn gamla skóla , Royal College of Music í Lundúnum .
" Ég mun örugglega halda áfram að kenna – í hófi .
Kennslan er mjög heillandi starf en hún um leið bindandi .
Ég hef aldrei verið færibandakennari , lít á hvern nemanda sem heim út af fyrir sig .
Þess vegna vil ég alls ekki taka of mikla kennslu að mér .
Maður gerir ekkert á öðru brjóstahaldinu , eins og vinur minn Jón Kr. Ólafsson söngvari á Bíldudal er vanur að segja .
" Hann kímir .
Undanfarin fimmtán ár hefur Einar starfað með sönghópnum Voces Thules og hlakkar til að hafa meiri tíma til að sinna söngnum .
" Voces Thules hefur verið á heilmikilli siglingu og alltaf að finna ný verkefni , bæði aftan úr öldum og í samtímanum .
Tónlist miðalda og nútímatónlist mætast mjög farsællega .
Við höfum líka verið að smá-bæta við okkur hljóðfærum og ég er til dæmis farinn að spreyta mig á miðaldaóbói , shawm , sem er virkilega skemmtilegt eftir fimmtíu ár á klarínettunni .
Útkoman er afar skrautleg , " segir Einar hlæjandi .
Nálægt manns innstu hjartarót Hann byrjaði að syngja barn að aldri hjá Róbert Abraham Óttóssyni og síðar Ingólfi Guðbrandssyni .
" Röddin er svo nálægt manns innstu hjartarót .
Því meira sem maður syngur þeim mun betri tökum nær maður á því merkilega hljóðfæri .
Röddin er líka eins og barómet á andlega líðan manns .
Það er vonlaust að fela vanlíðan í söng .
Þá er ekki um annað að ræða en rífa sig upp á hárinu , eins og Munchausen forðum , " segir Einar og bætir við að það sé sennilega engin tilviljun að söngvarar hlæi svona mikið – og hátt .
Spurður hvers vegna hann hafi tekið klarínettuna fram yfir sönginn á sínum tíma hugsar Einar sig um stutta stund .
" Hljóðfæraleikur heillaði mig af einhverjum ástæðum meira en söngur .
Ég byrjaði ungur að læra á allskonar flautur og menn fundu að ég átti auðvelt með blásturinn .
Hann varð mitt fag .
Hins vegar endaði ég í slagsmálum við fiðluna .
" Einar er einn af stofnfélögum Blásarakvintetts Reykjavíkur og hefur starfað með hópnum í þrjá áratugi við góðan orðstír .
Um tíma leit út fyrir að kvintettinn væri í andarslitrunum en Einar staðfestir að hann sé að ná vopnum sínum á ný .
" Benni [ Bernharður Wilkinson flautuleikari ] flutti til Færeyja fyrir nokkrum árum og Hafsteinn [ Guðmundsson fagottleikari ] er að draga sig í hlé .
Fyrir vikið hefur kvintettinn legið í láginni .
Nú erum við hins vegar búnir að fá Hallfríði Ólafsdóttir flautuleikara til liðs við okkur – það er engin venjuleg manneskja – og erum að svipast um eftir fagottleikara .
Það bendir því allt til þess að Blásarakvintett Reykjavíkur sé að ganga í endurnýjun lífdaga , " segir Einar en auk hans eru Daði Kolbeinsson óbóleikari og Jósef Ognibene hornleikari á sínum stað .
Fjöldi verka hefur verið saminn fyrir Einar gegnum tíðina og ekkert lát er á því .
Núna eru a.m.k. þrjú verk í smíðum .
" Sveinn Lúðvík Björnsson er að skrifa fyrir mig einleikskonsert sem vænatnelga verður frumfluttur í Hörpu á næsta ári .
Þá er Hafliði Hallgrímsson að endurskrifa konsert fyrir mig og fulla sinfóníuhljómsveit .
Loks er Mist Þorkelsdóttir að semja fyrir mig klarínettukvintett .
" Hljómburður framar öllum vonum Fyrsta starfsári Sinfóníuhljómsveitar Íslands í nýju heimkynnunum , Hörpu , er að ljúka .
Einar segir húsið hafa staðið undir væntingum – og rúmlega það .
" Það var ákaflega skrítið að fylgjast með byggingu þessa húss .
Þrátt fyrir hrun héldu menn alltaf áfram að bæta við spýtu og spýtu .
Samt þorði maður varla að vona að húsið yrði á endanum til .
Þetta fyrsta ár hérna hefur verið algjört ævintýri .
Harpan er stórt hús sem erfitt er að annast og margvísleg mál hafa komið upp sem þurft hefur að leysa .
Það er bara eðlilegt .
Aðalatriðið er að allir hafa haft skilning á því .
Það sem að okkur snýr er fyrst og síðast glíman við hljómburðinn og sú glíma hefur verið afskaplega ánægjuleg .
Ég veit að mönnum hættir oft til að grípa til efstastigslýsingarorða en sannleikurinn er eigi að síður sá að hljómburðurinn í Hörpunni er framar öllum vonum .
Við erum ennþá að læra inn á " fínessur " og " núansa " en það tekur alltaf tíma í nýjum sal .
Það hefur verið mikil áskorun fyrir hljómsveitina að máta sig inn í nýjan hljóm eftir slaginn í Háskólabíói eins og það ágæta hús var okkur annars kært .
" Einar segir Hörpuna tengja Sinfóníuhljómsveit Íslands betur við hið alþjóðlega hljómsveitanet .
Nú hafi hún sama tækifæri til að ná árangri og aðrar hljómsveitir í heiminum .
" Harpan og gæði hússins hafa spurst mjög hratt út .
Ég var í London og Berlín á dögunum og á báðum stöðum vissu menn af húsinu .
Vonandi verður það til þess að heimsóknum erlendra hljómsveita fjölgar , það skiptir miklu máli fyrir okkur .
Ég vona að sama skapi að Sinfóníuhljómsveit Íslands fari að geta ferðast aftur en hún hefur ekki farið utan eftir hrun .
Fyrirhuguð er ferð til Washington á næsta ári og vonandi er það bara byrjunin .
Það skiptir verulegu máli fyrir hljómsveit sem þessa að geta kynnt sig erlendis .
" Ógleymanlegar stundir með Rosdestevnskíj Einar hefur starfað undir stjórn margra mikilhæfra hljómsveitarstjóra .
Hann nefnir Finnann Petri Sakari fyrstan í því samhengi .
" Petri lyfti með átaki hljómsveitinni á hærra plan , þar sem hún hefur haldið sér síðan .
Hann var í senn þolinmóður og vinnusamur .
Annar Finni , Osmo Vänskä , tók við sprotanum af Petri en hans naut því miður ekki nægilega lengi við .
Sem betur fer er Osmo farinn að koma annað veifið aftur sem gestastjórnandi en hann er kominn í hóp allra fremstu hljómsveitarstjóra heims .
" Hann segir það líka mikið lán fyrir hljómsveitina að Rússinn Gennadíj Rosdestvenskíj skyldi falla fyrir henni á sínum tíma en hann gegnir nú stöðu aðalgestastjórnanda .
" Það hafa verið ógleymanlegar stundir að vinna með honum .
Það er ekki gott að lýsa því með orðum hvað gerir stjórnanda stórkostlegan en það er Rosdestvenskíj svo sannarlega .
Annars vegar er það skýr tónlistarhugsun og hins vegar ákveðið " authoritet " , ef mér leyfist að sletta , og sterkur persónuleiki .
Ef þessi skýrleiki og máttur eru til staðar þarf stjórnandinn í raun lítið sem ekkert annað að gera .
Vald manna af þessu tagi felur nánast í sér hugsanaflutning .
Annað dæmi um slíkan mann er spænski stjórnandinn Rafael Frühbeck de Burgos .
" Einar er ánægður með núverandi aðalhljómsveitarstjóra SÍ , Ísraelsmanninn Ilan Volkov .
" Hann hentar okkur mjög vel á þessum tímapunkti , í þessu húsi .
Volkov hefur ódrepandi áhuga og er mjög vinnusamur , auk þess að vera hugmyndaríkur og kröfuharður .
Hann veit sem er að hljómsveitin mun ekki taka framförum nema allir leggi sig 100% fram .
Við þurfum stöðugt að endurskoða okkur sjálf til að fylla út í þetta mikla hús og Volkov hefur mikinn metnað fyrir hönd hljómsveitarinnar .
" Það er ekki fyrir hvern sem er að standa á stjórnandapalli og fyrr á tímum var ekki óalgengt að þeir menn væru einráðir innan hljómsveita – eða því sem næst .
Einar segir þá tíma sem betur fer liðna en eftir standi að það þurfi mann með geysilega mikið vald til að standa á pallinum .
Mozart á pramma Auðvitað er það ekki alveg tímabært en Einar kveðst eigi að síður get kvatt Sinfóníuhljómsveit Íslands með " miklu þakklæti og elsku " , eins og hann kemst að orði .
Hann hafi fengið stórkostleg tækifæri með hljómsveitinni gegnum tíðina .
Spurður hvað standi upp úr kveðst Einar eiga vont með að gera upp á milli viðburða en nefnir þó tónleikaferð til Frakklands með Jean-Pierre Jaquillat heitnum , þar sem hann fékk tækifæri til að leika einleik í klarínettukonsert eftir Mozart , meðal annars á forláta pramma á stöðuvatni við borgina Nimes .
" Mér er minnisstætt hve ljúfar öldurnar gerðu hæga kaflann dásamlega vaggandi .
" Og enn er tími fyrir innlagnir í minningabankann .
Flytur Mozart með SÁ Næsta verkefni Einars Jóhannessonar er að leika einleik í klarínettukonsert Mozarts á tónleikum Sinfóníuhljómsveitar áhugamanna í Seltjarnarneskirkju á sunnudag kl. 17 .
Hann hlakkar til tónleikanna enda kveðst hann bera mikla virðingu fyrir hljómsveitinni og því starfi sem þar sé unnið .
" Það er nauðsynlegt að starfrækja svona hljómsveit hér á landi þar sem fólk sem sinnir að jafnaði öðrum störfum fær tækifæri til að taka fram hljóðfærin sín og glíma við ýmsar af perlum tónbókmenntanna .
Þegar ég var við nám í London á sínum tíma jók ég jafnt og þétt við mína föstu efnisskrá með því að leika einleik með áhugamannasveitum .
" Tónleikarnir hefjast á verkinu On hearing the first cuckoo in spring eftir Delius .
Þá syngur Selkórinn með hljómsveitinni harmljóðið Nänie eftir Brahms .
