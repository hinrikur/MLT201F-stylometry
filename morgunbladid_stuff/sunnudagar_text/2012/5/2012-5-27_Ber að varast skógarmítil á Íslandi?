Enda þótt skógarmítill fyrirfinnist á Íslandi hefur enn ekki verið staðfest að bakterían Borrelia burgdorferi , sem veldur Lyme-sjúkdómi hafi borist hér í menn .
Vegna hlýnandi loftslags og vaxandi skóglendis segja læknar þó vissara að hafa augun opin .
Dæmi eru um að Íslendingar hafi veikst alvarlega eftir að hafa verið bitnir af skógarmítli erlendis enda þótt menn greini á um hvort samhengi sé þar á milli .
Orri Páll Ormarsson orri@mbl.is Nokkrir Íslendingar hafa smitast af Lyme-sjúkdómnum en að sögn Más Kristjánssonar , yfirlæknis smitsjúkdóma á Landspítalanum , hafa þeir verið bitnir erlendis .
Borrelia burgdorferi-bakterían berst í menn eftir bit skógarmítils ( Ixodes ricinus í Evrópu , Ixodes scapularis og pacificus í Bandaríkjunum ) þegar hann nærist á blóði .
Skógarmítill fannst fyrst hér á landi á farfugli árið 1967 , samkvæmt upplýsingum frá Náttúrufræðistofnun Íslands .
Á síðari árum hefur hann fundist af og til og telur stofnunin að hann sé að öllum líkindum orðinn landlægur , enda hefur útbreiðslusvæði hans færst norður á bóginn með hlýnandi loftslagi .
Þar sem skógarmítill berst með farfuglum er ekki ólíklegt að hann hafi borist til landsins af og til í aldir en ekki fest rætur hér vegna óstöðugrar veðráttu og takmarkaðs skóglendis .
Lífshættir skógarmítils á Íslandi eru þó lítt kannaðir .
Enn sem komið er hefur ekki verið sýnt fram á að skógarmítillinn hafi skilyrði til að koma bakteríunni yfir í menn , að sögn Haraldar Briem sóttvarnalæknis .
Þetta kann að breytast ef veðurfar fer hlýnandi og skóglendi vex hér á landi og hvetur Már Kristjánsson fólk til árvekni .
" Eftir því sem skógur eykst á Íslandi breytist fána landsins og skilyrði fyrir skógarmítil batna .
Þar með mun útbreiðslan aukast og á einhverjum tímapunkti munu farfuglar bera hingað mítla sem eru sýktir .
Ég hvet fólk því til að vera á varðbergi .
Það er góð lýðheilsuráðstöfun , " segir Már .
Tengist útbreiðslu skóglendis Kjöraðstæður skógarmítils eru skógi vaxin svæði og dýralífið þar , ekki síst kanínur og mýs , sem sjá mítlinum fyrir blóði .
Á undanförnum þrjátíu árum hefur þessi sjúkdómur breiðst talsvert út og tengist það aukinni útbreiðslu skóglendis og villtra spendýra þar ásamt loftslagsbreytingum og aukinni útivist fólks með meiri frítíma , að því er fram kemur í greinargerð á vef landlæknisembættisins .
Lyme-sjúkdómurinn dregur nafn sitt af bænum Lyme í Connecticut í Bandaríkjunum , þar sem hann var fyrst greindur árið 1975 .
Árlega eru tilkynnt á bilinu þrjátíu til fjörutíu þúsund tilfelli í Bandaríkjunum einum en í Evrópu er sjúkdómurinn algengastur í Þýskalandi , Austurríki , Slóveníu , Svíþjóð , Finnlandi og Eystrasaltslöndunum .
Sjúkdóminn er einnig að finna staðbundið í Rússlandi , Kína og Japan .
Í seinni tíð hefur borið á honum í vaxandi mæli á Bretlandseyjum .
Yfirgnæfandi meirihluti tilfella greinist að sumri til enda er skógarmítillinn virkastur þá og fólk meira á ferli í skóglendi .
Már ráðleggur fólki sem ferðast um svæði þar sem skógarmítillinn er landlægur að fylgjast vel með húð sinni og barna sinna með tilliti til bits .
Vakni grunur um bit borgi sig að fjarlægja mítilinn sem fyrst ( leiðbeiningar má finna á netinu , td .
á slóðinni : http://www.cdc.gov / ticks / removing_a_tick.htm l ) ellegar leita til læknis , erfitt geti verið að greina Lyme-sjúkdóminn sé langt liðið frá biti .
Að sögn Más er almennt talið að ekki sé hætta á sýkingu fyrr en eftir að mítillinn hefur dvalið í húðinni í tólf til sextán klukkustundir .
Þetta á við um Evrópu en þessi tími mun vera lengri í Bandaríkjunum , um sólarhringur .
Roðinn dreifir sér í hring Eftir bit sem leiðir til sýkingar getur myndast húðroði ( erythema migrans ) sem dreifir sér í hring út frá bitinu .
Tekið getur þrjá til þrjátíu daga fyrir húðroðann að dreifa sér en hann getur orðið allt að tólf til fimmtán sm í þvermál .
Fljótlega getur farið að bera á þreytu , hita , hrolli og höfuðverk ásamt vöðva- og liðverkjum sem varað geta vikum saman .
Útbreidd sýki verður þegar bakterían dreifir sér um líkamann og sest að í húð , miðtaugakerfi , hjarta eða liðum .
Þetta getur gerst vikurnar eftir sýkingu ef ekki er gefin meðferð .
Venjulega gengur þó sýkingin yfir eftir einhverjar vikur eða mánuði þótt engin meðferð sé veitt .
Fyrir kemur að sýkingin valdi viðvarandi liðbólgum .
Sjaldgæfir fylgikvillar eru minnisleysi , síþreyta og hjartsláttartruflanir sem haldast þótt bakterían hafi verið upprætt .
Hvorki Haraldi né Má er kunnugt um að Lyme-sjúkdómur hafi dregið sjúkling til dauða .
Mótefnamæling í blóði Greining er venjulega gerð með mótefnamælingu í blóði , stundum í mænuvökva .
Mótefnin finnast oft ekki fyrr en nokkrum vikum eftir sýkingu .
Stundum er þó hægt að finna bakteríuna sjálfa í húðsýni frá húðroða .
Þá hafa líkur verið að því leiddar að vegna óljósra einkenna , sem átt geta við aðra sjúkdóma , kunni sjúkdómurinn að vera ofgreindur í mörgum tilvikum , segir í greinargerðinni á vef landlæknisembættisins .
Haraldur og Már segja að hér á landi sé fylgst grannt með sjúkdómum sem skógarmítlar gætu borið .
Borrelíósa eða Lyme-sjúkdómur er skráningarskyldur sjúkdómur á Íslandi og hefur verið það undanfarin tíu ár .
Skráningarskyldan þjónar þeim tilgangi að finna sjúkdóminn og kortleggja hugsanlega útbreiðslu hans hér á landi .
Sýklalyf eru gefin við Lyme-sjúkdómi .
Venjulega er gefið doxýcýklín , penicillín , amoxicíllín eða cefalósporín í tvær til fjórar vikur eftir alvarleika sjúkdómsins .
Ef sýkingin svarar ekki vel sýklalyfjameðferð þarf stundum að gefa bólgueyðandi lyfjameðferð .
Ekki er til bóluefni við Lyme-sjúkdómnum .
18 Mítilborin heilabólga Skógarmítill getur gert meiri usla en að valda lyme-sjúkdómnum í mönnum .
Mítilborin heilabólga ( Tick-borne encephalitis , TBE ) stafar af veirusýkingu sem leggst á miðtaugakerfið .
Sjúkdómurinn hefur færst í vöxt undanfarna þrjá áratugi og er að finna víða í Evrópu og Asíu .
Hann berst í menn þegar sýktir skógarmítlar bíta til að nærast á blóði .
Í Evrópu er sjúkdóminn einkum að finna í Austurríki , Þýskalandi , Suður- og Mið-Svíþjóð , Frakklandi ( Alsace-héraði ) , Sviss , Noregi , Danmörku , Póllandi , Rússlandi og víðar .
Sjúkdómsins hefur aldrei orðið vart á Bretlandseyjum eða á Íslandi .
Sjúkdómseinkenni , að því er fram kemur á vef landlæknisembættisins : Heilabólgan lýsir sér sem sjúkdómur sem kemur í tveimur hrinum .
Einkenni fyrri hrinunnar eru hiti , þreyta , höfuðverkur , vöðvaverkir og ógleði .
Einkenni seinni hrinunnar , sem koma 1-20 dögum eftir að sú fyrri gengur yfir , eiga rætur að rekja til sýkingar í miðtaugakerfi ( bólga í heila , mænu og heilahimnu ) .
Einkennin geta lýst sér sem höfuðverkur , krampar , lamanir og til lengri tíma í minnisleysi og geðröskunum .
Í Evrópu er dánartíðnin um 1% hjá þeim sem veikjast en mun fleiri geta fengið langvinn einkenni frá miðtaugakerfi .
Hægt er að forðast þessa sýkingu með því að nota mýflugnafælandi áburð og hyljandi klæðnað .
Engin sértæk meðferð er til en til eru bóluefni gegn sjúkdóminum sem nota má þar sem sjúkdómurinn er landlægur .
Kveðst hafa tapað heilsunni eftir mítilsbit Guðjón Egilsson smiður á Selfossi var bitinn af skógarmítli í Danmörku sumarið 2006 og hefur átt við mikla vanheilsu að stríða síðan sem hann er sannfærður um að sé bein afleiðing af bitinu .
Kvöldið eftir að Guðjón kom heim úr sumarfríi frá Danmörku í júlí 2006 varð hann var við útbrot á aftanverðum fótleggjum og leitaði til læknis .
Fékk hann þau svör að um smitsjúkdóminn Borreliu burgdorferi væri að ræða en hann getur valdið Lyme-sjúkdómnum .
Skrifaði læknirinn upp á sýklalyfið Kåvepenin , auk kláðastillandi lyfs sem heitir Atarax .
Við það hurfu útbrotin en komu aftur tveimur vikum síðar .
Leitaði Guðjón þá aftur til læknis og fékk lyfseðil fyrir öðru sýklalyfi , Doxytab .
Aftur hurfu útbrotin .
Guðjón segir heilsu sinni hafa hrakað töluvert eftir þessa meðferð .
Nokkrum mánuðum síðar fór hann að finna fyrir hjartaóþægindum og ónotum fyrir brjósti , auk þess sem bera fór á liðverkjum og þol og úthald hríðminnkaði .
Ekkert óeðlilegt kom fram við rannsókn hjá Hjartavernd og var Guðjóni í framhaldinu vísað á sérfræðing í smitsjúkdómum .
Þá voru liðnir fimmtán mánuðir frá bitinu .
Tók læknirinn blóðsýni úr Guðjóni og sendi til Danmerkur til rannsóknar .
Ekkert óeðlilegt kom fram .
Vegna slæmra verkja var Guðjón settur á Doxycyklin í einn mánuð .
Metinn óvinnufær Enn hrakaði heilsu Guðjóns sem hélt þó áfram að stunda sína vinnu .
Sumarið 2009 , þremur árum eftir bitið , gafst hann hins vegar upp og var í framhaldinu metinn óvinnufær af heimilislækni .
Þá var röðin komin að gigtarlækni að meðhöndla Guðjón .
Komst hann að þeirri niðurstöðu að hann væri með liðeinkenni vegna Lyme-sjúkdómsins og setti Guðjón í sterameðferð .
Af þeirri meðferð varð Guðjón mjög veikur og henni því hætt .
Þetta sumar , 2009 , fór Guðjón markvisst að safna upplýsingum um Lyme-sjúkdóminn enda gekk ekkert að endurheimta heilsuna , sama hvað var reynt .
Eftir að hafa lesið sér heilmikið til sannfærðist Guðjón um að hann hefði ekki fengið rétta læknismeðferð þegar hann var upphaflega greindur með Borreliu , auk þess sem hann hefði átt að fá mun stærri lyfjaskammt og eftirlit þegar bera fór á einkennum að nýju .
Guðjón komst að því að Borreliusýking er töluvert útbreidd í Evrópu og að sérstök stofnun í Augsburg í Þýskalandi , Borreliose , sérhæfir sig í greiningu hennar og Lyme-sjúkdómsins .
Hann segir lækna á hinum Norðurlöndunum senda sýni þangað og það hefði tvímælalaust átt að gera í hans tilfelli .
Ennþá sárþjáður Sneri hann sér næst til taugalæknis sem taldi Guðjón vera með mjög slæma gerð af Lyme-sjúkdómnum .
Var honum þá vísað til sérfræðings í smitsjúkdómum sem féllst á að meðhöndla hann með Ceftriaxone í skamman tíma .
Ekki dró sú meðferð úr verkjum sem voru nær óbærilegir , ekki síst í höndum og fótum .
Smitsjúkdómalæknirinn kvaðst ekkert geta aðhafst frekar og vísaði Guðjóni áfram til heila- og taugalækna .
Nú , tæpum sex árum eftir bitið , er Guðjón ennþá sárþjáður af verkjum og með öllu úthaldslaus .
Síðustu misseri hefur hann freistað þess að lina kvalirnar með jurtalyfinu Kattarkló og LifeWave-plástrum sem þykja m.a. auka orku og liðleika .
Guðjón hefur ekki getað unnið í þrjú ár og sér ekki fram á að ná bata .
Hann lætur hverjum degi nægja sína þjáningu .
Guðjón þiggur örorkubætur en á síðasta ári sótti hann um bætur til Sjúkratrygginga Íslands vegna rangrar meðhöndlunar á skógarmítilssýkingu .
Stofnunin synjaði umsókninni hins vegar á þeim grundvelli að læknisfræðileg orsakatengsl væru óljós milli hins meinta sjúklingatryggingaratburðar og ástands kæranda .
Guðjón áfrýjaði málinu til úrskurðarnefndar almannatrygginga sem staðfesti synjun Sjúkratrygginga Íslands um bætur Guðjóni til handa .
Þrjú æviskeið Æviskeið skógarmítils eru þrjú .
Eftir að hann klekst úr eggi verður hann sexfætt lirfa sem liggur í dvala yfir vetur .
Að vori skríður lirfan upp eftir gróðri og sætir færi á að ná til hýsils til að sjúga blóð .
Ef allt tekst vel til er skipt um ham síðsumars og verður mítillinn þá áttfætt ungviði sem aftur leggst í dvala yfir veturinn .
Að vori tekur hann upp sama háttalag og breytist í fullorðinn mítil eftir heppnaða blóðmáltíð , leggst í dvala enn einn veturinn og endurtekur leikinn að vori .
Karlinn drepst svo en kvendýrið verpir eggjum áður en það fylgir maka sínum .
Fullorðnir mítlar eru 0,5 – 1,1 cm að lengd en ungviðið er miklu smærra .
Fullorðinn mítill er mjög þaninn eftir blóðmáltíð og nær því að verða einsog kaffibaun að stærð .
Þekkt er önnur tegund mítla , svokölluð lundalús ( Ixodes uriae ) .
Lundalúsin finnst í sjófuglum hér á landi .
Hefur verið sýnt fram á að í þeim finnast bakteríur af ættinni Borrelia .
Ekki hefur verið sýnt fram á að lundaveiðimenn hafi sýkst af völdum Borrelia þótt þeir hafi verið bitnir af lundalús .
Fyrirbyggjandi aðgerðir * Skynsamlegt er að afla upplýsinga um hvort skógarmítla sé að finna á því svæði sem dvalist er á .
* Kynna sér hvernig skógarmítill lítur út .
* Reynist skógarmítlar á svæðinu er rétt að vera útbúinn oddmjórri pinsettu .
* Klæðast fatnaði sem hylur líkamann vel , s.s. síðbuxum og langerma bol eða skyrtu , einkum ef farið er um skóg eða kjarrlendi .
Nota ljós föt svo að mítlarnir sjáist betur .
* Nota mýflugnafælandi áburð .
* Þegar komið er af varasömu svæði þarf að skoða líkamann vel til að kanna hvort mítill hafi bitið sig fastan í húðina .
* Ef mítill hefur sogið sig fastan til að nærast á blóði er rétt að fara að öllu með gát þegar mítillinn er fjarlægður .
Það er best gert með því að klemma pinsettuodda um munnhluta mítilsins og lyfta honum beint upp frá húðinni .
Forðast skal að snúa honum í sárinu .
Þetta kemur í veg fyrir að innihald úr mítlinum geti spýst í sárið eða hluti hans verði eftir .
Upplýsingar af vef landlæknisembættisins .
Greiningin dregin til baka Svanhildur Björg Pétursdóttir , 21 ára gamall Mývetningur , var bitin af skógarmítli á Grænlandi í júní 2010 .
Hún fékk útbrot út um allan líkamann , bólgnaði upp og komst til að mynda ekki í skó fyrst á eftir .
Við komuna heim til Íslands leitaði Svanhildur læknis á sjúkrahúsinu á Húsavík og var upphaflega greind með Lyme-sjúkdóminn en sú greining var dregin til baka þremur dögum síðar .
Var hún sett á sýklalyf í þrjátíu daga .
Fljótlega eftir að lyfjakúrnum lauk fór Svanhildur að finna fyrir mikilli þreytu , auk þess sem hún var stöðugt með höfuðverk .
" Ég þurfti að sofa í tuttugu tíma á sólarhring og var því eðli málsins samkvæmt ekki til stórræðanna , " segir hún .
Við þessa vanlíðan bættist doði í hægri hluta líkamans og hjartsláttartruflanir og var Svanhildur sett á hjartalyf .
Hún gekk á milli sérfræðinga , nyrðra og syðra , en ekki fékkst úr því skorið hvað amaði að henni .
Þegar Svanhildur hafði verið veik í heilt ár komst hún í kynni við Guðjón Egilsson á Selfossi ( sem rætt er við á öðrum stað í þessari umfjöllun ) og eftir það hefur hún ekki verið í nokkrum vafa um að hún sé haldin Lyme-sjúkdómnum enda þótt læknar hafi ekki staðfest það .
Svanhildur leitaði jafnframt til hómópata sem er sannfærður um að hún sé með Lyme-sjúkdóminn .
Bati með Kattarkló Guðjón benti Svanhildi á jurtalyfið Kattarkló og fór hún fljótlega eftir það að finna mun á sér .
" Ég tek tólf dropa af Kattarkló á dag og það heldur mér gangandi .
Ég hef prófað að hætta að taka Kattarklóna og þá hefur mér versnað aftur , " segir Svanhildur sem tekur engin hefðbundin lyf að staðaldri .
Hún er í litlu sambandi við lækna í dag , fyrir utan einn sem fylgist með hjartanu í henni .
Svanhildur kveðst vera við býsna góða heilsu í dag enda þótt hún hafi ekki að fullu endurheimt fyrri styrk .
" Ég var mjög orkumikil og æfði tíu tíma á viku áður en ég veiktist .
Nú er ég byrjuð í Boot Camp og vonandi næ ég mér á endanum að fullu .
" Hún er ósátt við íslenska heilbrigðiskerfið .
" Ég er mjög sár að hafa misst heilt ár úr ævi minni vegna veikindanna .
Ég skil ekki hvers vegna læknar vilja ekki viðurkenna að ég sé með Lyme-sjúkdóminn .
Það er eins og þeir vilji ekki að þessi sjúkdómur sé til á Íslandi .
En hann er það , ég er gangandi staðfesting á því .
" 