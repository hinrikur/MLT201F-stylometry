Jú , þetta vill fylgja völdum og ríkidæmi , hið mikla hömluleysi í kynlífi .
Þeir sem geta státað af heillar þjóðar yfirráðum , glás af peningum og heimsfrægð hafa heldur betur runnið til á sorasvellinu í gegnum tíðina .
Þeir hafa trauðla getað sleppt því að teygja sig í kvenmannspils sem strýkst við þeirra lær , kannski bara af því að þeir geta það .
Þeir verða eins og ofdekraðir krakkar , gangast upp í því að geta fengið nánast hvað sem er .
Það þarf jú sterk bein til að tróna skammlaust á toppnum .
Nú þegar forsetakosningar ber svo oft á góma sem raun ber vitni er ekki laust við að upp í hugann komi kynhegðun margra forseta .
Og þar sem konur falla fyrir þeim í hrönnum og bera við ómótstæðilegum þokka þeirra , þá hrekkur hún fram á varirnar spurningin : Bætist þétt lag af kynþokka á fólk við það eitt að verða forsetar ? Í það minnsta er kvensemi forseta oft viðbrugðið .
" Tylltu þér hérna á borðið hjá mér gæskan , ég ætla aðeins að máta vindilinn minn , " gæti Bill Clinton hafa sagt við hana Monicu á sínum tíma .
Og hvað getur stúlkukind annað en hlýtt forseta sínum ? Er nema von hún hafi ekki staðist viðreynslur hans .
Ég þekki íslenska konu sem fór á fund Clintons þegar hann sat enn í sínum valdastól og eftir það sagðist hún hafa fullan skilning á því að Monica hefði orðið svo auðsveip sem kunnugt er .
Þessi vinkona mín sagði Clinton búa yfir slíkum svellandi kynþokka að hún ( sem er þó ýmsu vön ) bognaði verulega í hnjáliðunum .
Hún hefið gert hvað sem er , bara ef hann hefði nefnt það .
En Clinton kallinn er ekki eini forseti Bandaríkjanna sem hefur hrasað um aðrar konur en sína eigin .
Sögur herma að sjarmatröllið Kennedy hafi átt í ástarsambandi við ofurbombuna Marilyn Monroe .
Lái honum hver sem vill að hafa fallið í þá freistni , konan var nánast eina kyntákn síns tíma og stóð heldur betur undir því , svona líka þrýstin og munúðarfull á alla kanta .
En ég er ekki viss um að kyntröllið Obama láti grípa sig í bólinu , enda svo helvíti vammlaus að það er næsta ómögulegt að sjá hann fyrir sér stunda sódómíska iðju utan sinnar hjónarekkju .
En hann hefur það maðurinn , úff , hvað hann hefur það .
Þar erum við að tala um löðrandi kynþokka , í hverju skrefi .
Konu hitti ég um daginn sem sagðist sjá eftir Sarkozy úr forsetastólnum , af því hann væri svo miklu meira sexí en dauðyflið hann Hollande .
Og þeir eru fleiri forsetarnir sem skortir algerlega sexappíl , þótt þeir haldi kannski öðru fram sjálfir .
Bush var alveg geldur og Berlusconi hefur það alls ekki .
Og ég efast um að Jeltsín hafi nokkurn tíma náð honum upp , svo drykkfelldur sem hann var í sinni forsetatíð .
