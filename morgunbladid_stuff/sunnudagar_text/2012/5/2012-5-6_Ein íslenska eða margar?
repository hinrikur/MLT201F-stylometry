Ríkissjónvarpið sýnir á mánudögum ansi skemmtilega þætti um mannlegt mál .
Í síðasta þætti var meðal annars fjallað um það hvernig og hvort tungumálið mótar hugsanir okkar og hvernig við sjáum og horfum á heiminn í kringum okkur .
Talað var um að í tungumáli þjóða mætti greina menningarleg gildi og þau væru ekki þau sömu meðal allra þjóða heims .
Þannig var til dæmis sagt að í rússnesku væri það sem þýtt var heildarhyggja sýnilegri en í ensku þar sem einstaklingshyggja væri fyrirferðarmeiri .
Þetta eru áhugaverðar vangaveltur og vekja margar spurningar .
Er hægt að segja að sé orð ekki til í tungumáli þá sé hugmyndin það ekki heldur ? Segjum sem svo að tiltekið tungumál eigi ekki orð yfir frelsi , er þá þar með sagt að frelsi finnist ekki í umræddu málsamfélagi ? Þátturinn vakti mig líka til umhugsunar um það hvernig ein þjóð getur horft á heiminn með jafn ólíkum augum og raun ber vitni .
Tölum við ef til vill ekki öll sama tungumálið og skýrir það ólíka sýn okkar á heiminn ? Tökum tvö dæmi .
Samtök atvinnulífsins viðruðu um daginn hugmyndir sínar um menntun Íslendinga og starfsdaga leikskólakennara .
Samtökin telja að menntun eigi fyrst og fremst að þjóna atvinnulífinu .
Stytta eigi nám til stúdentsprófs um tvö ár til þess að nemendur geti fyrr farið að vinna fyrir atvinnulífið .
Í mínum huga er menntun ekki síst fyrir nemandann , tækifæri hans til að verða að manni , auka víðsýni sína og komast að því hvers konar manneskja hann er .
Í mínum huga er fæst 18 ára fólk búið að ná því markmiði .
Hvað varðar hugmyndir samtakanna um starfsdaga leikskólakennara virðist mér sem samtökin telji leikskóla ekki síst vera fyrir atvinnulífið .
Í mínum huga eru leikskólar ekki síst fyrir þau börn sem á þeim eru .
Þar fá þau tækifæri til að verða að manni , læra hvernig á að haga sér í samskiptum við aðra og komast að hvaða manneskjur þau hafa að geyma .
Menntun fólks í heiminum er langt frá því að vera sjálfgefin og hún ætti fyrst og fremst að vera nemandanum til hagsbóta .
Með góðri menntun aukast svo líkur á að fólk verði góðir samfélagsþegnar .
Ég er farin að hallast að því að ég tali ekki sama tungumál og Samtök atvinnulífsins því sýn okkar á menntamál og skólastarf er svo ólík að hún getur ekki verið sprottin úr sama menningarheimi sem tungumálið endurspeglar .
Málið er ekki að ég skilji ekki öll orðin sem samtökin nota og ég geri ráð fyrir því að samtökin skilji öll orðin sem ég nota , þau virðast bara sprottin af ólíkum rótum .
Forsetaframbjóðendur hafa verið áberandi í fjölmiðlum undanfarið .
Í þeim hópi er ein kona yngri en fertugt og er sú barnshafandi .
Nú eru skoðanir fólks á öðru fólki að sjálfsögðu háðar hinu og þessu .
Í umfjöllun um þennan forsetaframbjóðanda hafa þeir sem ekki styðja hana sett aldur hennar og þá staðreynd að hún er barnshafandi fyrir sig .
Hún þykir ekki nógu gömul og of barnshafandi .
Ég hef ekki orðið vör við að aldur eða barnafjöldi annarra frambjóðenda hafi komið til tals hjá þeim sem eru þessarar skoðunar .
Þessar hugmyndir endurspegla allt aðra heimssýn en ég hef í kolli mínum .
Hugmyndirnar eru raunar líka í andstöðu við ákvæði stjórnarskrár um aldur þess sem býður sig fram til forseta .
Ég velti því líka fyrir mér hvort hugmyndir þeirra sem eru þeirrar skoðunar að Þóra Arnórsdóttir sé of ung til að gegna embætti forseta eigi sér dýpri rætur .
Getur verið að í þeirra huga séu konur yfirhöfuð sjaldan eða aldrei á réttum aldri til að gegna nokkru embætti ? Voru viðbrögð þessa fólks þau sömu þegar ungur karl varð borgarstjóri í Reykjavík á 9. áratug síðustu aldar ? Fannst þeim hann of ungur og of mikið á barneignaraldri ? Ég er farin að hallast að því að ég tali ekki sama tungumál og margir sem viðra skoðanir sínar um ýmis málefni .
Sýn okkar á heiminn er svo ólík að ég efast um að hún sé sprottin af sömu rótum , rótum eins og sama tungumáls .
Kannski er kominn tími til að rannsaka nánar hvort íslenskan sé fleiri en ein .
