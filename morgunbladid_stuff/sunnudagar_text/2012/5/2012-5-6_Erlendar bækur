Agent X - Noah Boyd * --- Noah Boyd er fyrrverandi útsendari bandarísku alríkislögreglunnar , FBI , og í kynningu á bókarkápu er hann sagður hafa tekið þátt í mörgum af vandasömustu rannsóknum stofnunarinnar á 20 ára ferli .
Þekking hans leynir sér ekki í Agent X , en það er alltaf nóg að vera öllum hnútum kunnugur til þess að úr verði góð bók .
Uppljóstrari með dulnefnið Calculus hefur gefið sig fram og ætlar að fletta ofan af rússneskum gagnnjósnurum í bandarísku stjórnkerfi .
Skyndilega virðast Rússar hafa orðið þess áskynja hvers kyns er og uppljóstrarinn hverfur .
En hann hefur skilið eftir sig slóð vísbendinga um gagnnjósarana og nú hefst kapphlaup .
Steve Vail , fyrrverandi FBI-liði , sem nú leggur múrsteina , er fenginn til að rannsaka málið vegna þess að innan stofnunarinnar má engum treysta .
Til liðs við sig fær hann Kate Bannon og á milli þeirra er vitaskuld meira en vinnusamband .
Þótt fléttan sé í sjálfu sér ágæt vantar hér allt kjöt á beinin .
Persónurnar eru flatar og fyrirsjáanlegar og þrátt fyrir margvíslegar flækjur var nokkurn veginn ljóst hvernig í pottinn var búið um miðbik bókar .
The Case of the General ' s Thumb - Andrey Kurkov * * * ½ Andrey Kurkov er sennilega mest lesni höfundur Úkraínu og koma vinsældir hans ekki á óvart , þótt bókaútgefendur hafi verið lengi að kveikja .
Hann mun hafa fengið 500 hafnanir áður en forlag féllst á að gefa út eftir hann bók .
Hann byrjaði því á að gefa út sjálfur og selja bækur sínar á gangstéttum Kænugarðs .
Bækur hans hafa verið þýddar á fjölda tungumála og hefur ein þeirra komið út á íslensku , Dauðinn og mörgæsin .
Í Þumalfingri hershöfðingjans er Kurkov í essinu sínu .
Lík hershöfðingja svífur í blöðru yfir Kænugarði .
Á hann vantar þumalfingurinn .
Lesandinn fylgist til skiptis með lögregluforingjanum Viktori , sem á að rannsaka málið , og smáglæpamanninum Nik , sem á að gæta hins óútreiknanlega Sakhnos og á einhvern hátt hlýtur að tengjast málinu .
Þeir ana áfram í myrkri og taka við fyrirskipunum í gegnum síma .
Yfirboðari Viktors stjórnar honum eins og strengjabrúðu og veit alltaf meira en hann .
Kurkov skrifar af miklum gálgahúmor um ástandið í austurvegi eftir hrun Sovétríkjanna þar sem spilling er allsráðandi , hversdagurinn ömurlegur og allt getur gerst .
Á köflum verða uppákomurnar súrrealískar og sagan er alltaf bráðskemmtileg .
Karl Blöndal kbl@mbl.is 