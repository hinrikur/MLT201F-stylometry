Fyrir nokkru fylgdi ég til grafar föður góðrar vinkonu .
Persónuleg kynni okkar voru hvorki mikil né löng en í gegnum einstaka fjölskyldu og fallegt orðspor kynntist ég gildum hans og góðmennsku .
Þar sem ég sat í troðfullri kirkjunni og minntist þessa manns upplifði ég sterkt hvað það er sem heillar við lífshlaup hans og annarra sem hafa djúp áhrif á samferðafólk sitt .
Það er hversu samofin saga þeirra , verk og vonir eru sögu landsins sjálfs .
Hversu mikil áhrif einn einstaklingur getur haft á líf annarra og þannig aukið sjálfstæði , frelsi og tækifæri heillar þjóðar .
Og líkt og svo oft áður þakkaði ég fyrir að vera hluti af slíku samfélagi og minnti sjálfa mig á þau forréttindi að tilheyra þjóð þar sem gæfa annarra er svo gjarnan gæfa okkar allra .
Þennan fallega fimmtudagsmorgun var kirkjan full af fólki sem vildi í síðasta sinn þakka þessum einstaklingi fyrir að hafa auðgað líf þeirra , ekki aðeins með því einu að vera til , heldur einnig fyrir það að hafa sem athafnamaður nýtt frelsi sitt til að bæta samtíð sína og samfélag .
Hann fór ungur til sjós , varð síðar skipstjóri og eigandi fjölskyldufyrirtækis þar sem umsvifin voru aldrei meiri en aðstæður leyfðu og krafan til samfélagsins aldrei meiri en til sín sjálfs .
Hann var , líkt og flestir sem velja sér atvinnu á eigin ábyrgð , meðvitaður um að frelsið fæli ekki aðeins í sér ábyrgð á eigin gerðum , heldur einnig ábyrgð á þeim sem næst honum stæðu , störfuðu með honum og samfélaginu sem hann var hluti af .
Það er þessi tegund af frelsi og þessi tegund af fólki sem tryggði að Ísland breyttist á undraskömmum tíma úr samfélagi þar sem tækifærin voru fárra í samfélag þar sem tækifærin voru flestra .
Uppbygging þeirra , skuldbinding og störf urðu kannski aldrei forsíðufréttir eða tilefni bjölluhljóms í kauphöllum heimsins en vilji þeirra til verka skapaði störf , fjölgaði tækifærum og gerði Ísland að stað þar sem stolt og samkennd varð flestum erfiðleikum sterkari .
Þannig er staðan einmitt nú .
Við okkur blasir vandi sem krefst lausnar .
Í tæp fjögur ár höfum við leitað svara við ástæðum vandans en ekki enn fundið svar sem allir geta fellt sig við .
Slíkt svar er heldur ekki til , enda ástæða efnahagserfiðleikanna flókin blanda af ytri þáttum sem við gátum ekki stjórnað og öðrum þáttum sem við getum í dag lítið annað en lært af .
Sá lærdómur má þó alls ekki felast í uppgjöf gagnvart grunngildum okkar sem þjóðar .
Þó að við höfum lent í tímabundnum erfiðleikum þýðir það ekki að þær lausnir sem áður dugðu dugi ekki enn , enda eiga lífsgildin okkar sér dýpri rætur og lengri sögu en hið fallna fjármálakerfi .
Lausnina er aðeins að finna í frelsinu og fólkinu sjálfu .
Það var nefnilega ekki frelsið sem brást okkur , heldur brugðumst við frelsinu með ónógri ábyrgð og því að telja að það gæti þrifist umlukið yfirbyggingu og ríkisábyrgð sem virðir hvorki né ver einstaklingana , sem þó bera kostnaðinn af kerfinu .
Enn er langt í land og í staðinn fyrir að greiða götu athafnafólks og frumkvöðla leggja núverandi stjórnvöld hvern steininn á eftir öðrum í veginn fyrir uppbyggingu fyrirtækja og heimila .
Ekkert er gert til að ýta undir athafnafrelsi og í raun er efnahagslífið pikkfast , botnfrosið .
Því verður að breyta og í því sambandi kemur upp í hugann þessi fallegi sálmur herra Sigurbjörns Einarssonar : Fræ í frosti sefur , fönnin ei grandar því .
Drottins vald á vori vekur það upp á ný .
Það er kominn tími fyrir vor í íslensku samfélagi .
Þar sem frelsið fær að vakna á ný og athafnagleðin að blómstra .
Í minningu svo margra sem gefið hafa allt það dýrmætasta sem þeir áttu og eiga , lífið sjálft , til að byggja betra Ísland – skulum við muna að framfarir byggjast fyrst og fremst á einstaklingunum sjálfum , frumkvæði þeirra og frelsi .
Aðeins þannig mun fræið , sem nú í frosti sefur , vakna á ný .
