Francois Hollande , leiðtogi sósíalista , þykir sigurstranglegur í forsetakosningunum í Frakklandi í dag , sunnudag .
Mánuðum saman hefur hann haft forskot á Nicolas Sarkozy forseta samkvæmt skoðanakönnunum .
Á fimmtudag hélt hann fund í Toulouse þar sem morðingi lét til skarar skríða í nafni íslams fyrir nokkrum vikum og varð til þess að hlé var gert á kosningabaráttunni .
Þótti samkoman líkari sigurhátíð en kosningafundi .
Á fundinum stóðu forustumenn sósíalista á Spáni , í Portúgal og Senegal honum við hlið ásamt frönskum skemmtikröftum og forustumönnum úr atvinnulífi .
Hollande hyggst gera ýmsar breytingar komist hann til valda .
Meðal kosningaloforðanna er 75% skattur á tekjur yfir einni milljón evra ( 163 milljónir króna ) og skapa 60 þúsund kennarastörf .
Einnig ætlar hann að taka upp samkomulag Evrópusambandsins um efnahagsmál í álfunni , sem þjóðþing aðildarríkjanna þurfa að staðfesta , og semja að nýju með aukinni áherslu á hagvöxt .
Stuðningsmenn Sarkozys segja að með því að " kjósa Hollande verði Frakkland að nýju Grikklandi " .
Stefna hans muni leiða Frakkland í þrot og setja landið á bás með ríkjum Suður-Evrópu .
Ekki sé nóg með að loforð hans séu innistæðulaus , þau séu beinlínis hættuleg .
Hollande virðist hins vegar frekar líta til norðurs en suðurs í álfunni og horfa til Norðurlandanna , eins og Dominique Moisi , ráðgjafi og stofnandi Frönsku stofnunarinnar um alþjóðasamskipti , skrifar í grein í The New York Times í vikunni .
Hann talar um ríki , sem sé hógvært og heiðarlegt , að bilið á milli ríkra og fátækra verði ekki meira en svo að sátt ríki í samfélaginu , jöfnuður ríki milli karla og kvenna og komið verði fram við innflytjendur af jafnmikilli virðingu og mannúð og unnt sé .
Stefna Hollandes í efnahagsmálum er Angelu Merkel , kanslara Þýskalands , ekki að skapi og er sagt að ummæli hans hafi vakið reiði í Berlín .
Merkel hefur stutt Sarkozy í kosningabaráttunni og ekki farið leynt með það .
Þegar Hollande talar um að semja að nýju nefnir hann tillögur á borð við sérstaka útgáfu skuldabréfa til að fjármagna verkefni til að byggja upp innviði í iðnaði , losa um fjárfestingarsjóði , setja sérstakan skatt á fjármagnsflutninga og beita ónotuðum uppbyggingarsjóðum .
Merkel varar við því að veikja skuldbindingar um aðhald og segir að þá muni hrikta í mörkuðum og verða grafið undan trúverðugleika til lengri tíma .
Hollande segir hins vegar að alþjóðlegir fjárfestar hrópi á skýr skilaboð um hagvöxt .
Háttsettir heimildarmenn fréttastofunnar AFP í Berlín segja að sigri Hollande geti hann í mesta lagi gert ráð fyrir átaki á einhverjum sviðum til að auka hagvöxt , en þeim muni ekki fylgja nein fyrirheit um aukin útgjöld .
Víða í Evrópu svíður undan aðhaldsaðgerðum vegna fjármálakreppunnar , sem hófst fyrir fjórum árum , og það er urgur í kjósendum .
Það er til marks um að Merkel vilji ekki einangrast í Evrópu að undanfarna daga hefur hún sagt að hún vilji leggja áherslu á hagvöxt samhliða aðhaldi án undanbragða í fjármálum .
Síst af öllu vill Merkel skaða sambandið við Frakka og munu ráðgjafar hennar og Hollandes vera farnir að hittast bak við tjöldin til að ræða málin .
Chantal Mairesse , sérfræðingur hjá Genshagen-stofnuninni , sem er hugveita um Evrópumál , segir að hugmyndin um að bæta hagvaxtarbálki við efnahagssáttmálann sé afsprengi mun víðtækari umræðu í Evrópu og beri vitni ekki bara vilja Þjóðverja og Frakka til að standa saman , heldur allrar Evrópu .
Claire Demesmay , sérfræðingur í samskiptum Þýskalands og Frakklands , segir að bæði Frakkar og Þjóðverjar geri sér grein fyrir að þeir þurfi að ná saman og í Berlín séu ráðamenn sérstaklega meðvitaðir um að ekki megi virðast að um sé að ræða tilskipun Þjóðverja .
Hollande hefur í kosningabaráttunni sakað Sarkozy um að sundra Frökkum og sagst ætla að sameina þjóðina .
" Ég er hér til að segja ykkur að vinstrimenn eru tilbúnir til að stjórna landinu , " sagði hann á fimmtudag í Toulouse og bætti við að sigurs síns " yrði vart um alla Evrópu sem stundar vonar " .
Litlausi frambjóðandinn á sigurbraut Francois Hollande fæddist í Rúðuborg 12. ágúst 1954 .
Móðir hans var félagsfulltrúi og faðir hans læknir .
Til þess er tekið í æviágripum að faðir hans hafi boðið sig fram fyrir hægri öfgamenn .
Talið er að eftirnafn hans sé komið frá forfeðrum , sem voru kalvínistar og flúðu frá Hollandi á 16. öld .
Þeir hafi tekið nafnið upp þegar þeir komu til Frakklands .
Hollande á sér langan feril í franska Sósíalistaflokknum og hefur gegnt ýmsum ábyrgðarstöðum innan hans , en ekki setið í mikilvægum embættum utan flokksins , sem andstæðingar hans hafa sagt að sé til marks um reynsluleysi .
Hollande var orðaður við forsetaframboð í 2007 , en stuðningur hans við samþykki við stjórnarskrá Evrópu , sem var felld í þjóðaratkvæði , átti þátt í að skemma fyrir honum .
Svo fór að þáverandi maki hans , Segolene Royal , varð frambjóðandi sósíalista og tapaði hún gegn Nicolas Sarkozy .
Hollande og Royal eru nú skilin .
Fall Dominique Strauss-Kahn , fyrrverandi yfirmanns Alþjóðagjaldeyrissjóðsins , þegar hann var sakaður um kynferðislegt ofbeldi við starfsmann hótels í New York greiddi götu Hollandes .
Hollande hóf hins vegar forsetaframboð sitt í raun fyrir tveimur og hálfu ári .
" Ég held að það sé kominn tími fyrir venjulegan forseta , " sagði hann þegar hann var staddur í Alsír í desember 2010 .
Staða hans var hins vegar ekki góð .
Hann gegndi þá ekki forustuembætti í flokknum , þótti ekki hafa sterkt bakland þar og var talinn litlaus .
Áður en hann var gerður að frambjóðanda flokksins sögðu 17% Frakka að hann væri gott forsetaefni og var hann fimmti og var hann langt á eftir Strauss-Kahn .
Hollande hélt hins vegar ótrauður áfram baráttu sinni og þegar Strauss-Kahn var úr sögunni skaust hann fram fyrir önnur efni í flokknum og skoðanakannanir fóru að sýna að hann hefði jafnvel meira fylgi en forsetinn .
Það hefur lítið breyst síðan .
Venjulegur forseti " Ef Frakkar ákveða að sýna mér traust verður forsetinn eins og frambjóðandinn .
Venjulegur forseti , " sagði Francois Hollande á síðasta kosningafundi sínum og reyndi þar að nýta sér orðspor sitt fyrir litleysi og þær óvinsældir , sem andstæðingur hans , Nicolas Sarkozy , hefur bakað sér með því að berast á og sækjast eftir félagsskap auðmanna .
