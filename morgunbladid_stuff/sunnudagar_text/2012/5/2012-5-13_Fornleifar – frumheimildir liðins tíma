Sérhver kynslóð skilur eftir sig leifar í jörðu sem vitna um lífshætti hvers tíma og eru brot af menningarsögunni .
Slíkar minjar eru mikilvægar frumheimildir sem unnt er að lesa í með fornleifafræðilegum rannsóknum .
Frá því að Þjóðminjasafn Íslands var stofnað árið 1863 hafa fornleifarannsóknir og forngripavarðveisla verið meðal meginverkefna safnsins .
Safnið hefur frá öndverðu staðið að viðamiklum rannsóknum víða um land sem varpað hafa ljósi á fjölmarga þætti íslenskrar menningarsögu .
Fyrstu þjóðminjalögin voru samþykkt árið 1907 og næstu áratugi varð mikil framþróun í þjóðminjavörslu almennt .
Að sama skapi efldist fornleifafræðin sem fræðigrein .
Alla 20. öldina var umsjón og eftirlit með fornleifum í landinu á ábyrgð Þjóðminjasafnsins .
Um aldamótin urðu þáttaskil sem höfðu víðtæk áhrif á þjóðminjavörslu og fornleifafræði á Íslandi .
Með nýjum lögum árið 2001 tók ný stofnun , Fornleifavernd ríkisins , við stjórnsýsluhlutverki við fornleifavörslu .
Hlutverk Þjóðminjasafnsins breyttist og varð nú fyrst og fremst á sviði rannsókna , varðveislu og miðlunar á sviði fornleifafræða .
Safnið stendur sem fyrr að rannsóknarverkefnum og er virkur samstarfsaðili í ýmsum fornleifarannsóknum .
Má í því sambandi sérstaklega nefna rannsóknir á Skriðuklaustri og í Reykholti .
Á sama tíma komu fleiri aðilar að framkvæmd verkefna á sviði fornleifarannsókna og fornleifaskráningar .
Þá var Kristnihátíðarsjóður stofnaður í tilefni þess að þúsund ár voru liðin frá kristnitöku í landinu .
Sjóðurinn styrkti fornleifarannsóknir á helstu sögustöðum þjóðarinnar .
Um aldamótin hóf Háskóli Íslands kennslu í fornleifafræði .
Þjóðminjasafn Íslands hefur tekið þátt í kennslu í fornleifafræði við Háskóla Íslands en við safnið er sameiginleg dósentsstaða safnsins og Háskólans í fornleifafræði .
Safnið hefur á grunni samstarfsins staðið fyrir vettvangsnámskeiði í fornleifafræði , bæði hvað varðar uppgraftartækni og fornleifaskráningu .
Í tengslum við 150 ára afmæli Þjóðminjasafnsins er nú unnið markvisst að því að efla tengsl safnsins og Háskóla Íslands sem mun án efa styrkja báðar stofnanir almennt .
Síðast en ekki síst gegnir Þjóðminjasafn Íslands mikilvægu miðlunarhlutverki og hafa sýningar á borð við grunnsýningu safnsins Þjóð verður til – menningarsaga í 1200 ár og sérsýningin Endurfundir .
Fornleifarannsóknir Kristnihátíðarsjóðs varpað ljósi á merkar niðurstöður hinna ýmsu rannsóknarverkefna .
Fornleifar eru frumheimildir sem mikilvægt er að skrá og með heildaryfirsýn í huga .
Samkvæmt núgildandi þjóðminjalögum teljast til fornleifa hvers kyns leifar fornra mannvirkja og annarra staðbundinna minja sem menn hafa gert eða mannaverk eru á .
Þegar Þjóðminjasafnið hóf undirbúning að skipulagðri fornleifaskráningu árið 1978 var ljóst að lagður hafði verið nokkuð mismunandi skilningur á því hvað teldust fornleifar og því þörf á að endurskoða skilgreiningar .
Árið 1989 varð fornleifaskráning lögbundin í tengslum við skipulagsgerð og jókst skráning fornleifa í kjölfarið .
Auk eiginlegra mannvistarleifa , rústa og hvers kyns mannvirkja eru einnig skráðir staðir sem tengjast þjóðtrú svo sem álagablettir , álfabyggðir og sögustaðir sem einnig eru lögverndaðir minjastaðir .
Mikið hefur áunnist í fornleifaskráningu á liðnum áratugum þótt enn sé langt í land í því viðamikla verkefni .
Frá árinu 2001 hefur sú vinna verið unnin utan Þjóðminjasafns og undir stjórn Fornleifaverndar ríkisins .
Segja má að rannsóknir ákveðinna frumkvöðla á 19. öld hafi markað þáttaskil og lagt grunninn að fræðilegum rannsóknum á þessu sviði hér á landi .
Rannsókn Jónasar Hallgrímssonar á Þingnesi við Elliðavatn sumarið 1841 var í raun fyrsta fræðilega fornleifarannsóknin hér á landi .
Þjóðminjasafnið hefur staðið fyrir og verið í samstarfi um fjölda fornleifarannsókna allt frá stofnun safnsins .
Síðan hefur mikið vatn runnið til sjávar og fornleifafræðin er nú þverfagleg vísindagrein þar sem unnið er að afar fjölbreyttum rannsóknum á vegum ýmissa aðila .
Fyrstu áratugina í starfsemi Þjóðminjasafnsins fólust fornleifarannsóknir í könnunum á minjum þekktra sögustaða sem menn töldu að nefndar væru í fornsögum .
Rannsóknir frumherjanna voru í anda samtíma þeirra og þeim ætlað að varpa ljósi á og jafnvel sannreyna frásagnir fornrita .
Rannsóknir Sigurðar Vigfússonar og Brynjólfs Jónssonar frá Minna-Núpi víða um land , sem hófust um 1880 , eru líka mjög merkilegar frá sögulegu sjónarmiði og framlag þeirra til íslenskrar fornleifafræði mikilsvert .
Á Bergþórshvoli var í fyrsta skipti grafið í stóran bæjarhól þar sem voru leifar langvarandi búsetu .
Sigurður Vigfússon stundaði þar rannsóknir á árunum 1883 og 1885 .
Hið íslenzka fornleifafélag var stofnað 1879 og er eitt elsta starfandi félag á Íslandi .
Það hefur frá árinu 1880 gefið út árbók sem er vandað fræðirit á sviði fornleifafræði og íslenskrar menningarsögu .
Það var í raun stofnað til að standa að fornleifarannsóknum .
Matthías Þórðarson þjóðminjavörður stóð að umfangsmiklum fornleifarannsóknum á Bergþórshvoli árið 1927 þar sem í ljós komu miklar brunaleifar sem menn tengdu við Njálsbrennu enda bentu aldursgreiningar til þess tíma .
Tveimur áratugum síðar gróf Kristján Eldjárn í bæjarhólinn .
Fullyrða má að hin samnorræna Þjórsárdalsrannsókn árið 1939 hafi verið fyrsta stóra fornleifarannsóknin hér á landi með vísindalegum aðferðum .
Að henni stóðu þjóðminjaverðir Dana , Svía , Finna og Íslendinga .
Í Skálholti fór fram rannsókn á fornum kirkjubyggingum sem þar höfðu staðið og kirkjugarði , á árunum 1954-58 , sem leiddi í ljós merkar niðurstöður .
Við rannsóknir í kirkjugarðinum í Skálholti fannst steinkista sem talin var kista Páls biskups Jónssonar frá 12. öld .
Var þessi fundur talinn með merkilegri fornleifafundum á Íslandi frá upphafi .
Þegar leið á 20. öldina urðu verkefnin enn viðameiri og rannsóknarverkefnin stærri þar sem markmiðið var oft að forða fornleifum frá skemmdum vegna yfirstandandi framkvæmda eða eyðingar af völdum náttúrunnar .
Í miðbæ Reykjavíkur voru unnar brautryðjendarannsóknir á 6. og 7. áratugnum sem vörpuðu ljósi á elsta landnám í Reykjavík .
Þá má nefna rannsóknirnar á Stóruborg undir Eyjafjöllum árin 1978-1990 og á Bessastöðum árin 1987-1996 sem dæmi um þá breytingu sem varð á eðli fornleifarannsókna á þessum tíma þegar leggja þurfti í umfangsmiklar rannsóknir eingöngu til að bjarga menningarverðmætum vegna ágangs náttúruafla eða framkvæmda .
Við þessar stóru framkvæmdir varð stjórnvöldum og framkvæmdaaðilum ekki síður en þjóðminjavörslunni jafnframt ljóst hve kostnaðarsamar fornleifarannsóknir eru og mikilvægi vandaðrar úrvinnslu sem nú er lögbundinn þáttur slíkra rannsókna .
Allur gangur var hins vegar á því hvernig gerð var grein fyrir fornleifarannsóknum á þessum tíma en gögn um flestar rannsóknir safnsins eru engu að síður aðgengileg í heimildasafni Þjóðminjasafns Íslands .
Úrvinnsla þessara stóru rannsókna stendur enn yfir á vegum viðkomandi aðila þótt þegar hafi komið út margar skýrslur um þær en von er á frekari útgáfu .
Í því sambandi má sérstaklega nefna útgáfu Þjóðminjasafnsins á úrvinnslu Bessastaðarannsóknarinnar .
Einnig hafa komið út fjölmargar skýrslur og ritverk um rannsóknina á Skriðuklaustri og í Reykholti á undanförnum árum en þær eru unnar fyrir stuðning Þjóðhátíðarsjóðs , Fornleifasjóðs og Kristnihátíðarsjóðs .
Von er á vönduðum bókum um þau verkefni í samstarfi við Sögufélagið og Snorrastofu .
Ekki er úr vegi að nefna að Þjóðminjasafnið hefur á ýmsum tímum tekið þátt í fjölmörgum öðrum samstarfsverkefnum , bæði með innlendum og erlendum rannsóknaraðilum , svo sem á Grænlandi og í Kanada , sem skilað hafa okkur mikilvægri þekkingu .
Fyrst og fremst gegnir Þjóðminjasafn Íslands mikilvægu hlutverki á sviði rannsókna og varðveislu en öll frumgögn fornleifarannsókna sem þar eru ber að varðveita í safninu til framtíðar .
Svo verður áfram enda er stór hluti af safnkosti Þjóðminjasafns jarðfundnar minjar , forngripir , sem verða óþrjótandi rannsóknarefni fræðimanna um ókomna tíð .
Miðlun til safngesta á niðurstöðum rannsóknanna er sannarlega mikilvæg og þar gegna söfnin mikilvægu hlutverki .
