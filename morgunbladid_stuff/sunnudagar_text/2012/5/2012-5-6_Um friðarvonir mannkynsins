Í myndasafni Morgunblaðsins er fjölda mynda frá átökunum á Austurvelli 30. mars 1949 .
Til tíðinda dró þegar Alþingi samþykkti tillögu til þingsályktunar um að Ísland skyldi gerast ein stofnþjóða Atlantshafsbandalagsins : NATO .
Tillagan þar um var samþykkt , eftir umræður , en meðan á þeim stóð hafði margmenni safnast saman fyrir framan þinghúsið , sem var grýtt og rúður brotnar í óreiðum sem lögregla og hvítliðar í bakvarðasveit hennar stöðvuðu en mótmælendum var stökkt á flótta með kylfum og táragasi .
Bjarni Benediktsson var meginarkitekt þeirrar utanríkisstefnu sem Íslendingar hafa fylgt í áratugi .
Í umræðunum á Alþingi um stofnun NATO og stofnskrá þess sagði Bjarni , sem þá var utanríkisráðherra , að " friðarvonir mannkyns " væru tengdar samningnum sem væri öðrum ráðstöfunum líkari til þess að koma í veg fyrir stríð og hörmungar .
Þeir sem mæltu aðild í mót sögðu hins vegar að Íslendingar væru þjóð sem hefði jafnan farið fram með friði gagnvart öðrum þjóðum og affarasælast væri að halda sig á þeirri línu .
" Nú er lagt til í einni svipan að gera hér algera breytingu á , að breyta okkur úr því að vera hlutlaust friðarríki í það að vera þátttakendur í hernaðarbandalagi .
Í það að vera raunverulegt herríki , " sagði Einar Olgeirsson þingmaður Sósíalistaflokksins – en allir þingmenn þess flokks , átta að tölu , voru aðild mótfallnir – rétt eins og fimm þingmenn aðrir til viðbótar .
Þingmenn Sjálfstæðisflokks voru allir aðild að NATO samþykkir sem og meginþorri þeirra sem sæti áttu á þingi fyrir hönd Alþýðuflokks og Framsóknarflokks .
Lyktir atkvæðagreiðslunnar voru að já sögðu 37 og 12 nei .
Að þessari niðurstöðu fenginni fór fulltrúi Íslendinga vestur um haf og undirritaði plagg sem staðfestir aðild Íslendinga að bandalaginu sem ásamt veru Varnarliðsins á Keflavíkurflugvelli var í áratugi eitt helsta ágreiningsefni íslenskra stjórnmála og klauf þjóðina nánast í fylkingar .
Nokkuð segir um hörku átakanna á Austurvelli í marslok 1949 að lögregla skyldi þurfa að beita táragasi og svo ekki aftur fyrr en í Búsáhaldabyltingunni svonefndu í mars 2009 .
Atburðirnir fyrir 63 árum hafa í áratugi verið umfjöllunarefni stjórnmálamanna , sagnfræðinga , skálda og margra annarra sem sagt hafa söguna hver af sínum kögunarhól .
Í Englum alheimsins segir Einar Már Guðmundsson af hinum geðsjúka Páli sem skv. sögunni fæddist hinn sögufræga dag 1949 og þar segir : " Hinu er ekki að nota að rúmum fjörutíu árum eftir fæðingu mína , þegar ég tók pokann minn og yfirgaf þessa jarðvist , stóð NATO einnig á tímamótum .
Allt sem þetta volduga hernaðarbandalag hafði barist fyrir var hrunið og við því blasti ekkert nema einmanaleiki þess sem er reiðubúinn að berjast en hefur engan til að berjast við , " segir í Englasögu Einars Más .
Sigurður Bogi Sævarsson sbs@mbl.is 