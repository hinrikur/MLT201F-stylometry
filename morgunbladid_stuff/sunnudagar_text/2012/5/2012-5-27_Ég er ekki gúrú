Skrifstofa Gottman-hjónanna lætur ekki mikið yfir sér .
Hún er á svæði háskólans í Washington-ríki í Seattle og þar sem einhverjar framkvæmdir eru í gangi er þar allt á rúi og stúi .
Hillurnar eru fullar af bókum eftir dr. John Gottman sem eru afrakstur fjörutíu ára rannsóknastarfs sálfræðingsins sem nýlega hlaut viðurkenningu sem einn af tíu áhrifamestu meðferðarsérfræðingum síðustu 25 ára .
Tímaritið Phsycho Therapy veitti honum viðurkenninguna sem er einungis toppurinn á ísjakanum á langri afrekaskrá Gottmans .
Síðastliðin 40 ár hefur hann sérhæft sig í að greina samskipti hjóna og para af öllum mögulegum tegundum og rekur nú The Gottman Institute sem hann setti á fót árið 1996 ásamt Julie konu sinni þar sem hann veitir ráðgjöf og meðferð ásamt því að vera vinsæll fyrirlesari .
Koma hans er því hvalreki fyrir sérfræðinga á sviði fjölskylumeðferðar hérlendis .
Sálfræði í stað stærðfræði og eðlisfræði Upphaflega segist Gottman hafa fengið áhuga á að rannsaka sambönd þegar hann var í verklegu námi .
" Þetta var í upphafi áttunda áratugarins og mér virtist nálgunin vera kolröng .
Hugarfar sjöunda áratugarins var enn við lýði í þessum efnum , sem í grunninn gekk út á að tjá allar tilfinningar sínar án þess að bæla nokkuð niður .
Þetta virtist síður en svo vera árangursríkt í meðferð para , " segir Gottman og hlær við .
Hann hefur yfirbragð hins dæmigerða gyðings sem maður hefur margoft séð á skjánum ; fluggreindur og meinfyndinn .
" Þá vaknaði áhugi minn á að rannasaka hvað það væri sem skildi að pör sem væru farsæl í sínu sambandi frá þeim óhamingjusömu og þeim sem slíta sambandinu .
" Gottman segir að á þessum tíma hafi rannsóknir á sviðinu einskorðast við fólk sem átti í erfiðleikum í sínum samböndum og því byggðust allar upplýsingarnar og þau meðferðarúrræði sem í boði voru á þeirri nálgun .
" Á þessum tíma þurfti maður að þróa sínar eigin rannsóknaraðferðir og stað þess að nota spurningalista var það spennandi kostur að nýta myndbandstæknina sem var fátítt þá enda tækni í þróun .
" Eftir að hafa hafið nám í stærðfræði og eðlisfræði í MIT-háskólanum í Boston fékk Gottman áhuga á sálfræði í gegnum herbergisfélaga sinn , breytti um kúrs og skráði sig í Wisconsin-háskóla í sálfræði .
Áhuga sinn á mælingum og rannsóknum nýtti hann til að þróa aðferðir sem hafa bylt nálgun á samskiptum para en í Wisconsin-háskóla var rannsóknamiðstöð sem sérhæfði sig í greiningu á hegðun prímata og Gottman segir að hann hafi notið góðs af því að starfa í því umhverfi .
Hæfir einstaklingar klúðra samböndum " Eitt af því sem heillaði mig var spurningin hvort einstaklingar sem væru í sambandi þar sem gengi illa að takast á við vandamál sem par , væru jafn ómögulegir í að takast á við vandamál upp á eigin spýtur .
" Fyrsta verk Gottmans sem rannsóknarprófessors var að rannsaka þetta .
Í stuttu máli kom hið gagnstæða í ljós , fólk gat verið afar vel gefið og gengið vel í teymisvinnu en tekist á við vandamál í sambandi sínu á algerlega misheppnaðan hátt .
" Því lá í augum uppi að tilfinningar hefðu áhrif á hvernig til tækist sem varð til þess að ég beindi kastljósinu að tilfinningum .
Ég rannsakaði svipbrigði og hegðun á sama tíma og lífffræðileg viðbrögð ásamt því að viðfangsefnin gáfu til kynna hvaða tilfinningar bærðust innra með þeim .
Fólk hafði ekki mikla trú á þessum æfingum en í ljós kom að þær upplýsingar sem við söfnuðum gáfu samanlagðar góða vísbendingu um hver framtíð sambands er .
" Frá því að Gottman hóf rannsóknir sínar á yfir 3000 pörum hefur honum tekist að segja fyrir um framtíðarmöguleika sambanda með ríflega 90% nákvæmni sem hlýtur að teljast merkilegur árangur á alla mælikvarða .
Meistarar eða stórslys ? Hvað er það þá sem segir til um hver afdrif sambands verða ? Gottman segir sterkar vísbendingar liggja í líkamlegri svörun viðfangsefnanna þegar þau ræða um ágreining í sambandinu .
Aukin hreyfing , hraðari hjartsláttur og meira blóðflæði ásamt svita í lófum .
Að ró sé yfir fólki þegar það greinir á hefur mikið að segja um hvernig sambandinu reiðir af .
" Mínar rannsóknir benda til þess að húmor hafi mikið að segja í þessu tilliti , þeir sem eru í farsælum samböndum nota gjarnan húmor á uppbyggilegan hátt þegar kemur að því að takast á við vandamál .
" Gottman kallar þá sem eru ófarsælir í samböndum sínum stórslysin eða " the disasters " en hina farsælu " the masters " , fyrrnefnda hópnum hættir til að benda á galla maka síns og krefjast breytinga en flest eigum við það sameiginlegt að vera gallalaus að eigin mati , segir Gottman kíminn .
Síðarnefndi hópurinn hefur að sögn Gottmans þróað með sér afstöðu og nálgun í sínu sambandi sem byggist á tillitssemi og góðmennsku án þess að annar hvor aðilinn þurfi að bregða sér í varnarhlutverk .
Meistararnir takast því á annan hátt á við erfiðleika en Gottman leggur áherslu á að það sem hafi hvað mesta vigt sé getan til að axla ábyrgð á sínum þætti vandamála sem koma upp sem gerist í öllum samböndum að sögn Gottmans , góðum og vondum .
Rannsóknum komið í gagnið Eftir að hafa komið auga á ýmsa eiginleika og ákveðin samskiptamynstur sem höfðu forspárgildi um framtíð sambanda stóð Gottman frammi fyrir nýrri áskorun : Væri hægt að nýta þessar upplýsingar til að snúa samböndum sem væru á rangri leið inn á rétta braut ? Sú vegferð hófst fyrir 16 árum þegar hann og kona hans Julie hófu að þróa meðferðar- og ráðgjafarúrræði sem byggjast á grunni rannsókna Gottmans .
Þegar hann er inntur eftir því hvort vandmál séu öll af sama toga segir Gottman að augljóslega sé ekki hægt að leggja að jöfnu vandamál á borð við framhjáhald og fjárhagsáhyggjur .
Þó bendi rannsóknir sínar til þess að rætur flestra vandamála liggi í skorti á trausti innan sambandsins .
" Áður fyrr var litið svo á að ást væri svarið og það eina sem þyrfti til .
Sannleikurinn er sá að ást er góð en hún er alls ekki nauðsynleg , til eru mörg dæmi um skipulögð hjónabönd sem eru afar farsæl .
Mörg pör eru afar ástfangin en svo þegar kemur að sambúðinni vandast málið .
Hormónin og efnaskiptin sem ástin hleypir af stað í líkamanum slæva dómgreind fólks og þegar þau áhrif fjara út fer fólk að taka eftir ýmsu í fari makans sem það var blint á áður .
Allt í einu kemur í ljós að makinn er hálfgerður sóði og skynjun hans á tíma eða sannleikanum virðist vera fullteygjanleg .
Öll þessi litlu smáatriði fara að skipta máli þegar áhrif efna á borð við oxytocin hætta að vera jafn fyrirferðarmikil .
" Barneignir skapa álag Gottman hefur skrifað töluvert um uppeldismál og ekki síst hvaða áhrif barneignir hafa á sambönd .
Langflest pör , eða 70% , sem eignast börn verða óhamingjusamari á fyrstu þremur árunum eftir fæðingu barns , sem hann segir vera stórt vandamál .
Vandinn sé augljóslega mikill hjá þeim sem þekkjast lítið þegar getnaður verður .
Eftir að hafa rannsakað pör á þessu stigi segir Gottman að það sem skipti einna mestu máli sé hugarfar karlanna í sambandinu , þ.e. hversu mikinn stuðning þeir veita maka sínum á meðgöngunni .
Slíkum samböndum vegnar mun betur en pörum sem fjarlægjast á meðgöngunni .
Gottman segir óljóst hvort hugarfarið sem skapi meistarana í samböndunum sé fyllilega meðvitað , það sem skipti máli sé þó tilhneiging þeirra til að gera meira úr jákvæðum eiginleikum maka sinna en lítið úr þeim neikvæðu .
Þeir sem gengur illa horfi mikið á hvað þeim finnst vanta í líf sitt og finni til beiskju vegna þess .
Gottman-hjónin hafa þróað úrræði til að vinna gegn þessari þróun hjá þeim 70% para sem verða óhamingjusöm á fyrstu árum barna sinna sem byggist á þekkingu sem þau hafa aflað hjá þeim 30% sem takast á við álagið á uppbyggilegan hátt .
Nú starfa ráðgjafar í 24 löndum sem vinna með pörum í þessari stöðu á grundvelli þess sem þau kalla Gottman-aðferðina ( e. Gottman method ) með góðum árangri .
Án rannsókna væru þetta bara skoðanir Flestir sem hugsa um bandarískan sérfræðing í samskiptum hjóna og para , sem hefur gefið út bækur um efnið og heldur reglulega vinnuhelgar með hjónum um bætt samskipti og betra kynlíf , sjá eflaust einhverskonar staðalmynd fyrir sér sem höfðar misvel til fólks .
Hugsanlega tilfinningaríkan og fullsólbrúnan mann á miðjum aldri í hippamussu , illgreinanlegan í þykku reykelsisskýi .
John Gottman kemur þó ekki þannig fyrir sjónir og hann leggur áherslu á vera ekki gúrú .
En hversu mikilvæg er hin vísindalega nálgun í starfi hans ? " Það er erfitt að komast að sannleikanum á annan hátt .
Ef ég hefði ekki gert rannsóknir myndi ég líklega halda að allar mínar hugmyndir væru réttar .
Rannsóknirnar hafa leitt í ljós að líklega er hlutfallið nær 40% .
Oft hef ég rekið mig á og verið viss um eitthvað en þurft að endurskoða það eftir að hafa rannsakað málið nánar .
Ef ég hefði ekki framkvæmt rannsóknir hefði ég bara skoðanir sem væru kannski sannleikurinn hvað mig varðar en því gæti verið öfugt farið þegar kæmi að öðrum .
" Eftir að hafa rætt við Gottman fylgdist blaðamaður með honum halda fyrirlestur fyrir pör í heimaborg sinni Seattle þar sem hann hefur öðlast rokkstjörnustatus .
Til marks um það var tekið fram að færri hefðu verið viðstaddir þegar Obama forseti hélt fjáröflunarfund þennan sama dag í borginni , þegar Gottman var kynntur á svið .
Að vísu kostaði 1000 dollara inn á þá samkomu en Gottman stóð fyllilega undir hrósinu .
Sömu grunnstefin í samskiptum Þrátt fyrir að vera ekki sama stjarnan á sviðinu er dr. Julie Gottman afar virt í sínu fagi og hefur sérhæft sig í málefnum samkynhneigðra .
Stutt er síðan hún fékk viðurkenningu sem sálfræðingur ársins í Washington-ríki .
Á meðan John hefur sérhæft sig í rannsóknum hefur hún beint athygli sinni að meðferðarúrræðum og ráðgjöf .
Á því sviði lagði hún mikið til við að þróa Gottman-aðferðina ( e. The Gottman Method ) .
Hún segir aðferðina vera óvenjulega og leggur áherslu á að hún byggist ekki á getgátum eða persónulegri afstöðu .
" Allt sem við vitum byggist á niðurstöðum sem 3000 pör hafa gefið okkur .
Þessi pör voru af öllum gerðum ; ung , gömul , ógift , fátæk , rík , lesbíur , hommar , barnafólk og barnlaust ásamt pörum sem hafa lent í áföllum og við höfum rannsakað samskipti þeirra við margar gjörólíkar aðstæður upp á einn tíu þúsundasta úr sekúndu .
Pörin bjuggu í íbúð sem við höfðum útbúið og dvöldu þar um hríð í sumum tilfellum með börnum sínum .
Að tilraununum loknum höfum við fylgt pörunum eftir í allt að 20 ár .
" Julie Gottman talar yfirvegað svo að enginn möguleiki sé á misskilningi blaðamanns sem virðist vera vandræðalega ryðgaður í enskunni .
Það virðist þó ekki síður vera til marks um vandvirka og hlýja konu sem ber djúpa virðingu fyrir starfi sínu .
Vandinn oft flókinn Hjónin leggja sig fram við að velja fólk til starfa samkvæmt Gottman-aðferðinni sem hefur klínískan bakgrunn .
" Það er ekki nauðsynlegt en fólk sem vinnur með pör þarf oft að fást við önnur vandamál sem tengjast t.a.m. drykkju , þunglyndi eða kvíðaröskun .
Í slíkum tilfellum er klínísk þjálfun dýrmæt þar sem taka þarf á slíkum vandamálum samhliða því að bæta sambandið .
" Að sögn Julie Gottman er yfirleitt sömu stefin að finna í mannlegum samskiptum hvar sem mann ber niður .
Menning hafi vissulega sitt að segja en allir vilji láta koma fram við sig af virðingu og fá viðurkenningu fyrir verk sín .
Augljóslega hafi báðir aðilar ekki jafna stöðu í samböndum í mörgum íslömskum samfélögum .
Víða eimi enn af karlaveldi í samböndum sem skapi ójafnvægi .
Efnahagsástandið afar skaðlegt Sú hugmynd er lífseig að vandamálin séu oftar sköpuð af karlinum í samböndum .
Gottman segist þó ekki geta tekið undir slíka fullyrðingu .
" Oftar en ekki eru það samskiptin sem skapa vandamálið , þ.e. hvernig er tekist á við þær aðstæður sem koma upp .
Þrátt fyrir það er ýmislegt sem konur gera í meira mæli en karlar og öfugt .
Karlar eru ofbeldisfyllri en konur , Julie bendir þó að alda ofbeldisverka kvenna hafi riðið yfir Bandaríkin í kjölfar þess að mynd Tarantinos : Kill Bill var sýnd fyrir 10 árum og tíðni morða kvenna á körlum jókst um 50% , á hinn bóginn eru konur mun gagnrýnni en karlar og nálgast vandamál á óuppbyggilegan hátt .
Þegar talið berst að þróuninni síðastliðin ár og núverandi ástandi í uppeldismálum og félagslegum aðstæðum , segir Julie að hennar tilfinning sé sú að hlutirnir fari versnandi .
" Efnahagsástandið hefur áhrif og það hefur því miður bitnað á börnum að undanförnu .
Þá hefur aukið vægi bókstafstrúar hér á landi haft slæm áhrif og víða er hvatt til flenginga og líkamlegra refsinga fyrir börn .
Atvinnuleysið hefur haft hrikaleg áhrif og sér í lagi á karlmenn í minnihlutahópum .
" Julie Gottman gefur manni sínum lítið eftir á sviðinu , er ekki síður frumkvöðull og mun koma fram ásamt manni sínum í Hörpu 