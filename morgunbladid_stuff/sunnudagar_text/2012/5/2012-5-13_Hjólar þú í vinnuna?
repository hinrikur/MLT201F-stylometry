Átakið Hjólað í vinnuna fór af stað í 10. skipti hinn 9. maí síðastliðinn og mun standa yfir til 29. maí .
Verkefnið miðar að því að hvetja sem flesta til að hreyfa sig reglulega og taka upp virkan ferðamáta .
Hjólað í vinnuna er keppni milli vinnustaða , annars vegar um flesta keppnisdaga og hins vegar á milli liða um flesta kílómetra .
Heimir Snær Guðmundsson heimirs@mbl.is Tilgangurinn er að vekja athygli á þeim heilsusamlega , umhverfisvæna og hagkvæma valkosti sem virkur ferðamáti er .
Virkur ferðamáti getur falist í annaðhvort göngu eða hjólreiðum , en þróunin hefur orðið sú að flestir sem taka þátt í átakinu ferðast á hjóli , " segir Jóna Hildur Bjarnadóttir hjá Íþrótta- og Ólympíusambandinu sem stendur fyrir átakinu .
Átakið einskorðast því ekki við reiðhjól heldur geta áhugasamir einnig tekið þátt með því að ganga til vinnu , eða blanda saman almenningssamgöngum og göngu .
" Vinsældirnar hafa aukist mikið .
Fyrsta árið tóku þátt 535 einstaklingar á 44 vinnustöðum .
Á síðasta ári voru þátttakendur orðnir 11.571 og komu frá 694 vinnustöðum .
Forsvarsmönnum átaksins teljast til að 6,7% af vinnuafli hér á landi taki þátt og árangurinn sé mjög góður ef miðað er við sambærileg verkefni á Norðurlöndum .
Hjólamenning hér á landi hefur verið í mikilli þróun undanfarin ár og átakið Hjólað í vinnuna á eflaust sinn þátt í því .
Jóna segir að skemmtilegt sé að greina frá því að á undanförnum árum hafi atvinnurekendur tekið við sér og á mörgum vinnustöðum sé reiðhjólamönnum gert hátt undir höfði .
Í mörgum tilfellum hafi aðstaða batnað , hjólagrindum komið fyrir , sturtuaðstaða bætt og á mörgum vinnustöðum séu starfsmenn hvattir til að nýta sér virkan ferðamáta með samgöngusamningum .
Þess má geta að á síðasta ári hjóluðu þátttakendur 830.000 km og forsvarsmenn átaksins reiknuðu út að miðað við meðalmann sem ekur á fólksbíl þá hafi sparast 15 milljónir króna í eldseytiskostnað á þeim þremur vikum sem átakið stóð yfir .
Mikil uppbygging í borginni Gísli Marteinn Baldursson er mikill áhugamaður um hjólreiðar og stýrði mótun hjólreiðastefnu fyrir Reykjavíkurborg .
" Árið 2010 lögðum við drög að uppbyggingu hjólreiðastíga og bættri aðstöðu fyrir hjólreiðafólk um alla borg .
Það má segja að ferlið hefjist þegar við kynnum Grænu skrefin árið 2007 , en þá var því lofað að Ægisíðustígurinn yrði tvöfaldaður en hann liggur frá Ægisíðu í vestri upp í Heiðmörk í austri , " segir Gísli Marteinn og bætir við að vinna við tvöföldun upp í Elliðarádal sé á lokastigi .
Gísli segist þekkja af eigin raun hversu mikil búbót þessi stígur sé fyrir hjólreiðamenn .
Gísli nefnir einnig að nú á dögunum hafi lokið hönnunarsamkeppni um brýr yfir Elliðaárósa , sem muni reynast hjólandi Grafarvogsbúum mikil búbót .
Með þeirri framkvæmd þarf ekki lengur að sneiða hjá ósunum heldur verður hægt að halda beint áfram annaðhvort inn á Sæbraut eða á nýjan stíg sem mun liggja meðfram Suðurlandsbraut , af þeim stíg er t.d. síðan tiltölulega stutt leið að stórum atvinnusvæðum í Borgartúni og í miðbænum .
Gísli nefnir aukinheldur að hjólreiðaáætlunin frá 2010 geri ráð fyrir hjólahraðbraut sem liggi úr Laugardalnum , meðfram Sundlaugavegi inn í Borgartún yfir Snorrabraut og inn á Skúlagötu þaðan sem stutt er í miðbæinn .
Sú hugmynd er þó ennþá í hönnunarferli að sögn Gísla Marteins .
Aðspurður um framtíðaráherslur yfirvalda segist Gísli að minnsta kosti sjálfur sjá fyrir sér að borgin verði þannig úr garði gerð að allir samgöngumátar verði sem þægilegastir , hvort sem um er að ræða strætókerfi , reiðhjól , einkabíl eða gangandi umferð .
Gísli segir Reykjavík ágæta hjólaborg frá náttúrunnar hendi , hér sé ekki of heitt þannig að reiðhjólafólk mæti sveitt til vinnu og bætir því við í miklum hjólaborgum á Norðurlöndum séu veturnir oft kaldari en hér á landi .
" Þeir sem ekki hjóla segja oft að bæta þurfi aðstöðu á vinnustöðum , t.d. stutuaðstöðu sem er auðvitað sjálfsagt .
Fólk hjólar um mislangan veg og mishratt .
En ég er t.d. í þeim hópi eins og margir aðrir , sem fer ekkert sérstaklega hratt yfir og notar hjólið um tiltölulega skamman veg og þá þarf ekkert endilega að fara í sturtu á leiðarenda .
" Tölur sýna að fólk er farið að hjóla mun meira en áður og Gísli nefnir í því sambandi nýlega ferðavenjukönnun sem sýni fram á 1000% fjölgun hjólreiðafólks frá 2002 .
" Auðvitað kemur það að einhverju leyti til vegna þess að mjög fáir hjóluðu árið 2002 en engu að síður er um gríðarlega aukningu að ræða .
Reglulega gerum við sniðtalningar sem telja alla bíla- og hjólaumferð í borginni , þær tölur sýna einnig mikla fjölgun reiðhjólamanna ár frá ári .
" Gísli bætir við að í Kaupmannahöfn sé talið á milli 30%-50% vinnuafls mæti til vinnu á hjóli .
Hann segir þær tölur ekki hafa verið svo háar fyrir nokkrum áratugum og árangurinn megi að töluverðu leyti þakka bættri aðstöðu fyrir hjólreiðafólk .
