Úr ólíkum áttum er yfirskrift pistla sem hefja göngu sína í Sunnudagsmogganum í dag .
Þar verða fengnir stjórnmálamenn til að skrifa sem eru á öndverðum meiði í hinu pólitíska litrófi .
Hanna Birna Kristjánsdóttir skrifar fyrsta pistilinn og svo skrifar Ögmundur Jónasson í næstu viku .
Hugsunin er sú að skrifað sé út frá breiðum pólitískum línum , en ekki eingöngu dvalið við stundarkarp stjórnmálanna .
Þau munu skiptast á að skrifa fyrst um sinn og síðar kunna aðrir að taka við keflinu .
Pistill Hönnu Birnu er í þessum anda , þar sem hún fjallar um leitina að svörum eftir bankahrunið : " Þó að við höfum lent í tímabundnum erfiðleikum þýðir það ekki að þær lausnir sem áður dugðu dugi ekki enn , enda eiga lífsgildin okkar sér dýpri rætur og lengri sögu en hið fallna fjármálakerfi .
" Hún vitnar í sálm Sigurbjörns Einarssonar biskups í pistli sínum .
Það er alltaf óhætt að leita í hans smiðju .
Einu sinni skrifaði ég grein um leitina að tilgangi lífsins og hringdi auðvitað í Sigurbjörn .
Hann færðist ekki undan : " Ég hef náttúrlega ekki farið dult með mínar lífsskoðanir .
Ég hef skipað þá stöðu sem leggur þá kvöð á mann að leyna ekki sínum lífsviðhorfum , heldur þvert á móti .
Ég get ekki gert nokkurn mun á mér sjálfum og starfinu að þessu leyti .
Það sem er mér til halds og trausts – það er akkúrat það sem ég hef viljað miðla öðrum til stuðnings og blessunar .
Og ég þekki engar uppsprettur bjartsýni , lífstrausts , öryggis , sem jafnast á við heilbrigða kristna trú .
Hún er minn lífsgrunnur og ef ég hef gert mér grein fyrir lífstilgangi , þá hefur þetta verið eitt og allt .
Það er að segja sá Guð sem hlýtur að vera allt , ef hann er á annað borð til .
Og það er mín sannfæring að svo sé .
Það sé sú staðreynd sem skiptir öllu máli í lífi og dauða .
" – Og þú efast aldrei ? " Þetta er engan veginn sjálfgefið .
Og vitaskuld þekkja allir trúmenn að trú og þol vilji þrotna , svo ég vitni í Hallgrím Pétursson .
Þá er ekki annað til ráða heldur en bænin .
Og að halda fast í þann lífsþráð sem bænin er .
Það er lífsþráður sem tengir guð og mann , mannssálina eða mannshjartað og hjarta Guðs .
– Þetta er úrræðið .
" Sigurbjörn var trúr sjálfum sér og sannur í trúnni .
Ekki er annað hægt en að bera virðingu fyrir því , hvaða afstöðu sem menn taka til trúarbragða að öðru leyti .
Ég spurði líka Ragnar Kjartansson myndlistarmann hvernig hann leitaði tilgangsins : " Með póesíunni , " svaraði hann .
Svo var hann rokinn að vinna að leikmynd í Þjóðleikhúsinu .
" Benni er að kalla á mig ! " " Ég ætla ekki að svara því beint , " svaraði vinur minn Leifur Eiríksson , sem þá var lífs og aðeins 101 árs , " en ég skil ekki hvaða tilgangur er til fyrir þá sem ekki eiga börn og ástvini .
Ég skil ekki hver tilgangurinn er ef menn sváfu ekki hjá , ja-á .
" Hann bætti við íbygginn : " Þetta er prestlegt svar .
" Pétur Blöndal pebl@mbl.is 