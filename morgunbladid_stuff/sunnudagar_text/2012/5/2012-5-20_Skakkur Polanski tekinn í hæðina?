Sumir tengja fransk-pólska kvikmyndaleikstjórann Roman Polanski einkum við merka sigra á hvíta tjaldinu , myndir á borð við Rosemary ' s Baby , Chinatown og The Pianist munu um ókomna tíð halda nafni hans hátt á lofti .
Aðrir tengja Polanski fyrst og fremst við tvö ömurleg sakamál , annars vegar morðið á kasólettri eiginkonu hans , leikkonunni Sharon Tate , í Los Angeles árið 1969 og hins vegar nauðgunina sem átti sér stað á heimili leikarans Jacks Nicholson í sömu borg árið 1977 , þegar Polanski svívirti þrettán ára gamla stúlku og hlaut í kjölfarið fangelsisdóm .
Varð það til þess að hann flúði land og hefur búið í Evrópu allar götur síðan .
Fyrir tæpum þremur árum var Polanski handtekinn í Sviss að beiðni Bandaríkjamanna sem vildu fá hann framseldan .
Af því varð ekki .
Polanski hefur lítið rætt um þessi mál gegnum tíðina og fyrir vikið bíða margir spenntir eftir glænýrri heimildarmynd , Roman Polanski : A Film Memoir , sem frumsýnd verður á kvikmyndahátíðinni í Cannes síðar í þessum mánuði , en þar mun leikstjórinn opna sig sem aldrei fyrr .
Ástæðan fyrir því er einföld , myndina gerir aldavinur hans , framleiðandinn Andrew Braunsberg , sem var einmitt með Polanski í Lundúnum þegar sú harmafregn barst yfir hafið að Tate hefði verið myrt með voveiflegum hætti .
" Ég tók símann , " segir Braunsberg í breska dagblaðinu The Independent .
" Eftir þá reynslu er mér enn þann dag í dag illa við að ansa í símann .
Slæmar fréttir hafa þann leiða ávana að berast með þeim hætti .
" Hermt er að Polanski ræði af mikilli einlægni um bæði mál , einkum samband sitt við Sharon Tate .
Svo nærri gengur hann sér víst á köflum að þeir gráta og gnísta tönnum saman , hann og myndatökumaðurinn .
" Þetta var mjög hamingjuríkur tími í mínu lífi sem stóð því miður ekki nægilega lengi , " segir Polanski í myndinni en Tate var aðeins 26 ára gömul þegar henni var ráðinn bani .
Morðingjar hennar fundust ekki strax og greip mikil skelfing um sig meðal fræga fólksins í borg englanna .
" Hver er næstur ? " spurðu menn sig .
Sem frægt er mætti stórleikarinn Steve McQueen vopnaður í útförina .
Polanski var meðal þeirra sem lágu undir grun en fljótlega sannaðist verknaðurinn á ungmenni úr hinni svokölluðu Manson-fjölskyldu og hlutu þau langan dóm , ásamt andlegum föður sínum , Charles Manson .
Polanski ræðir einnig um uppvöxt sinn í eymdinni í Varsjá í stríðinu og þá nöturlegu staðreynd að móðir hans var send til Auschwitz .
" Þeir komu til að sækja systur mína en þar sem hún var ekki heima tóku þeir móður mína í staðinn .
" Andrew Braunsberg er vongóður um að heimildarmynd sín komi til með að breyta afstöðu margra til Romans Polanski en nýlegar kannanir sýna að almenningsálitið er honum ekki í hag .
Erfiður tími fyrir fjölskylduna eftir handtökuna Eftir að nauðgunarmálið komst aftur í hámæli árið 2009 og Polanski var settur í stofufangelsi í Sviss jókst álagið á fjölskyldu hans , eiginkonuna , frönsku leikkonuna Emmanuelle Seigner og börnin Morgane og Elvis .
Einkum munu börnin , sem eru ung að árum , hafa átt erfitt í skólanum .
Það er aldrei gaman að heyra að pabbi manns sé nauðgari .
Þá eltu " papparassar " Seigner um tíma á röndum .
Biður fórnarlambið afsökunar Tónninn í Roman Polanski gagnvart nauðgunarmálinu hefur breyst töluvert gegnum tíðina .
Lengi talaði hann á þann veg að um ofsóknir væri að ræða enda þótt leikstjórinn gengist frá upphafi við því að hafa haft samræði við stúlkuna , þrettán ára gamla .
Sjálfur var hann 43 ára á þessum tíma .
Í nýju heimildarmyndinni biður Polanski stúlkuna , Samantha Geimer , afsökunar á verknaðinum .
" Ég harma afleiðingarnar sem þessi atburður hefur haft á líf hennar og fjölskyldu hennar .
" Polanski kallar Geimer tvöfalt fórnarlamb í myndinni , ekki nóg með að hún hafi þurft að þola ofbeldi frá sér heldur hafi slúðurpressan hundelt hana allar götur síðan , ekki síst eftir að málið kom aftur upp fyrir þremur árum .
Af því tilefni bað Geimer sér einmitt griða , sagði fjölmiðla hafa gert sér mun stærri grikk en nokkurn tíma Polanski með því að vekja málið sífellt upp af blundi .
Hörðustu andstæðingar Polanskis , beggja vegna Atlantshafs , eru eftir sem áður þeirrar skoðunar að glæpur hans sé þess eðlis að hann verði að taka út sína refsingu .
Líkurnar á því minnka með hverju árinu sem líður enda maðurinn orðinn 78 ára .
Spurður um stofufangelsið í Sviss í myndinni svarar Polanski af nokkurri ró : " Lítum á þetta svona : Ég hef aldrei haft mikinn tíma út af fyrir mig .
" 