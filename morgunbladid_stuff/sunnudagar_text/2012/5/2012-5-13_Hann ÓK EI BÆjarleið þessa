Ég verð ekki var við að þeim leiðist sem rabba um málfar , stíl og framsetningu .
Í slíkri umræðu getur verið hressandi að grípa til dæma sem bjóðast í umhverfinu .
Í vikunni sem leið hóf ég kennslustund með þessum orðum : " Í virðulegum fréttamiðli las ég í morgun : " Kona missti fæturna á flótta undan eiginmanninum .
" Er nokkuð athugavert við þetta orðalag ? " Einn nemendanna sagði hikandi að þarna hefði sennilega átt að standa : " Hún missti fótana .
" Annar sagði að hér hefði átt að segja " missti fótanna " .
Sá þriðji sagðist álíta að ekkert væri við þetta orðalag að athuga ; maðurinn hefði greinilega verið með flugbeitt vopn .
[ Hlátur .
] Þetta minnti mig á frásögnina af Hallbirni Oddssyni sem greint er frá í Landnámu ; hann hjó í örvæntingu höfuðið af konu sinni , Hallgerði Tungu-Oddsdóttur á Breiðabólstað í Reykholtsdal , af því að hún vildi ekki fylgja honum á heimaslóðir hans í Grímsnesi .
Eftir voðaverkið lagði hann á flótta en var felldur við Hallbjarnarvörður .
Sögnin missa getur ekki aðeins stýrt þolfalli , heldur líka eignarfalli ef svo ber undir .
Skyttan missir kannski trúna ( þolfall ) á lífið en hún missir ekki marks ( eignarfall ) ; gamli maðurinn missir nú sjón ( þolfall ) en hann missti aldrei sjónar ( eignarfall ) á markmiði sínu ; innskotsorðið " sko " má alveg missa sig ( þolfall ) í texta stjórnmálamannsins sem missti sín ( eignarfall ) í hita umræðunnar .
Nú heyrist reyndar sagt að menn " missi sig " ( þolfall ) í hita leiksins .
Þetta væri þá dæmi um sömu " þróun " og merkja má þegar sagt er að menn " missi fæturna " ( þolfall ; flótti frá eignarfallinu ) þegar átt er við að menn " missi fótanna " ( eignarfall ) og detti kylliflatir .
Í umræðu um stíl og framsetningu er gjarnan vikið að orðaröð .
Kunningi á Akureyri sendi mér eftirfarandi auglýsingu sem olli titringi meðal starfsmanna tiltekins skóla : " Fyrirlestur verður kl. 4 um kynferðislegt áreiti á kennarastofu .
" Þarna hefði – til að fyrirbyggja misskilning – mátt hafa skipti á forsetningarliðunum : fyrirlestur á kennarastofu um kynferðislegt áreiti .
En ef auglýsingartextinn hefði verið þannig , þá hefði ég ekki fengið þetta tækifæri til að minnast á orðaröð og forsetningarliði .
Önnur auglýsing , sem nýlega birtist í helstu blöðum , vakti með mér bjartsýni því að hún sannfærði mig um að starfsmenn auglýsingastofa ( og jafnvel peningastofnana ) kynnu að meta góðan kveðskap .
Í auglýsingunni stóð m.a. þetta : " Lífeyrissjóðakerfið bognaði en brotnaði ekki í bylnum stóra .
" Hér er vísað í Greniskóginn , kvæði Stephans G. Stephanssonar .
Í kvæðinu er grenitrjánum líkt við þá menn sem búa við erfiðar aðstæður en láta ekki bugast .
Ljóðið endar á þessum orðum : " Bognar aldrei , – brotnar í / bylnum stóra seinast .
" Auglýsandinn vinnur úr þessum ljóðlínum , sveigir hugmyndina að eigin þörfum , kinkar kolli til þeirra sem þekkja fyrirmyndina en nær einnig til hinna sem ekki þekkja .
Í stuttri grein í Félagstíðindum eldri borgara í Reykjavík sagði ég að mig langaði til að efna til sóknar til eflingar móðurmálinu og gera hana sýnilega – eða heyranlega – með lítilli skyndisókn í upphafi .
Ég styrktist í þessum ásetningi eftir að sautján ára systursonur minn , sem fæddur er og upp alinn í Bandaríkjunum , kom til Íslands í haust til stuttrar dvalar .
Hann var agndofa yfir Ókei-inu og Bæ-inu sem flestir Íslendingar undir fimmtugu taka sér í munn í hvert sinn sem þeir kveðja kunningja eða vini .
Þegar sautján ára piltur sem aldrei hefur búið á Íslandi á ekki orð yfir amerískum slettum landa sinna hér heima , þá hefur eitthvað snúist við – farið á hausinn .
Í umræddri grein í Félagstíðindum lagði ég til að sérhver lesandi safnaði tíu liðsmönnum til friðsamlegrar leiftursóknar gegn hinum framandi kveðjuorðum , ókei bæ ; þessir tíu söfnuðu síðan öðrum tíu og þannig koll af kolli .
Nú hvet ég ykkur , lesendur góðir , til að ganga í lið með okkur Félagstíðindafólkinu og steypa ókei-inu og bæinu af stóli í friðsamlegri , næstum þögulli byltingu , en umbera þessi hljóð eingöngu í tilvikum eins og : " Hann ÓK EI BÆjarleið þessa , ákvað að fara heldur ríðandi .
" 