Bobby Fischer Comes Home " eða Bobby Fischer snýr heim nefnist bók sem komin er út eftir Helga Ólafsson stórmeistara , en forlagið New In Chess stendur að útgáfunni .
" Sagan hefst í Eyjum vorið 1968 , " segir Helgi .
" Þá hefjast kynni mín af skákinni og um svipað leyti kemur Fischer aftur fram á sjónarsviðið .
Hann hafði tekið sér hlé frá skákmótum árið 1969 , en endurkoma hans árið 1970 var ævintýraleg .
Hann vann gamla heimsmeistarann Petrosjan í keppninni Heimurinn gegn Sovétríkjunum , vann meira og minna öll mót sem hann tók þátt í , síðan millisvæðamótið 1971 og loks heimsmeistaratitilinn 1972 .
Ég reyni að ná utan um þá ótrúlegu stemningu sem myndaðist í kringum hann og einvígið í Laugardalshöll .
" En þessi glæsti ferill var dýru verði keyptur .
" Bókin er öðrum þræði harmsaga um það hvernig fer fyrir manninum , " segir Helgi .
" Það að hann skyldi afsala sér heimsmeistaratitlinum eftir einvígið í Reykjavík er auðvitað hans tragedía .
Ég er ekkert að eltast við næstu ár í lífi hans , ekki fyrr en hann kemur hingað rúmum þremur áratugum síðar .
Þá berst nánast neyðarkall frá fangelsi í Japan og síðan er frásögn af því þegar hann er gerður að íslenskum ríkisborgara .
Þetta er auðvitað makalaus atburðarás .
" Helgi segist aldrei hafa verið með siðapredikanir yfir Fischer ; það þurfi ekki allir að ganga sama veginn .
" Ég hafði gaman af honum sem harðhaus , utangarðsmanni sem stendur fyrir utan hið venjulega líf og gerir aldrei málamiðlun um nokkurn skapaðan hlut .
Það hlýtur að endingu að leiða til þess að hann siglir í strand .
Hann fór eiginlega aldrei út úr karakter , ekki heldur í veikindunum .
Hann ætlaði bara að fara sína leið í þeim líka og fór ekki að ráðum lækna nema að mjög takmörkuðu leyti .
" Helgi og Fischer töluðu saman í hverri viku um nokkurra ára skeið og um tíma á hverjum degi .
" Ég leit á hann sem mann sem maður hafði vináttu af , en hann var skjótur upp og það gat hlaupið snurða á þráðinn .
Stundum fór hann yfir strikið og þá var það ekki mitt eða annarra að eiga við það .
Við töluðum saman í síðasta skipti í apríl árið 2007 og hann lést í janúar árið 2008 eftir að hafa lagst inn á spítala um haustið .
" Hvorki fyrr né síðar hefur komið fram skákmaður sem hefur náð svona miklu og dramatísku risi og hnignun í kjölfarið , að sögn Helga .
" Hann var langstigahæsti skákmaður heims , enginn hefur haft viðlíka yfirburði .
Ég velti því stundum fyrir mér hvað það væri í þessum manni sem gerði hann svona magnaðan .
Ég held að svarið hafi fólgist einmitt í því hvað hann var mikill harðhaus – eins manns herdeild , " segir Helgi og hlær .
" Hann gaf sig aldrei , barðist alltaf , og var hugrakkur í raun og veru .
Hann gerði aldrei málamiðlanir .
Það er til dæmis mjög erfitt að finna stuttar jafnteflisskákir á hans ferli , en ég fann eina sem tefld var í Varna í Búlgaríu árið 1962 .
Þá hafði verið sett regla um að það mætti ekki gera jafntefli og auðvitað setti hann sig upp á móti því ! " Tefldi sex skákir við Fischer " Við verðum að prófa skákklukkuna .
" Þannig voru móttökurnar sem Helgi Ólafsson stórmeistari fékk er hann heimsótti Bobby Fischer á Klapparstíg í ágúst árið 2005 .
Fischer hafði raðað upp taflmönnunum með hefðbundnum hætti og Helgi vonaðist til að þeir myndu ekki tefla " Fischer-Random " eða skák 960 , en honum varð ekki að ósk sinni .
" Hann kom með furðulegan lítinn kubb , sem hann hafði látið búa til fyrir sig í Belgrad , " segir Helgi .
" Þegar hann ýtti á takka birtist mynd af byrjunarstöðunni og við röðuðum taflmönnunum í samræmi við það .
Svo vildi hann prófa þessa undarlegu klukku sem Seiko hafði framleitt fyrir hann .
Hún er eiginlega engu lík .
Hann spurði til dæmis hvort ég vildi hafa karlmannsrödd eða mjúka kvenmannsrödd ! Röddin segir manni hversu margir leikir eru eftir fram að tímamörkum .
Ef ég man rétt , þá voru 3 mínútur og þrjár sekúndur eftir hvern leik á 30 leiki .
" Helgi segir að einvígið hafi verið bráðfyndið .
" Ég vann fyrstu skákina og í næstu skák fékk ég rosalegan vöðvasamdrátt , reis upp og öskraði .
Hann rauk upp frá borðinu og hrópaði hver djöfullinn gengi að mér .
Þetta var í miðri skák og hann lék gróflega af sér eftir þessa truflun , þannig að ég náði að leppa drottninguna hans og komst tvo vinninga yfir .
Svo tefldum við fjórar skákir í viðbót og hann vann þær allar , þar af tvær á tíma .
Þetta var óneitanlega dálítið sérkennilegt einvígi , sem ég hef nú ekkert verið að segja frá , en greini ítarlega frá í bókinni .
" Lifðum upp á krít Í bókinni kemur fram að Fischer hafi haft góða tilfinningu fyrir jafnvægi .
" Ég veit ekki hvaðan hann hafði það , " segir Helgi .
" Við ræddum til dæmis bankamálin á Íslandi og hann sagði bara : " You are living on borrowed time .
" Hann var alveg með það á hreinu að þetta væri allt tóm vitleysa sem við værum að gera hér á landi .
" 