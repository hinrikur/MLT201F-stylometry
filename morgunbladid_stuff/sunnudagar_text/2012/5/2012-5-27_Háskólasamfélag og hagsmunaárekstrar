Í eina tíð var mikill samgangur á milli stjórnmála og fjölmiðla .
Ritstjórar blaða voru gjarnan alþingismenn líka .
Sigurður Bjarnason frá Vigur starfaði áratugum saman á ritstjórn Morgunblaðsins samhliða þingmennsku , fyrst sem blaðamaður en síðar sem ritstjóri .
Bjarni Benediktsson heitinn sat á þingi þau ár , sem hann var ritstjóri blaðsins .
Hið sama gerði Jón Kjartansson um skeið .
Magnús Kjartansson ritsýrði Þjóðviljanum og sat á þingi á sama tíma .
Þórarinn Þórarinsson ritstýrði Tímanum og sat á þingi hluta þess tíma .
Svo kom að því að þessi tengsl þóttu ekki við hæfi .
Eyjólfur Konráð Jónsson sat á þingi sem varamaður um skeið ásamt ritstjórastarfi á Morgunblaðinu en hann hætti hálfu ári eftir að hann náði kjöri á þing sem fullgildur þingmaður .
Þegar greinarhöfundur var ráðinn aðstoðarritstjóri Morgunblaðsins 1. febrúar 1971 voru honum sett skilyrði : Engin trúnaðarstörf fyrir Sjálfstæðisflokkinn .
Það skilyrði var ítrekað þegar sami var ráðinn einn af ritstjórum blaðsins 1. nóvember 1972 .
Ein undantekning var gerð á því , með samþykki stærstu eigenda á þeim tíma aldarfjórðungi síðar vegna starfa í auðlindanefnd .
Rökin fyrir þessu skilyrði voru tvíþætt .
Annars vegar að þeir sem væru ráðnir í vinnu á einum stað ættu ekki að verja mestum hluta vinnutímans á öðrum vinnustað .
Hins vegar að hætta væri á hagsmunaárekstri .
Nú þættu slík tengsl fjölmiðla og stjórnmála óhugsandi .
Þessi gamla saga er rifjuð upp nú vegna þess að það má spyrja hvort háskólasamfélagið sé að lenda í sömu hagsmunaárekstrum gagnvart stjórnmálum og fjölmiðlar fyrir nokkrum áratugum .
Háskólakennarar hafa orðið stöðugt umfangsmeiri álitsgjafar á öllum hugsanlegum sviðum þjóðlífsins .
Sú þróun er reyndar ekki einskorðuð við Ísland .
Alvarlegar spurningar um hagsmunaárekstra í háskólasamfélaginu vöknuðu í tengslum við hrunið .
Sérfræðingar háskólanna sögðu fátt í aðdraganda hrunsins og höfðu ekki uppi aðvörunarorð síðustu árin fyrir það .
Dæmi voru hins vegar um , að einstaklingar í þeim hópi ættu aðild að skýrslugerð um að allt væri í himnalagi .
Þessi álitamál voru ekki bara bundin við Ísland .
Hinn 24. júní 2009 birtist í Financial Times grein eftir Devesh Kapur , prófessor við Pensylvaníu-háskóla , þar sem sagði : " Ástæða er til að draga athygli að einum þætti þessa máls ; hinum duldu fjárhagslegu hagsmunum , sem vaxandi fjöldi háskólamanna á að gæta .
Margir þeirra , sérstaklega þeir , sem starfa við stofnanir , sem njóta mikils álits og virðingar , eiga nú verulegra viðskiptalegra hagsmuna að gæta og fjárhagsleg samskipti við fjármálastofnanir , sem rannsóknir þeirra beinast að .
Þessir hagsmunir snúast um veglegar greiðslur fyrir fyrirlestra , ráðgjafarstörf fyrir fjármálafyrirtæki , stjórnunarstörf , hluti í fjárfestingafélögum og vogunarsjóðum og setu í stjórnum fyrirtækja .
" ( Sjá nánar : Umsátrið – fall Íslands og endurreisn , Veröld 2009 ) .
Af einhverjum ástæðum hefur háskólasamfélagið á Íslandi ekki séð ástæðu til að ræða í sínum hópi og fyrir opnum tjöldum eigin veikleika og styrkleika í aðdraganda hrunsins .
Það hafa fjölmiðlar reyndar heldur ekki gert .
En þó koma upp fleiri og fleiri dæmi um það að háskólakennarar koma fram í tvenns konar hlutverki .
Annars vegar sem fræðimenn , sem vinna að rannsóknum og gefa út skýrslur um þær , stundum á eigin vegum en stundum á vegum hagsmunaaðila og þá m.a. ríkisstjórna .
Hins vegar sem álitsgjafar í fjölmiðlum um málefni líðandi stundar .
Og þá vaknar spurning , sem sjálfsagt er að ræða ekki síður en þau álitamál varðandi almenningsálit og dómstóla , sem um var fjallað á þessum vettvagi fyrir tveimur vikum .
Að hve miklu leyti hafa verkefni , sem háskólakennarar taka að sér t.d. fyrir ríkisstjórnir áhrif á störf þeirra sem álitsgjafa í fjölmiðlum ? Þessi spurning snýr ekki bara að þeim sjálfum og þeirra samfélagi heldur líka að fjölmiðlunum sem til þeirra leita .
Innan háskólasamfélagsins eru að sjálfsögðu margir hæfileikamenn sem eru vel til þess fallnir að starfa á vettvangi stjórnmála og meðal annars með framboði til þings .
En um leið og þeir eru komnir til starfa á þeim vettvangi , með einum eða öðrum hætti , má spyrja hvort hætta sé á hagsmunaárekstrum í störfum þeirra á vettvangi háskólanna .
Hingað kemur t.d. fjöldi erlendra fyrirlesara um margvísleg málefni sem sum eru hápólitísk .
Getur einn og sami maður tekið hamskiptum og tekið annars vegar þátt í harðri pólitískri baráttu fyrir hádegi en hins vegar sem hlutlaus fræðimaður á áþekku sviði í rannsóknum eða vali erlendra fyrirlesara eftir hádegi ? Eru háskólamennirnir ekki komnir í sömu stöðu og ritstjórar blaðanna fyrr á tíð og að var vikið hér að framan ? Hér verða engir dómar felldir um þessi álitamál , hvorki yfir háskólasamfélaginu sem slíku né einstaklingum innan þess .
Hins vegar mætti ætla , ekki sízt vegna þess hvers konar stofnanir háskólar eru , að innan þeirra færu fram umræður um þessi mál .
Eiga háskólar ekki að vera í fremstu röð þeirra sem beita sér fyrir opnum umræðum , þar sem ólík sjónarmið eru viðruð og rædd og brotin til mergjar ? Og jafnframt hlýtur það að vera áleitin spurning , hvort forystu háskólanna ber ekki að gæta að stöðu þeirra í þessum efnum sem öðrum .
Hafa þeir sem ábyrgð bera á háskólum á Íslandi gert það ? 