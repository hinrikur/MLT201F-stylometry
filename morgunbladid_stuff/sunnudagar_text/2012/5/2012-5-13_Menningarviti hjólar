8:00 Vekjaraklukkan hringir og ég blunda til korter yfir átta .
8:15 Fer á fætur og kíki inn til Ísadóru sem steinsefur því hún er mikil svefnpurka eins og mamma hennar .
Ég fer að gera graut handa okkur og reyni að hafa svolítinn hávaða svo hún vakni .
Finnur fer svo og kemur henni á fætur og klæðir .
9:00 Litla daman tilbúin að fara á leikskólann , þau fara saman feðginin en ég verð eftir og bý um rúmin , fæ mér tesopa og kíki aðeins í snyrtibudduna mína .
9:30 Tilbúin að fara úr húsi , ég tek hjólið og hjólvagninn út , fagna hækkandi sól og hjóla í stúdíóið .
09:45 Komin í Höfðatún þar sem Einar Tönsberg er með stúdíóið sitt .
Við erum vön að hittast einu sinni í viku , vinnum að annarri plötu Feldberg sem kemur vonandi út á þessu ári .
Ég raula smálaglínu inn á lag sem við erum að vinna að , fæ mér svo kaffi og vonast til að geta hent saman einhverjum texta ...
12:00 Hjóla vestur í bæ og fer á fund á kaffihúsinu í Þjóðminjasafninu með Ágústu hjá Safnaráði , ræðum dreifingu Safnabókarinnar og safnadaginn mikla 18. maí .
Þann dag verður Safnabókinni dreift sem víðast .
13:00 Ég er að detta inn á Dunhaga þar sem Bókaútgáfan Guðrún er til húsa .
Safnabókin er nú komin úr prenti og í dreifingu jibbí ! Ég á samt heilmikla vinnu eftir og byrja á því að opna tölvuna og svara tölvupósti .
Fæ nokkrar myndir sendar sem ég þarf að bæta inn á gagnasafnið sem ég hef unnið að hörðum höndum síðustu tvo mánuði .
Við sendum myndirnar á ferðavef ja.is – i.ja.is – og My Iceland-smáforritið .
14:30 Kaffipása , standa upp og teygja úr sér , sem er mikilvægt , og smáfundur .
Við ræðum um það sem þarf að gera til að fylgja Safnabókinni eftir og fer beint í að hringja á nokkra staði til að athuga með dreifinguna .
Nú ætti bókin að vera komin um land allt en ég þarf að passa upp á að örugglega allir fái sínar bækur .
15:00 Eyði smátíma í að setja inn facebookstatusa .
Einn á Feldberg þar sem ég set inn mynd af mér og Einari síðan um morguninn .
Minni svo fólk á að kjósa Sometime á ruv.is og hlusta á nýja lagið okkar Mind Repair inni á gogoyoko .
Inni á Facebook Safnabókarinnar hvet ég fólk til að kíkja á sýningar helgarinnar og þá helst í Viðey og á Sagnheima í Vestmannaeyjum .
Allt að gerast í eyjum landsins um helgina .
Sjálf ætla ég að fá mér bíltúr með fjölskyldunni um helgina og kíkja á Rokkminjasafn Rúnars Júlíussonar , á það eftir .
Er með smálista sem ég er að reyna að tékka við .
En ég mæli með að sem flestir grípi eintak af Safnabókinni , hafi hana í bílnum í sumar og reyni að kíkja á sem flest söfn því það er alveg ótrúlegur fjölbreytileiki á söfnum landsins , eitthvað fyrir alla ! 16:00 Hjóla niður á Tjarnarborg þar sem ég sæki dóttur mína .
Við hjólum aðeins í Hljómskálagarðinum , erum ánægðar með breytingarnar þar og leikum okkur smá á nýju trampólínunum .
Hjólum svo í gegnum Þingholtin og kíkjum í fiskbúðina á Freyjugötu .
19:00 Kvöldrútínan er matur , leikur , náttföt og lestur en núna er það bókin Hænur eru hermikrákur sem er í uppáhaldi .
21:00 Fæ smátíma fyrir sjálfa mig , leggst í sófann með tölvuna , bók og bolla af rauðrunnatei .
22:00 Tek bókina með upp í rúm , kem mér vel fyrir með alls konar púðum , sem er gott fyrir svona óléttar konur , tæmi hugann og lognast út af á næsta hálftíma .
( Stundum fæ ég líka fótanudd á kvöldin .
) 