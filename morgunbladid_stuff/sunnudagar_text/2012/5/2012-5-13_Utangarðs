Stuttmynd vikunnar á Mbl sjónvarpi nefnist Utangarðs .
Í myndinni er fylgst með tveimur útigangsmönnum frá morgni til kvölds en þeir tengjast sérstökum böndum .
" Ég fór að velta fyrir mér lífi útigangsmanna eftir að ég mætti einum slíkum á mánudagskvöldi í Hagkaup , hann var frekar illa fyrirkallaður og bað mig um klink til að eiga fyrir strætó , " segir Valgeir Gunnlaugsson , höfundur og leikstjóri myndarinnar .
Með aðalhlutverk fara hinn þrautreyndi Sigurður Skúlason og hinn bráðefnilegi Hilmar Guðjónsson .
Myndin var sýnd á Stuttmyndadögum í Reykjavík á síðasta ári sem og á Reykjavík Shorts and Docs sem haldin var nú á dögunum .
Valgeir útskrifaðist úr leikstjórn og framleiðslu frá Kvikmyndaskólanum vorið 2011 og hefur komið að ýmsum verkefnum síðan .
" Eftir útskrift hef ég unnið mikið fyrir Pegasus við að framleiða auglýsingar .
Ég vann við mynd Ridleys Scotts , Prometheus , sem var tekin upp hér á landi og einnig kom ég að Game of Thrones .
Einnig er viðbúið að ég muni starfa við einhverjar af þeim stórmyndum sem teknar verða upp hér á landi í sumar .
" 