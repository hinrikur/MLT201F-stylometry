Þann sem fer að hjóla að ráði langar fljótlega til að vita ekki bara hvert hann sé að fara , heldur hvernig honum gangi .
Þá fá menn sér sérsniðið GPS-tæki eins og Garmin Edge 800 .
Margir þekkja Edge 705 , sem er hörkutæki , og Edge 800 er uppfærð gerð þess , miklu minna um sig með stærri og betri skjá , betri stýringu og ýmsum viðbótum .
Skjárinn er 2,6 " , 160x240 dílar , baklýstur litasnertiskjár sem var þrælfínn til notkunar utan dyra , vatns- og höggvarinn .
Flestir hjóla með hanska , í það minnsta hér á landi , og þó ég noti fingravettlinga gekk mér vel að stýra tækinu án þess að taka þá af mér .
Einfalt er að stilla inn það sem maður vill hafa sýnilegt á skjánum á ferðinni og hægt að velja allt að tíu atriði sem sjást þá samtímis .
Mér finnst það smart að hægt er að stilla það að tækið taki pásu við tiltekinn hraða , til dæmis ef maður þarf sífellt að vera að stoppa á rauðu ljósi .
Best er að keppa við sjálfan sig , þá veit enginn hvernig fer , og kostur að í tækinu getur maður sett upp slíka keppni og reynt að ná sem bestum árangri .
Tækið styður ANT + og því hægt að bæta við græjum eins og sérstökum hraða- eða aflmæli , en í pakkanum er hjartsláttarmælir og snúningsmælir fyrir petala .
Festingin við hjólið skiptir eðlilega miklu máli , höfuðmáli segir kannski einhver sem átt hefur slíkt tæki , og hún er býsna traust fannst mér , fest með sérstökum teygjum og tækinu síðan snúið í kvarthring til að festa .
Einfalt og þrælsnjallt .
Garmin Connect Tími , hraði , hæð og hjartsláttur Eins og getið er hér til hliðar getur maður keppti við sjálfan sig , en þá getur maður séð hvort maður er að bæta sig eða dragast afturúr .
Ég tók eftir því að ég fór ósjálfrátt að keppast við að gera betur í hjólatúrnum í vinnuna sem sjá má með því að skanna QR-kóðann hér fyrir ofan .
Tækið mælir tíma , hraða , hæð og hitastig og hjartslátt og stigfetlahraða ef maður notar þá mæla líka .
Á síðunni Garmin Connect er síðan hægt að lesa gögn úr tækinu á einfaldan hátt , þarf bara vafraviðbót og ókeypis innskráningu .
Garmin-síðan reiknar síðan út allskyns niðurstöður útúr mælingunum , til að mynda meðalhraða , meðalhita , meðalhjartslátt og hitaeiningar fyrir þá sem spá í slíkt , svo fátt eitt sé talið .
Á Garmin Connect-síðunni eru líka gröf og skýringarmyndir og hægt að bera saman við fyrri hjólaferðir ef vill .
Það er líka sáraeinfalt að deila gögnunum með fólki , ef maður er ánægður með niðurstöðuna , til að mynda að skjóta inn á Facebook-síðu .
