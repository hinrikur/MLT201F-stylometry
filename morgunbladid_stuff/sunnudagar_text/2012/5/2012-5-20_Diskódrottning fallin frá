Guð fann upp diskó svo ég gæti fæðst og orðið fræg , " sagði Donna Summer eitt sinn .
Diskódívan ólst upp hjá foreldrum sínum í Boston ásamt sjö systkinum .
Að sögn móður hennar fór Donna að syngja nánast um leið og hún gat talað .
Snemma fór Donna að láta til sín taka og sagan segir að hún hafi fyrst komið fram 10 ára .
Fjölskyldan var við messu og presturinn bað Donnu að koma fram því annar söngvari hafði forfallast , Donna segir að við það tækifæri hafi hún fundið fyrir skilaboðum frá Guði : " Donna , þú verður fræg , mjög fræg .
" Menntaskólaárin einkenndust af söng og aftur söng , viku fyrir útskrift hleypti Donna heimdraganum og hélt til New York með stóra drauma í farteskinu .
Eins og hjá svo mörgum gekk það ekki eftir og Donna endaði í Þýskalandi .
Þar lék hún í söngleikjum og gaf út sitt fyrsta lag .
Í Þýskalandi eignaðist hún sitt fyrsta barn en upp úr slitnaði milli hennar og föðurins Helmuth Sommer .
Hinsvegar hélt Donna eftirnafni hans en snaraði því þó yfir á móðurmálið .
Donnu gekk erfiðlega að slá í gegn en tókst hinsvegar að skapa sér nafn sem bakraddarsöngkona með ýmsum listamönnum .
Donna gaf út sína fyrstu plötu , Lady of the night , en hún kom aðeins út í Evrópu og naut takmarkaðrar hylli .
Slær í gegn á diskótímabilinu En hjólin fóru að snúast hjá diskódrottningunni árið 1975 þegar hún gaf út lagið " Love to love you baby " sem fór í annað sæti á bandaríska Billboard-listanum .
Samnefnd plata fór samstundis í sölu og seldist í rúmlega milljón eintökum .
Lagið fór fyrir brjóstið á sumum og margar útvarpsstöðvar neituðu að spila það , þóttu stunur Donnu í laginu óviðeigandi .
Boltinn var kominn af stað , hver metsöluplatan rak aðra og söngkonan varð heimsfræg .
Hver smellurinn á fætur öðrum festi stjörnuna í sessi .
Eitt af þeim var hið ódauðlega " Hot Stuff " kom út árið 1979 og er enn þann dag í dag spilað af dansþyrstum aðdáendum víða um heim .
Þangað til 1980 einbeitti Donna sér að diskóskotinni tónlist en í kjöfarið vildi hún skipta um kúrs .
Eftir að hafa haft sett svip sinn á diskótímabilið hóf Donna Summer að þróa tónlist sína í aðrar áttir og popp og rokk urðu meira áberandi í tónlist hennar .
Donna skilur eftir sig arfleifð , hún hafði áhrif um allan heim , á söngkonur allt frá Madonnnu til Beyoncé .
Hún var fyrsta bandaríska konan af afrískum uppruna til að vera tilnefnd til MTV-tónlistarverðlaunanna og tólf sinnum hlaut hún Grammy-verðlaun .
Til marks um þrautseigju og hæfileika Donnu ber að nefna að fyrst fór lag hennar " Love to love you baby " á topp Billboard-listans árið 1975 en síðast fór hún á topp þess merka lista árið 2010 með " To Paris with love " .
