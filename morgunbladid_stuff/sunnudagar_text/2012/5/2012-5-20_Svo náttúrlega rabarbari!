Við fundum hjá okkur þörf til að opna aftur lítinn stað , af svipaðri stærð og þegar við byrjuðum fyrst , þar sem fólki líður eins og það sé komið í heimsókn til okkar , " segir Friðrik Valur Karlsson , sem matgæðingar þekkja undir nafninu Friðrik V. , en hann hefur opnað veitingastað á Laugavegi 60 ásamt Arnrúnu Magnúsdóttur .
Þau hjónin ráku sem kunnugt er veitingastaðinn Friðrik V. á Akureyri á sínum tíma við góðan orðstír .
Matseðill sem breytist " Af því að við erum í Reykjavík er auðveldara að vera ekki með uppsettan matseðil , heldur bjóða upp á rétti úr ferskasta hráefni sem við fáum á hverjum degi , " segir Friðrik .
" Þá get ég líka notað sambönd við litla framleiðendur um allt land , en það er erfiðara á stórum stað að bjóða upp á rétti úr hráefni sem fellur til einn og einn dag .
" Það er hádegi í byrjun vikunnar þegar blaðamann ber að garði .
Og Friðrik reiðir fram fyrsta réttinn sem eldaður er á staðnum – aðstaðan til þess komst í gagnið um morguninn .
Ljúffengur fiskréttur á borðum .
" Hérna eru 32 sæti , " segir Friðrik og sest sjálfur .
Enn nokkrir dagar í opnun og því getur hann leyft sér það .
" Við vonum að gestir upplifi að þetta sé eins og heima hjá okkur .
Þeir sem hafa ferðast um Ítalíu og Spán þekkja svona staði , andrúmsloftið er heimilislegt en matargerðin fagmennska .
Ég rakst reyndar á það um daginn , að þegar við opnuðum Friðrik V. fyrir norðan , þá var fyrsta slagorðið okkar : " Professional kitchen , homy atmosphere " .
Það er skemmtilegt að hverfa aftur til upphafsins .
" Og auðvitað er mottóið að nota íslenskt hráefni í hvívetna .
Þannig hefur það jafnan verið á þeim stöðum sem Friðrik V. hefur sett mark sitt á .
" Úrvalið er orðið ótrúlega flott , " segir hann .
" Við getum til dæmis boðið upp á íslenskt salt á öllum borðum .
Og í grunninn snýst eldamennskan alltaf um það sama , virðingu fyrir hráefninu .
" Fullt af broddi Í hádeginu verður matseðillinn með einföldu sniði .
" Þá bjóðum við upp á tvo rétti , annan heilsusamlegri og hinn með þjóðlegra sniði , " segir Friðrik .
" Það fylgir alltaf súpa og brauð með – og þá á ég við alvörusúpu en ekki hveitisull .
Við leggjum okkur fram um að fólk nái að koma hingað , fá sér að borða , taka einn kaffibolla , og vera farið út eftir hálftíma .
Við vitum að fólk þarf oft að nýta hádegið og það getur verið óþægilegt ef það lendir í að sitja í einn og hálfan tíma og er of lengi frá vinnu .
Maturinn er líka á góðu verði , 1.590 krónur .
Á kvöldin stendur valið um þriggja eða fimm rétta matseðil og þá er þetta orðið flóknara – við reiknum með að þú sitjir í einn og hálfan til tvo tíma lágmark .
" Réttirnir sem boðið er upp á hverju sinni fara eftir hráefninu , eins og fyrr segir .
" Við opnum um helgina og ég verð alveg pottþétt með lamb , svo var ég að fá humar og vonandi fæ ég beltisþara , það er sá tími ársins , svo verð ég með sjóbirting sem er veiddur í lok vikunnar .
Ég er líka alltaf með skyr og brodd – broddur maður , " segir hann og lyftist í sætinu .
" Ég á fullt af broddi ! Ég var til dæmis með brodd brulée í gær , sem er mjög gott .
Svo á ég helling af berjum í frysti sem ég þarf að nota , bæði norðlenskum og vestfirskum .
" En það verður þó tekið tillit til þess ef viðskiptavinir eru með séróskir .
" Ef þeir borða ekki fisk eða kjöt , þá set ég mig bara í gírinn , " segir Friðrik og brosir .
" En ef þeir ætla að taka völdin , þá segi ég nei .
Þá er þetta ekkert gaman – það verður að vera óvissa .
" Það verður að vera óvissa Arnrún sér um að velja vínið með réttunum og ævintýragjarnir geta fengið bjór .
" Við verðum einungis með íslenskar bjórtegundir og þú færð nýjan bjór með hverjum rétti sem passar matnum , " segir Friðrik .
" Okkur finnst það ótrúlega spennandi .
Við höfum prófað þetta undanfarnar vikur og úrvalið er orðið það gott að þetta er nokkuð auðvelt .
" Eins og nærri má geta eru gamlir fastakúnnar farnir að láta á sér kræla .
" Núna um helgina er töluvert um fastakúnna , bæði að norðan og hér fyrir sunnan , sem notuðu tækifærið og bókuðu strax , " segir Friðrik .
En hann er með hugann við hráefnið og stekkur þangað : " Svo náttúrlega rabarbari ! Fyrsta uppskeran af rabarbara er klár , þannig að ég er búinn að ná mér í slatta .
" Við erum þannig fólk Sem fyrr verður það fastur liður að Friðrik komi fram og spjalli við gestina .
" Fyrst koma þjónarnir því á framfæri hvað er á boðstólum , en svo fer ég smáhring og fylli í eyðurnar .
" En annars er veitingasalurinn á könnu Arnrúnar eða Öddu .
" Við höfum ekki unnið saman í nokkurn tíma núna og okkur fannst það ómögulegt , " segir Friðrik .
" Okkur langaði til að vinna saman aftur .
" Þau kynntust á matvælabraut Verkmenntaskólans á Akureyri þegar þau voru kornung .
" Hún vann í bókabúð Jónasar á Akureyri og svo fór hún að vinna í bókabúð Jónasar í Árbænum þegar ég fór í kokkinn .
Þegar við fluttum norður lærði hún að verða leikskólakennari og það var ekki fyrr en við opnuðum Friðrik V. að hún fór að vinna á fullu með mér .
Reyndar vorum við bæði í annarri vinnu til að byrja með .
" En síðan hefur Arnrún séð um gestina .
" Hún er sú fyrsta sem talar við þá þegar þeir koma og sú síðasta sem talar við þá þegar þeir fara , fyrir utan að bera á borð og velja vín með matnum .
Við erum það vön að vinna saman , að ég er eins og hálfur maður ef Adda er ekki augun manns í salnum .
Við hugsun eins og erum svo samtengd .
Það væri náttúrlega enginn Friðrik V. ef við værum ekki bæði um það .
Þeir sem þekkja okkur vita hvernig við fúnkerum – ég segi oft að hún sé rödd skynseminnar og ég skrítni listamaðurinn .
" Friðrik V. segist ánægður með staðsetninguna ofarlega á Laugavegi .
" Þarna er mikið af rótgrónum gæðafyrirtækjum , skartgripasölum , úrsmiðum , hárgreiðslustofum sem hafa starfað í tugi ára .
Það er mikið líf þarna og ég held að þetta sé frábær staðsetning fyrir okkur , ekki alveg í hringiðunni en samt alveg við hana .
Húsið lætur ekki mikið yfir sér að utan , en þetta er hús með sögu , sem var byggt árið 1912 og hefur hýst ýmsa starfsemi .
Það minnir mig svolítið á veitingastað sem er í uppáhaldi hjá mér , en það tók mig einn og hálfan dag að finna hann – hann er svo lítið áberandi .
Það er einmitt staður þar sem maður er eiginlega í heimsókn hjá eigendunum .
Ég held það henti okkur vel .
Við erum þannig fólk .
" Reyksoðin gæsabringa fyrir fjóra 1 gæsabringa 180-200 g 1 tsk sjávarsalt 1 tsk þurrkað bláberjalyng 1 tsk þurrkað krækiberjalyng 1 tsk þurrkað beitilyng hvítur pipar kvistar af lynginu , þurrkaðir og muldir niður Aðferð Nuddið salti , pipar og lyngi í gæsabringuna og reyksjóðið í 10-12 mín .
í reyksuðuboxi eða á wok-pönnu , athugið hitið ekki mikið eftir að bringan er komin í boxið .
Takið bringuna úr boxinu og látið standa í 3-5 mín .
áður en hún er sneidd .
Villibráðarsúpa með maltöli og mysingi Fyrir fjóra 1 l villisoð ( af gæs , hreindýr og rjúpu ) 1 kvistur rósmarín 1-2 blöð salvía 1-2 einiber 1 kvistur timían 1 dós mysingur 1 flaska maltöl 1 dl rjómi salt og pipar Aðferð Sjóðið soðið og kryddið í 30 mín .
við meðalhita eða þangað til soðið hefur minnkað um helming .
Þá er malti og rjóma hellt út í og soðið í aðrar 30 mín .
Bætið mysingnum út í og smakkið til með salti , pipar og hugsanlega hunangi eða örlitlum sykri .
Súpan má vera kraftmikil .
