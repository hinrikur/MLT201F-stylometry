Ég ætla að nýta tækifærið til að skrifa hér enn og aftur um te .
Enda reyna meðlimir Tefélagsins sem mest þeir mega að auka temenningu hérlendis .
Læt ég þar ekki mitt eftir liggja .
Benti einmitt samstarfskonu minni á það í vikunni að hún skyldi nú ekkert vera að leita að Melroses um allan vinnustaðinn .
Það væri nefnilega til svo miklu betra te en það .
Segir konan sem í mörg ár hefur drukkið Yorkshire Tea .
Sem er ekkert nema verkamannate , og skammast ég mín ekkert fyrir það .
Enda er alls ekkert eitur að drekka hvorki það né Melroses .
Hjá mörgum er hið síðarnefnda gestateið , aðrir hafa byrjað á því og vanið sig á það .
En ég hvet ykkur til að fara jafnvel bara út í næstu búð og smakka eitthvað nýtt .
Um daginn keypti ég mér te frá Clipper með appelsínu og kókos .
Það var sannarlega nýtt og spennandi .
Líka frekar sumarlegt .
Ef þið viljið njóta leiðsagnar um tefrumskóginn er tilvalið að skrá sig í félagið góða á Facebook .
Þannig fær maður nýtt te í hverjum mánuði í póstkassann eða inn um lúguna .
Nú á ég einmitt svart te með sítruskeim sem ku vera tilvalið í íste .
Það mun ég sko prófa fyrir sumarið .
