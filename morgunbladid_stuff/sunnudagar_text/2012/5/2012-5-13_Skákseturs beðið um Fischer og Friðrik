Þá veit maður að skákin er töpuð þegar valið stendur á milli þess að verða mát eða missa drottninguna .
Þannig stóð á fyrir mér í Verkísmótinu sem fram fór í Ráðhúsinu í Reykjavík í miðri viku .
Og telst svo sem ekki til tíðinda .
Nema andstæðingur minn var nýorðinn tíu ára .
En ég get ekki sagt að ég hafi orðið fyrir vonbrigðum .
Það má frekar segja að ég hafi orðið undrandi , því gjörtöpuð staðan kom mér algjörlega í opna skjöldu .
Ég hafði önnur plön .
En þetta undraði engan annan í salnum , enda varð Nansý Davíðsdóttir fyrr á árinu fyrsta stúlkan til að verða Íslandsmeistari barna í skák .
Það var gott framtak hjá Héðni Steingrímssyni og skákdeild Fjölnis að efna til fyrirtækjamóts í skák .
Ég tefldi á þriðja borði fyrir Morgunblaðið .
Og Helgi Ólafsson stórmeistari , sem skrifar skákpistla í Sunnudagsmoggann , var ekki valinn í liðið .
Að vísu hafði það ekkert með mig að gera .
Ástæðan var sú að þak var á fjölda skákstiga hjá liðunum .
Mér skilst að reglan hafi verið sett eftir Búnaðarbankaskákmótin í gamla daga , en á þeim tefldi Búnaðarbankinn fram liði sem sumir sögðu sterkara en landsliðið .
Helgi hefði því sprengt skalann .
En ég naut þess að vera einungis með 1.270 skákstig , sem þykir heldur lítið , að minnsta kosti fyrir fertugan mann .
En þau eru afrakstur sjö skáka sem ég tefldi á unglingsaldri .
Raunar baðaði ég mig í sviðsljósinu fyrir þær skákir á sínum tíma , því tvær þeirra birtust í tímaritinu Skák .
Ef ég man rétt var það í skákdálkinum byrjendamistök .
Þá tefldi ég á móti öðrum efnilegum skákmanni , Hannesi Hlífari Stefánssyni .
Það kom mér algjörlega í opna skjöldu að vera kominn með gjörtapaða stöðu eftir þriðja leik .
Í Sunnudagsmogganum er skákin fyrirferðarmikil .
Helgi skrifar skákpistil að vanda og í vikuspegli er fjallað um afdrif muna úr einvígi aldarinnar .
Nú stendur yfir sýning í Þjóðminjasafninu á slíkum munum og er rífandi aðsókn .
Allt dregur að einum ósi um að það hlýtur að líða að því að Íslendingar sýni skákinni þann sóma að reisa skáksetur um Íslendingana Bobby Fischer og Friðrik Ólafsson , sem báðir hafa verið í fremstu röð í heiminum í þessari vinsælu listgrein .
Pétur Blöndal pebl@mbl.is 