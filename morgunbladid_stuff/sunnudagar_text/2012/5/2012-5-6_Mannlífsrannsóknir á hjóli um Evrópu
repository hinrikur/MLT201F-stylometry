Hin 25 ára gamla Kristín Grímsdóttir lagði í vikunni í mikla langferð , hún hyggst hjóla um Evrópu og jafnvel víðar .
Kristín er ekki á leiðinni í hina hefðbundnu Evrópureisu eins og algengt er að jafnaldrar hennar fari í .
Tilgangur ferðarinnar er margvíslegur , m.a. mannlífsrannsóknir og efnisöflun fyrir bókaútgáfu .
Heimir Snær Guðmundsson heimirs@mbl.is Kristín sem er búsett í Svíþjóð segir að ferðin eigi sér ekki langan aðdraganda .
" Ég ætlaði að keppa í hinni frægu Vasagöngu í lok febrúar en varð að gefa það frá mér vegna anna í vinnu .
Mér fannst það mikil vonbrigði þar sem ég lifi fyrir áskoranir og vil án undantekninga ná þeim markmiðum sem ég set mér .
Það að hafa þurft að hætta við þátttöku fékk mig til að hugsa um mína forgangsröðun í lífinu .
Þrátt fyrir að ég elski vinnuna mína þá er hún ekki það sem ég lifi fyrir .
Ég trúi á að allt sé hægt ef vilji og ástríða sé fyrir hendi , einnig hef ég alltaf átt þann draum að starfa sjálfstætt .
Einn góðan laugardagsmorgun fékk ég þessa hugmynd sem hafði það að markmiði að sameina allt sem ég elska í einu verkefni .
" Daginn eftir sagði Kristín upp vinnunni og hóf að skipuleggja ferðina .
Út fyrir þægindarammann Megintilgangur Kristínar með ferðinni er að stíga út fyrir þægindarammann og læra af því fólki sem hún kemur til með að hitta á leiðinni og þeim krefjandi aðstæðum sem fylgja því að vera í óþekktu umhverfi .
" Undirbúningi og framkvæmd svona ferðar svipar að einhverju leyti til þess ferils sem fylgir því að stofna eigið fyrirtæki .
Þú veist ekki alveg hvar þú ert eða hvað þú ert að gera , en þú hefur ákveðna framtíðarsýn og gerir allt til þess að verkefnið gangi upp .
Þetta mun koma til með að reyna mikið á , en það er líka það skemmtilega og lærdómsríka .
" Kristín vonar að með því að fara þessa óhefðbundnu leið muni hún komast í tengsl við fólk sem deilir hennar sýn , með það að markmiði að ganga til stærri verkefna þegar þessu ævintýri er lokið .
Hugmynd Kristínar er að ferðast og ræða við ókunnugt fólk sem á vegi hennar verður .
" Ég hef alltaf verið forvitin um fólk , drauma þess , vonir og af hverju það hefur valið þá leið í lífinu sem raun ber vitni .
Ég lendi oft á spjalli við ókunnuga hér í Svíþjóð og ég elska að hlusta á þeirra sögu .
Það er eitthvað sem mig langar að einbeita mér betur að og markmiðið er að segja sögu 100 manns sem ég mun hitta af handahófi á leiðinni .
" Eftir að hafa lokið BSc-gráðu sinni sem Kristín tók að hluta í Stokkhólmi hóf hún að starfa innan Stockholm School of Entrepreneurship .
Stofnunin er þverfaglegt samstarf fimm háskóla í Stokkhólmi en um er að ræða háskóla á sviði tæknigreina , félagsvísinda , lista , læknisfræði og viðskipta .
Eftir að hafa starfað í kjarna frumkvöðlaumhverfis Stokkhólms síðan síðasta sumar ákvað Kristín að söðla um .
" Mér líkaði starfið mjög vel , ég fékk tækifæri til að vinna náið með fullt af frumkvöðlum , prófessorum og öðru frábæru fólki , algjör draumur fyrir manneskju með mikla ástríðu fyrir menntun og nýsköpun , " segir Kristín .
Þessi mikla ævintýramanneskja sem m.a. hefur klifið Kilimanjaro , hlaupið Laugaveginn og óvön þreytt 30 km skíðagöngu ákvað hinsvegar að segja upp þessari spennandi vinnu til að láta draum rætast .
Gagnrýnin sýn á menntakerfið Áhugi Kristínar á fólki , lífi þess , vonum og væntingum hangir að einhverju leyti saman við skoðanir hennar á menntakerfinu og sýn þjóðfélagsins á einstaklinginn .
Hún segir upplifun sína af menntakerfinu frá grunnskóla og upp úr vera að ofuráhersla sé lögð á einkunnir til að komast á næsta stig , áherslan sé alltaf á að komast í einhverja stöðu sem sé fyrirfram skilgreind .
Jafnframt sýni fáir persónunni sjálfri og hæfileikum hennar athygli á þessari vegferð .
" Frá því maður er barn er spurt að því hvað maður vilji verða þegar maður verður stór .
Í kjölfarið er búist við svörum eins og lögreglumaður , lögfræðingur eða aðrar fyrirfram skilgreindar stöður .
Enginn spyr hver þú ert og hvað þú viljir gera með það .
" Kristín orðar þessar skoðanir sínar með ágætum hætti á heimasíðu sinni .
" Í stað þess að spyrja börn hvað þau vilji verða ættum við að skipta um kúrs og spyrja , hver þau vilji verða .
" Kristín bætir um betur og segist vilja sjá menntakerfið og þjóðfélagið í heild einbeita sér að því að styðja einstaklinga til þess að verða bestu útgáfurnar af sjálfum sér án tillits til titla eða stöðu .
Kristín segir það sína reynslu að algengt sé að fólk , tiltölulega nýkomið úr námi , sé ekki hamingjusamt í starfi og í raun í einhverskonar tilvistarkreppu .
" Bæði í tengslum við starf mitt og einfaldlega sem forvitinn einstaklingur er ég í samskiptum við fólk í hinum ýmsu þrepum þjóðfélagsins .
Ég get nefnt fjölda dæma um fólk sem virðist hafa allt og hefur unnið vel fyrir því .
Ég hef kynnst mörgum einstaklingum sem eru nýkomnir úr löngu námi og eru í góðri vinnu en virðast hvorki ánægðir í atvinnu sinni né hamingjusamir .
Þetta er eitthvað sem mig langar að skoða betur , t.d. hvort fólk telji sig hamingjusamt og ástæðuna fyrir því , hvort sem svarið er jákvætt eða neikvætt .
" Í starfi sínu hjá Stockholm School of Entrepreneurship hefur Kristín haft samskipti við og hlýtt á marga hæfa prófessora á sviði nýsköpunar um allan heim , m.a. frá Stanford-háskóla .
" Þetta er fólk sem á að vera gríðarlega skapandi og ég hafði miklar væntingar til .
Það virðist þó sem svo að ennþá sé verið að reyna að hræra upp í þessu gamla kerfi .
Sem ungur metnaðarfullur einstaklingur sé ég gríðarleg tækifæri á sviði frumkvöðlamenntunar og menntunar yfirhöfuð .
Mig langar að reyna að breyta ýmsu í þessu kerfi sem snertir okkur öll .
" Kristín er þó á því að þróunin sé hafin , ýmislegt sé að breytast í samfélaginu , umræðan sé komin af stað og nám sé t.d. að verða einstaklinsmiðaðra þó enn sé langt í land .
Útilokar ekki Asíu og Ástralíu Kristín ætlar að beita óhefðbundnum aðferðum til að fjármagna ferð sína , svokölluðu " crowdfunding " .
Aðferðin er ný og nýtur vaxandi vinsælda til þess að fjármagna frumkvöðlastarf eða önnur verkefni .
Aðferðin gengur út á að fólk velur að gefa tilteknar upphæðir og fær í staðinn að fylgjast með verkefninu .
" Crowdfunding virkar þannig að styrkþegi þarf að ákveða hvaða upphæð er stefnt á að safna , ef ekki næst að safna þeirri upphæð ganga styrkirnir aftur til styrkveitenda .
" Kristín útilokar ekki að fara víðar en um Evrópu í ferðinni .
" Það kemur allt í ljós eftir því sem líður á ferðina , ég útiloka ekkert .
Ég byrja í Stokkhólmi og mun hjóla sem leið liggur gegnum , Danmörku , Þýskaland , Frakkland , Sviss , Ítalíu og væntanlega enda í Grikklandi .
Að því loknu getur vel verið að ég haldi áfram til Austur-Evrópu , Asíu og jafnvel til Ástralíu , " segir þessi metnaðarfulla kona .
Kristín gerir ráð fyrir því að verða 3-4 mánuði að komast til Grikklands .
Aðspurð segist Kristín ekki ætla að lifa hátt á ferðalaginu heldur verði með tjald meðferðis auk þess að treysta á velvilja hinna ýmsu aðila .
" Ég hef þegar fengið boð um gistingu frá fólki í ýmsum löndum .
Bæði í gegnum Facebook og sófagistingarsíðu á netinu .
" Kristín ætlar ekki að klyfja sig af farangri eðli málsins samkvæmt .
Meðferðis verður hún með tjald , svefnpoka , aukaslöngur í dekkin , örlítið af aukafötum , síma og tölvu .
Eins og áður segir er einn megintilgangur ferðarinnar heimildaöflun í bók sem Kristín hyggst skrifa .
" Ég ætla að skrifa á leiðinni og í kjölfarið gefa út bók .
Bókin mun byggjast á sögu fólksins sem ég mun hitta og upplifunum mínum af því .
" Kristín mun halda ferðadagbók á heimasíðu sinni , possunt.com , en þar má finna ýmsar upplýsingar um ferðina auk þess sem þar er hægt að styðja verkefnið .
