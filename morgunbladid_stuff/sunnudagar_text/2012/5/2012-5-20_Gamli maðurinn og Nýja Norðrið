Um þessar mundir eru stórir hópar ungs fólks að útskrifast úr menntaskólum og öðrum framhaldsskólum og velta fyrir sér framtíðinni .
Hvað eiga þau að læra í háskóla ? Í hvaða háskóla eiga þau að fara ? Hérlendis eða erlendis ? Það hlýtur að vísu að vera mjög erfitt fjárhagslega að fara til háskólanáms í útlöndum um þessar mundir .
En hvar eru vaxtarbroddar framtíðarinnar ? Hvers konar nám er líklegt til þess að opna þessu unga fólki nýja framtíð ? Í lok næsta mánaðar eru 50 ár liðin frá því að ég varð þeirrar sérstöku gæfu aðnjótandi að hitta að máli gamlan mann .
Hann hét Vilhjálmur Stefánsson og var heimskunnur landkönnuður .
Tvennt er mér minnisstæðast frá þeim fundi .
Hvorki fyrr né síðar hef ég hitt mann , sem hafði til að bera svo sterkan persónuleika .
Vinur minn , Jón E. Ragnarsson , þá laganemi og síðar lögfræðingur , sem lézt fyrir aldur fram , lýsti fyrstu viðbrögðum sínum ( og okkar ) þegar Vilhjálmur gekk í stofu á heimili sínu í Hanover í New Hampshire í Bandaríkjunum í Morgunblaðinu hinn 28. ágúst 1962 með þessum orðum : " Skömmu síðar gengur Vilhjálmur inn í stofuna og mér hefur sjaldan brugðið eins við komu manns , svo öflugur og " sláandi " var þessi persónuleiki , hvíthærður og hrukkóttur , haltur á öðrum fæti og gekk við staf , gekk hægt og ákveðið og yfir þessum gamla manni var einhver kraftur , sem hafði alla viðstadda á valdi sínu um leið og hann birtist í dyrunum .
" Hitt , sem hverfur mér ekki úr minni , er þetta : Hann bað okkur um að tala íslenzku og þegar við gerðum það felldi þessi svipmikli gamli maður tár .
Hann dó tveimur mánuðum eftir heimsókn okkar .
Þetta er rifjað upp hér vegna þess , að Vilhjálmur Stefánsson var einn fremsti könnuður norðurslóða , sem uppi hefur verið í heiminum .
Og nú , hundrað árum eftir að hann horfði til þeirrar framtíðar , sem þá var í fjarska , blasir hún við okkur .
Nú eru norðurslóðir , sem áttu hug Vilhjálms Stefánssonar allan , sá heimshluti , sem er að opna Íslandi og íslenzku þjóðinni nýja framtíð og ungum Íslendingum stórkostleg tækifæri .
Það er tímabært að sýna minningu Vilhjálms Stefánssonar þá virðingu , sem honum ber .
Fyrsta skrefið var stigið með starfrækslu Stofnunar Vilhjálms Stefánssonar á Akureyri .
Næsta skref ætti að vera að þýða öll verk hans á íslenzku og gefa út ( t.d. í rafrænu formi ) og þriðja skrefið gæti verið að efna til öflugra námsstyrkja fyrir íslenzk ungmenni , sem vilja helga sig uppbyggingu norðurslóða og tengja þá hans nafni .
Háskólanám um norðurslóðir vekur nú vaxandi áhuga ungs fólks .
Í háskóla í Arkangelsk í Rússlandi eru kennd námskeið í norðurslóðafræðum , sem draga að sér ungt fólk frá Finnlandi , Noregi og víðar .
Í háskólanum í Tromsö í Norður-Noregi verður kennsla um norðurslóðir stöðugt eftirsóttari .
Það eru ekki bara Norðmenn sem sækjast eftir því námi , heldur líka ungt fólk frá Bretlandseyjum .
Nú í vor vakti Stofnun Vilhjálms Stefánssonar athygli á námsstyrkjum , sem Alþjóðaskrifstofa háskólastigsins hefði auglýst fyrir hönd utanríkisráðuneyta Íslands og Noregs til skiptináms á milli Íslands og Noregs á sviði norðurslóðafræða .
Til er orðið háskólanet , sem nefnist University of the Arctic .
Það er orðið mjög býnt að samfélagið allt átti sig á þeim miklu tækifærum , sem framundan eru á norðurslóðum .
Og jafnframt hversu mikilvægt það er fyrir aðild okkar Íslendinga að þeirri uppbyggingu fram eftir þessari öld að ungt fólk hér afli sér menntunar , sem kemur að gagni við þá uppbyggingu .
Til þess að virkja þá möguleika , sem þarna eru á ferðinni , þarf stjórnkerfið allt og háskólarnir að taka þátt í samstilltu átaki , sem tryggi , að við Íslendingar verðum þar í fremstu röð .
Háskólarnir þurfa allir , hver með sínum hætti og á þann veg , sem hentar áherzlum þeirra hvers um sig , að taka þátt í þessu uppbyggingarstarfi .
Á því leikur enginn vafi , að það verða ekki bara íslenzk ungmenni , sem sækjast eftir því námi í framtíðinni , heldur líka ungt fólk frá öðrum löndum , sem mun sækja nám hingað alveg eins og það sækir nú nám til Arkangelsk og Tromsö vegna þess að það vill nýta sér þau tækifæri , sem framundan eru .
Í þessu felast því viðskiptatækifæri fyrir íslenzka háskóla .
Þau eru á öllum sviðum .
Við þurfum á að halda viðskiptafræðinámi , sem tekur mið af uppbyggingu norðurslóða , verkfræðinámi , lögfræðinámi , námi á sviði náttúruvísinda , félagsfræði o.s.frv. Það mun ný veröld byggjast upp hér fyrir norðan okkur , sem þarf á mikilli þekkingu og hæfni að halda .
Hér fer alltof mikil orka í þras um einskisverða hluti .
Stjórnmálamennirnir sinna Nýja Norðrinu nánast ekki neitt .
Og þótt sá , sem þetta ritar , kunni ekki að meta leikaraskap núverandi forseta á Bessastöðum verður það ekki frá honum tekið , að hann hefur öðrum fremur lagt sig fram um að vekja athygli þjóðarinnar á þessari nýju framtíð .
Þátttaka okkar í uppbyggingu Nýja Norðursins á að verða þungamiðja í utanríkisstefnu okkar og atvinnuuppbyggingu á næstu áratugum .
Þar er vaxtarbroddurinn , sem auk þess að skapa ný tækifæri í atvinnumálum tryggir okkur að nýju þau áhrif á alþjóðavettvangi , sem við misstum með lokum kalda stríðsins .
Það er þessi aðstaða , sem Evrópusambandið sækist eftir með því að reyna að draga Ísland inn til sín .
Og engin ástæða til að við deilum með þeim 500 milljónum , sem þar búa , þeim tækifærum , sem eru að opnast fyrir okkur .
Við eigum að stórefla Stofnun Vilhjálms Stefánssonar og virkja háskólana alla markvisst til þess að opna þessi tækifæri fyrir þá nýju kynslóð Íslendinga , sem nú er að byrja að hasla sér völl .
