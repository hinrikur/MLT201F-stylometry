Óhætt er að segja að Afleggjarinn , skáldsaga Auðar Övu Ólafsdóttir , hafi slegið í gegn í Frakklandi , en þar kom hún út undir nafninu Rosa Candida í ágúst fyrir tveimur árum .
Ekki er bara að bókinni hafi verið vel tekið af frönskum gagnrýnendum og hún seljist í tugþúsundum eintaka , heldur hlaut hún fjölmörg verðlaun , þar á meðal Prix de Page-verðlaunin sem besta evrópska skáldsagan á frönsku 2010 , og var að auki tilnefnd til fleiri verðlauna .
Alls seldust af bókinni 90.000 eintök innbundin og þegar hafa selst 60.000 eintök af kiljuútgáfu hennar sem kom út í byrjun febrúar sl. Óvenjuleg og frumleg og einstakt andrúmsloft Laure Leroy , útgefandi Auðar Övu í Frakklandi , kom hingað til lands fyrir stuttu og flutti tölu á á ráðstefnu Halldórs Guðmundssonar um útrás íslenskra bókmennta .
Hún rekur bókaforlagið Zulma sem hefur getið sér orð fyrir vandaðar útgáfur á nútímabókmenntum og það orð fer af fyrirtækinu að það sé sérstaklega vandfýsið á þær bækur sem gefnar eru út , en Leroy velur þær bækur .
Hún segist hafa fengið í hendurnar nokkra kafla úr bók Auðar á sínum tíma og fallið strax fyrir henni .
" Mér fannst bókin óvenjuleg og frumleg og í henni einstakt andrúmsloft , einstakur heimur , sem er einmitt það sem ég leita að í bókmenntum .
Ekki þarf að lesa nema nokkrar síður af bókum Auðar til þess að finnast maður vera að lesa eitthvað einstakt , eitthvað sem sker sig úr því sem gefið er út dagsdaglega .
" Allir kunnu að meta bókina Zulma gefur ekki út nema tólf bækur á ári og leggur mikla vinnu í hverja bók , allt frá texta til kápu , eins og sést glöggt í bókaverslunum í Frakklandi .
Leroy segir og að markaðssetning bókanna sé mjög miðuð að bókabúðum , að þær nái til lesenda í gegnum starfsfólk bókabúðanna .
" Hvað Rosa Candida varðar þá stóð til að gefa bókina út í ágúst og því prentuðum við hana í maí og síðan sendi ég 400 kynningareintök til bókabúða víða um Frakkland og allir sem lásu bókina féllu fyrir henni .
Af því spratt svo mikið jákvætt umtal áður en bókin kom út og þegar fyrstu eintökin komu á markað var fólk farið að bíða eftir henni .
" Leroy segir að orðspor Zulma sé slíkt að fólk treysti því að það gefi aðeins út góðar bækur , en að því sögðu þá skipti eðlilega mestu að bækurnar séu góðar .
" Það er forvitnilegt við Rosa Candida að allir aldurshópar kunnu að meta bókina og bóksalar sem skrifuðu okkur sögðust hafa verið svo hrifnir af bókinni að þeir gáfu mæðrum sínum , frændum , yngri systrum , eiginkonum og eiginmönnum , fólki á öllum aldri .
Fyrstir til að falla fyrir bókinni voru bókaunnendur , en síðan náðum við til allra í Frakklandi .
Sá heimur sem Auður skapar er einstakur og óvenjulegur og ólíkur þeim heimi sem við lifum í .
Hann er þó ekki ævintýraheimur , en birtir raunveruleika sem er aðeins frábrugðinn hversdeginum og lesendur falla einmitt fyrir því , stíga inn í heim sem er í fullkomnu jafnvægi en þó óvenjulegur .
Það er í raun erfitt að þýða bækur hennar þar sem það er allt aðeins á skjön , en samt hversdagslegt á sinn hátt .
" Bók er gripur sem þér getur þótt vænt um Í ljósi vinsælda Rosa Candida kemur varla á óvart að Zulma hyggst gefa út fleiri bækur eftir hana og þannig stendur til að gefa Rigningu í nóvember út í ágúst næstkomandi .
Leroy segir að sú bók verði kynnt á sama hátt , upplagið prentað í næsta mánuði og kynningareintök send út í framhaldinu .
Aðspurð hvort slíkar vinnuaðferðir muni ekki leggjast af að einhverju leyti í ljósi rafbókavæðingar svarar hún svo að sér finnist líklegt að rafbækurnar muni auka gildi hefðbundinna bóka .
" Bók á pappír með góðu letri og fallegri kápu er gripur sem þér getur þótt vænt um , en rafbók er eitthvað allt annað .
Ég er viss um að því stafrænni sem veröld okkar verður því sólgnara verður fólk í raunverulega hluti , bókmenntagripi .
Það er þó líklegt að það vinsælasta verði rafrænt , sem er galli að því leyti að það mun koma niður á bóksölum og af því hef ég áhyggjur því útgáfa eins og Zulma þarfnast bókabúða .
Ef metsölubækurnar hverfa úr bókabúðunum mun það gera þeim mjög erfitt fyrir .
" Auður Ava endurútgefin Auður Ava Ólafsdóttir gekk nýverið til liðs við bókaforlagið Bjart frá Sölku og það hyggst gefa bækur hennar út að nýju .
Afleggjarinn , sem kom fyrst út 2007 , kom út fyrir stuttu í nýrri útgáfu og um þessar mundir kemur út ný útgáfa af Rigningu í nóvember , sem kom fyrst út 2004 .
Upphækkuð jörð , sem Mál og menning gaf út 1998 , kemur svo út síðar á árinu .
Allar eru bækurnar gefnar út með nýjum kápum .
