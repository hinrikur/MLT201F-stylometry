Röð tilviljana réð því að ég lifði af þennan dag , " segir Sigurbjörg Jóhanna Gísladóttir sem fékk hjartastopp á heimili sínu laugardaginn 29. janúar 2011 .
Sigurbjörg , sem er 19 ára , segir ótrúlegt að hugsa til þess hvernig eitt atriði hefði getað breytt atburðarásinni þetta viðburðaríka kvöld .
" Ég var nýkomin heim úr bænum með bróður mínum og fór beint inn í herbergið mitt .
Ég var að bíða eftir vinkonum mínum , en við ætluðum að fara í bíó klukkan tíu .
Upphaflega var planið að fara tveim tímum fyrr en það breyttist á síðustu stundu .
" Plön foreldra Sigurbjargar höfðu einnig breyst með litlum fyrirvara sem varð til þess að þau voru bæði heima .
" Þau ætluðu að fara til ömmu og afa í kvöldmat en þau hringdu og hættu við .
Þess vegna var mamma að horfa á sjónvarpið og pabbi að læra á nýju heyrnartólin sem ég gaf honum í jólagjöf .
" Faðir Sigurbjargar kom til hennar þar sem hún lá á rúmi sínu til þess að spyrjast fyrir um heyrnartólin .
Þau voru í miðjum samræðum þegar Sigurbjörg fékk hjartastopp .
" Ég fann hvernig hjartað í mér herptist saman og ég missti meðvitund .
Pabbi hélt víst fyrst að ég væri að grínast en varð fljótt ljóst að ekki var allt með felldu .
Hann lagði mig þá á gólfið til þess að hefja lífgunartilraunir .
" Faðir Sigurbjargar hélt lífgunartilraunum áfram í átta mínútur , eða þangað til sjúkraflutningamenn komu á staðinn .
Þeir komu hjartanu af stað með rafstuði og var Sigurbjörg þá flutt á Landspítalann við Hringbraut .
Sigurbjörg segist stundum hugsa til þess hvernig allt gekk upp þetta kvöld .
" Ef bíóferðinni hefði ekki verið frestað , ef amma og afi hefðu ekki hætt við matinn og ef ég hefði gefið pabba eitthvað annað en flókin heyrnartól í jólagjöf , þá hefði þetta ef til vill ekki farið svona vel .
" Með undirliggjandi hjartagalla Sigurbjörg var greind einu og hálfu ári áður með ofþykktarsjúkdóm í hjartavöðva ( Hypertrophic cardiomyopathy ) .
Það þýðir að hjartavöðvinn er þykkari en eðlilegt er og torveldar því blóðflæði um hjartað .
Orsök þess að hjartavöðvinn þykknar er ekki kunnur , en erfðarannsóknir benda til þess að stökkbreytingar í ákveðnu geni séu algeng orsök .
Helstu fylgikvillar sjúkdómsins eru mæði , brjóstverkir , hjartsláttarónot , vönkun , þreyta og yfirlið – og hann getur leitt til skyndidauða .
Sigurbjörg fann fyrir mörgum þessara einkenna en áttaði sig ekki fyrr en eftir á að þetta væru einkenni hjartabilunar .
" Ég var búin að æfa fótbolta í mörg ár og fann stundum fyrir óþægilegum þyngslum yfir axlirnar á æfingum og í leikjum .
Einnig náði ég aldrei góðu þoli , sama hversu mikið ég hljóp .
Þá fann ég stundum fyrir einskonar krampa í brjóstinu .
" Eftir greininguna breyttist líf Sigurbjargar töluvert .
" Ég þurfti að hætta í fótbolta og mátti í raun ekki hreyfa mig neitt .
" Hún segir það hafa verið sér erfitt .
" Mér fannst eins og allt væri hrifsað frá mér .
Það að mega ekki æfa íþróttina sem ég elskaði , með öllum vinkonum mínum , reyndi mikið á andlega .
" Erfiður tími Sigurbjörg sem er 19 ára býr í Kópavogi með foreldrum sínum , tveimur bræðrum og hundinum Lúkasi .
Það má glöggt finna að heimilislífið einkennist af mikilli hlýju og greinilegt að miklir kærleikar eru á milli fjölskyldumeðlima .
Sigurbjörg segir fjölskyldu og vini hafa staðið þétt við bakið á sér í veikindunum .
" Þau gerðu lífið miklu auðveldara .
Vinkonurnar voru duglegar að koma í heimsókn og fá mig til að brosa .
Það er ómetanlegt að eiga góða að .
Ég gerði mér samt ekki almennilega grein fyrir því fyrr en eftir á hvað tíminn eftir hjartastoppið var erfiður og hvað þetta voru alvarleg veikindi .
Kannski var það fyrir bestu .
Þá dró þetta mig ekki eins mikið niður andlega , " segir Sigurbjörg um vikurnar eftir hjartastoppið .
Það að faðir Sigurbjargar hafi orðið vitni að stoppinu skipti höfuðmáli .
Með því að hefja endurlífgun um leið og hjartað hætti að slá kom hann í veg fyrir að Sigurbjörg yrði fyrir súrefnisskorti .
" Hver sekúnda skiptir máli þegar um hjartastopp er að ræða .
Það er honum að þakka hversu fljót ég var að ná mér .
" Þó svo að Sigurbjörg hafi sloppið vel segir hún það hafa tekið um þrjá mánuði að jafna sig .
" Ég missti allt líkamlegt þol og fannst erfitt að halda út heilan dag í skólanum .
Þess vegna þurfti ég að byrja rólega og mætti einungis nokkra tíma á dag til að byrja með ásamt því að mæta í sjúkraþjálfun þrisvar í viku í þrjá mánuði .
" Þá varð hún fyrir minnistapi fyrstu tvær til þrjár vikurnar eftir stoppið , sem er einkennandi fyrir þá sem lenda í hjartastoppi .
Þakklát pabba Faðir Sigurbjargar , Gísli Örn Gíslason , var valinn skyndihjálparmaður Rauða kross Íslands ársins 2011 fyrir afrek sitt þegar hann bjargaði lífi dóttur sínar .
Og undirstrikar það mikilvægi þess að fólk sé vel undirbúið að veita slíka neyðaraðstoð .
" Það er erfitt að koma orðum að því hversu þakklát ég er , þó svo að ég hugsi oft um það .
Ég er ótrúlega heppin , " segir Sigurbjörg .
Og faðir hennar studdi hana einnig vel í gegnum veikindin .
" Þegar ég var á sjúkrahúsinu var pabbi allan tímann við hlið mér .
Hann svaf hverja nótt í hægindastól í herberginu mínu sem var eflaust ekki þægilegt þar sem hann er tæplega tveir metrar á hæð og passaði ekki í stólinn ! " Hún segir sambandið við föður sinn betra eftir veikindin þó að það hafi verið gott fyrir .
" Hann , eins og öll fjölskyldan , þurfti að venjast því að hún er hjartveik og passa sig á því að leyfa hræðslunni ekki að ná yfirhöndinni .
Hann kitlar samt oft tærnar á mér áður en hann fer að sofa til að athuga hvort það sé ekki í lagi með mig , " segir Sigurbjörg brosandi .
Hjartastopp eða hjartaáfall ? Sigurbjörg segir það algengt að fólk geri sér ekki grein fyrir muninum á því að fá hjartastopp og að fá hjartaáfall .
Þetta sé hins vegar tvennt ólíkt .
Samkvæmt upplýsingum á vef Hjartalífs , sem hefur það markmið að fræða almenning , hjartasjúka og aðstandendur þeirra um málefni hjartans , framkallast hjartaáfall þegar blóðflæði til hjartavöðvans stöðvast .
Ef blóðflæðið hefst ekki fljótlega aftur kemur skemmd í vöðvann vegna súrefnisskorts og jafnvel drep .
Þá fylgir hjartaáfall í flestum tilvikum í kjölfarið á kransæðastíflu en hún er ein algengasta dánarorsök Íslendinga og myndast yfirleitt á þó nokkuð löngum tíma .
Þegar einstaklingur fær skyndilegt hjartastopp getur það hins vegar verið vegna hjartsláttartruflana eða undirliggjandi hjartagalla .
Sigurbjörg segir mikilvægt að almenningur þekki muninn á þessu tvennu svo bregðast megi við á réttan hátt .
" Svo þurfa allir að kunna réttu handtökin þegar kemur að endurlífgun .
" Var stuðuð af bjargráði Sigurbjörg gekkst undir aðgerð stuttu eftir hjartastoppið þar sem í hana var settur bjargráður ( ICD Implant ) .
Tækið virkar sem stuðtæki og gefur hjartanu stuð ef það stoppar .
Sigurbjörg hefur einu sinni fengið stuð , en það var tveimur vikum eftir ísetninguna .
" Ég hafði boðið nokkrum vinum heim og við ætluðum að spila .
Það voru einungis tvær stelpur komnar þegar ég fann hvernig hjartað krepptist saman og ég datt út .
Þá fékk ég " stuðið " .
Sigurbjörg segir mjög óþægilegt að fá stuð sem þetta .
" Ég var mjög hrædd þegar ég vaknaði aftur , þó svo að ég hafi áttað mig á því sem gerðist .
Það er ekki góð tilfinning að vita til þess að hjartað hafi stoppað .
En til allrar lukku greip tækið inn í og kom því aftur af stað .
" Sigurbjörg var lögð inn á spítala í fimm daga eftir stuðið og látin skipta um hjartalyf .
" Ég fann hvernig fyrri lyfin hægðu á mér og hjartslættinum .
Nýju lyfin sem ég fékk eftir stuðið eru mun betri .
" Breyttur hugsunarháttur Sigurbjörg vill ekki gera mikið úr veikindum sínum .
Hún segir þau hafa verið erfið á tímabili en í dag geti hún lifað eðlilegu lífi fyrir utan minni hreyfingu og lyfjatöku .
Hún segir þó að veikindin hafi breytt hugsunarhætti sínum til hins betra .
" Áður fyrr var ég hrædd við margt , t.d. við að deyja og við að veikjast .
Nú hræðist ég það ekki .
Ég reyni bara að lifa lífinu til fulls og nýta hvern dag til þess að gera eitthvað ánægjulegt .
Ég geri mér betur grein fyrir því hversu hverfult lífið getur verið .
" Hún telur að margir sem fái greiningu á hjartasjúkdómi breyti lífi sínu til verri vegar án þess að þurfa þess .
" Maður þarf að passa sig á því að láta sjúkdóminn ekki stjórna sér .
Það er hægt að gera vandamálin mun stærri en þau eru .
Ég lifi stórskemmtilegu lífi þrátt fyrir að vera með hjartagalla .
" Ánægð með þjónustuna Sigurbjörg segist ánægð með þjónustuna sem hún fékk í kjölfar veikindanna og hrósar starfsfólki Landspítalans .
" Það voru einhvern veginn allir sem tóku á móti mér frábærir .
Hvort sem það voru hjúkrunarfræðingar , sjúkraþjálfarar , læknar eða sjúkraliðar .
Það voru allir svo jákvæðir og glaðir í bragði að ekki var hægt annað en að vera það líka .
" Sigurbjörg er að klára þriðja ár í Verslunarskóla Íslands .
Hún lítur björtum augum á framtíðina og aðspurð hver framtíðarplönin séu segir hún þau hafa verið ákveðin þegar hún var fjögurra ára .
" Fyrir 15 árum ákvað ég að verða dýralæknir þegar ég yrði stór .
Það er ennþá planið .
Ég stefni á að fara til Danmerkur í það nám eftir menntaskóla , " segir Sigurbjörg brosandi að venju .
Meðfæddum hjartagöllum fjölgar Í rannsókn læknanna Gunnlaugs Sigfússonar og Hróðmars Helgasonar á nýgengi og greiningu meðfæddra hjartagalla á Íslandi árin 1990-1999 kemur í ljós að um 1,7 prósent lifandi fæddra barna hafi meðfædda hjartagalla .
Á þessum árum fæddust 44.013 lifandi börn á landinu og af þeim voru 740 börn greind með hjartagalla eftir fæðingu .
Sambærileg rannsókn var gerð á árunum 1985-1989 .
Niðurstöður sýna að árlegt nýgengi meðfæddra hjartagalla hafi aukist á milli ára , þá sérstaklega minniháttar hjartagalla .
Samkvæmt Gunnlaugi og Hróðmari er líklegast að aukningin stafi af góðu aðgengi að barnahjartalæknum , betri greiningu með bættri tækni við hjartaómun og því að greining , skráning og eftirlit barna með hjartagalla er á fárra manna höndum og fer að mestu leyti fram á einum stað .
Af þeim göllum sem voru greindir í rannsókninni var op á milli slegla ( ventricular septal defect ; VSD ) algengasti hjartagallinn og var hjartaóhljóð við skoðun algengasta einkennið sem leiddi til greiningar .
Af 740 börnum með hjartagalla fengu 194 lausn á vandanum með lyfjum eða aðgerðum .
Flest barnanna eða 499 voru einkennalaus þegar rannsóknin var gerð , 20 barnanna voru með einkenni en 27 barnanna voru látin .
