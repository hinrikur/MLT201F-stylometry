Umfjöllunarefni næstu myndar í stuttmyndaröð Mbl Sjónvarps er forvitnilegt en þar kynnast tveir ungir menn á einkamálasíðu á netinu .
Höfundur myndarinnar , sem heitir Áttu vatn ? , er Haraldur Sigurjónsson : " Mig langaði að gera eitthvað öðruvísi , mannlegt og rómantískt sem kæmi á óvart .
Ég fór og setti upp aðstæður og söguþráð sem leikararnir unnu eftir .
Síðan spinna leikararnir og búa til sína karaktera sem síðan kynnast með óvæntum afleiðingum , " segir Haraldur .
Með aðalhlutverk fara þeir Ásgrímur Guðnason , Haraldur Ari Karlsson og Arne K. Arneson , allir eru þeir útskrifaðir leikarar frá Kvikmyndaskóla Íslands .
Haraldur hefur unnið við sjónvarpsþáttagerð frá 1997 en ákvað að fara í Kvikmyndaskólann að læra leikstjórn og handritagerð .
" Eftir hrun var erfitt að fá fasta vinnu í bransanum og ég ákvað því að láta gamlan draum verða að veruleika og fara í handritanám .
Minn metnaður hefur alltaf miðað að því að gera bíómyndir en ekki sjónvarp , " segir Haraldur sem útskrifaðist frá Kvikmyndaskólanum 2010 .
Þess má geta að myndin vann á Stuttmyndadögum árið 2010 og fór í kjölfarið á hátíðir um allan heim , m.a. á kvikmyndahátíðina í Cannes .
Í sumar mun Haraldur gera sjónvarpsþáttaröð með Andra Frey Viðarssyni á slóðum Vestur-Íslendinga í Kanada , en Haraldur kom einnig að fyrri þáttaröðunum um ferðir þessa skemmtilega sjónvarpsmanns , Andra á flandri og Andralandi .
