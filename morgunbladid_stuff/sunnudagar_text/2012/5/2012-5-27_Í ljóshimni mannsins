Stuttmynd vikunnar í MBL Sjónvarpi nefnist " Afterimage " .
Andri Ingvarsson , höfundur myndarinnar , segir erfitt að lýsa henni .
" Björtustu atburðir lífsleiðarinnar sitja eftir í ljóshimni manns sem gerir upp sambönd sín við konurnar í lífi sínu , " segir höfundurinn um efni myndarinnar .
Andri segir að í aðdraganda myndarinnar hafi hann langað til að gera meira en stuttmynd , því hafi hann notað ljós og liti óspart og það setji sitt mark á myndina .
Með aðalhlutverk fara Inga María Eyjólfsdóttir , Jóel Sæmundsson og Þór Tulinius .
Andri , sem útskrifaðist af tæknisviði Kvikmyndaskóla Íslands árið 2009 , hefur m.a. starfað sem aðstoðartökumaður við Gauragang , Latabæ og Tíma nornarinnar .
" Ég stefni á að gera eina stuttmynd bráðlega og hugsanlega vinna fleiri sjálfstæð verkefni .
Í sumar mun ég vinna að auglýsingagerð og þess háttar en ég er sjálfstætt starfandi .
Þess utan vonast maður alltaf eftir stærri verkefnum , " segir Andri að lokum .
