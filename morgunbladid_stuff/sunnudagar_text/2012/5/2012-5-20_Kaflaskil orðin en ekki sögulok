Oft er eins manns dauði annars brauð .
Það lætur ekki ljúflega í eyrum en er satt samt .
Þegar vandræði í Grikklandi færðust í aukana var ein afleiðingin sú að dýr hús í London hækkuðu í verði .
Grískir efnamenn keyptu sér þar hús í því skyni að koma sjálfum sér , eignum sínum og aurum í skjól .
Sú eignatilfærsla varð auðvitað til þess að auka enn vanda þeirra sem eftir sátu í Grikklandi .
Þeir áttu fullt í fangi með að halda í sín heimili , sum þeirra lágreist og yfirveðsett og ólík yfirverðshúsunum í London .
Sumir þeirra gátu sig hvergi hreyft .
En aðrir gáfust upp á sinni grísku baráttu og notuðu sparifé sitt til að flytja sig um set , ekki síst til Þýskalands , en Grikkjum þar í landi hefur fjölgað mjög upp á síðkastið .
Hátt verð hækkar Og nú berast fréttir um að hið yfirgengilega fasteignaverð í fínustu hverfum Lundúna sé enn tekið að hækka umfram væntingar .
Og hvers vegna það ? Jú , tilkynning forsetaframbjóðandans og nú forsetans í Frakklandi , Hollande , um að hann muni hækka hæsta skattþrep upp í 75% hefur leitt til þess að ýmsir þeir sem í slíku munu lenda eru að flytja heimilisfesti sína .
Og þeir fara til Bretlands eða Sviss .
Þar er svo sem engin skattaparadís , en þó engir slíkir ofurskattar .
Hollande mun því ekki hafa mikið upp úr sínu krafsi , ef eitthvað .
En það skiptir kannski ekki máli .
Þetta var pólitísk hækkun skatta .
Hún átti að hitta öfundargenið fyrir .
Það gen er ekki góðkynja fremur en önnur lastagen .
En það er samt víða til staðar og eitt móttækilegasta genið ( ásamt ágirndargeninu ) , enda mjög framan í það veifað gegnum tíðina .
Samfylkingarprófessor einn uppi á Íslandi hefur birt " faglegar " skýrslur sem sýna árangur íslensku ríkisstjórninnar í jöfnunarátt .
Há laun og ofurlaun hafa lækkað meira samkvæmt töflunum hans en laun hinna lægst launuðu og gleymist þá að kjör þeirra , önnur en laun , hafa þrengst mikið beinlínis vegna ákvarðana sömu ríkisstjórnar .
En svo kemur á daginn að jöfnunarfjaðrirnar sem hinn þægi þekkingarleitari færði ríkisstjórninni eru stolnar .
Mestu munar að öll ofurlaun urðu sjálfkrafa úr sögunni við fall bankanna og gervifyrirtækjanna sem gengu frjálslegast í sjóði þeirra og voru hvað lausust í útrásinni .
Og ekki bara ofurlaunin .
Laun í hærri kanti í bönkum og fyrirtækjum urðu líka úr sögunni eins og hendi væri veifað .
Ekkert af þessu hafði neitt að gera með jöfnuð og því síður " norræna velferðarstjórn " .
Jöfnuðurinn er einvörðungu spuni fræðimanns sem tekur það virðingarheiti ekki of hátíðlega , þegar stjórnmálin kalla úr réttri átt .
Hollande lækkar laun sín Sá franski Hollande byrjaði á því að lækka laun sín og ráðherra sinna um 30 prósent , öfugt við Sarkozy , sem lét hækka sín laun og sinna þegar hann tók við á sínum tíma .
Lækkun Hollande skilar engu í franska ríkissjóðinn fremur en 75% skatturinn hans , enda var það ekki meiningin .
Um leið og Hollande lét lækka launin þá fjölgaði hann ráðherrum sínum um nær helming og gerir aukakostnaðurinn við það miklu meira en að vega upp á móti sparnaðinum við fyrri ákvörðunina .
En í rauninni skiptir það ekki heldur máli .
Þetta er eingöngu pólitík .
En raunar sýnir reynslan að svona tilburðir endast mjög stutt .
Hvað gríska dæmið um brottflutning burgeisa varðar þykir það sjálfsagt sýna takmarkaða þjóðarást og samstöðu með samborgurunum .
En gjörðin er samt sem áður í fullkomnu samræmi við inntak Evrópusamvinnunnar .
Einstök lönd og þjóðir eiga að vera í aukahlutverki , nema kannski þegar horft er á kappleiki þar á milli .
Þarna á að vera frjálst flæði fólks og fjármagns .
Meira að segja hugmyndin um eina sameiginlega mynt byggist á því að þegar illa gengur á einu svæði innan hennar flytjist fólkið til án þess að landamæri eða þjóðarstimpill skipti nokkru .
Innan evrunnar átti fólkið að hafa sömu tilfinningu fyrir slíku og það hafði áður innan vébanda fósturjarðarinnar .
En vandinn er sá að þeir fara fyrstir sem eiga þægilegast með það .
Eignamenn sem eru að hugsa um sitt og það sem skiptir þá mestu og fjárfestar , sem festa hvergi rót , þeir fara fyrstir .
Það er miklu meira mál fyrir hina .
Þeir sitja eftir og við enn þá verri kost en áður , því fjármagn auðsafnaranna , sem flúði með þeim , hefur veikt banka landsins og sameiginlega sjóði þess og þar fram eftir götunum .
Og jafnvel þótt þeir sem lakast standa vildu flýja , hvert ættu þeir að fara ? Annars staðar á evrusvæðinu er ekki endilega vinnu að fá , þótt atvinnuleysið sé ef til vill ekki eins yfirgengilegt og í Grikklandi , Spáni og Portúgal .
Tungumálaerfiðleikar eru líka hindrun .
Og í hvaða hús er að venda ? Ef þú hefur ekki seðlabunka að veifa verður fátt um kosti .
Og kostirnir sem þér þó bjóðast eru einmitt þeir þar sem atvinnuleysið er verst á nýja staðnum .
Mállaus , vinalaus og atvinnulaus hefurðu farið úr öskunni í eldinn .
Evran var ekki efnahagslegt fyrirbæri , þótt ekki hafi vantað að hagfræðingar hafi sumir látið sig hafa að fullyrða það .
Stofnað var til hennar af hreinum pólitískum ástæðum .
Hún átti að þrýsta þjóðunum í átt til eins ríkis og þegar sú gjörð var fullkomnuð átti Evrópa að koma til leiks sem stórríki , sem gæti skákað Bandaríkjunum á heimsvísu .
Þetta var tilgangurinn sem helgaði meðulin , sem er nú komið í ljós að höfðu illvígar aukaverkanir .
Það mátti bara ekki segja upphátt að þetta væri hið raunverulega markmið .
Hvers vegna ekki ? Vegna þess að almenningur í álfunni var ekki haldinn þessari glýju .
Hann gekk ekki með neina stórveldisdrauma eins og búrókratar í Brussel og litlu leiðtogarnir sem hanga í spottunum þeirra .
Þeirra draumur var ekki að stofna til stórríkis 500 milljóna manna þar sem Þýskaland hefði tögl og hagldir .
Þjóðirnar voru brenndar í tveimur heimsstyrjöldum og forðuðust eldinn eins og fermt barn prestinn .
En það er á hinn bóginn ekki hægt að álasa almenningi fyrir að trúa áróðri um betri lífskjör og aðgengilegri lífsbaráttu .
Og það vantaði raunar ekki að þær vonir rættust víða um stutt skeið .
Lönd , sem gátu skyndilega fengið ógrynni lána á evruvöxtum , sem miðaðir voru við hagsmuni og lánshæfi Þýskalands , en ekki lántakans , bókstaflega blómstruðu .
Hvaða lönd helst ? Grikkland , Spánn , Portúgal , og Írland , svo nokkur helstu uppgangslöndin séu nefnd .
Hagfræðingar og fréttaskýrendur skrifuðu greinar og héldu glærukynningar í tugþúsundatali um það efnahagsundur sem væri að gerast og ekkert benti til að nokkurn enda mundi taka .
Kokhraustur höfuðstrumpur Sögulokin eru ekki orðin enn .
En það er farið að líða nokkuð á söguna og útlitið er ekki gott , þótt sjálfsagt sé að vona það besta .
Höfuðstrumpur búrókrata í Brussel , sjálfur formaður framkvæmdastjórnar ESB , ólýðræðislegs yfirvalds sem öllu ræður , Jose Manuel Barroso , kom til Bandaríkjanna í fyrradag .
Hann er á leið á fund G8 , sem er sennilega ráðstefna þeirra sem eru " gáttaðir " á ástandinu .
Barroso átti fund með fréttamönnum og fréttskýrendum við komu til New York og sagði að evrusvæðið væri á réttri leið .
Valdamenn í Evrópu hefðu fulla stjórn á atburðarásinni og " hann sjálfur flytti þeim þann skýra boðskap að hann hefði fullt traust á stöðunni " .
Í salnum voru margir fróðir fréttamenn og einn í hópi þeirra sem vissu lengra nefi sínu sneri sér að öðrum og sagði : " Fórum við herbergjavillt ? Er þetta " Comical-Ali " ( Ali uppistandari ) ? Er búið að láta hann lausan ? " Ali þessi var sá sem ávann sér alheimsfrægð sem upplýsingafulltrúi Saddams Husseins og stóð keikur og bjartsýnn og fullyrti án afláts að allt væri í stakasta lagi í Írak , jafnvel eftir að bandarískir skriðdrekar sáust fyrir aftan hann í gegnum glugga upplýsingaráðuneytisins í Bagdad .
Það er auðvitað merki um að atvinnuástandið sé raunverulega að eflast á evrusvæðinu , hvað sem úrtölumenn segja , ef meira að segja Comical-Ali hefur fengið þar vinnu .
