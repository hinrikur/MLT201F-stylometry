Það er ekki á hverjum degi að knattspyrnumaður með yfir 100 leiki í ensku úrvalsdeildinni kemur hingað til lands til að leika knattspyrnu .
Nigel Quashie gekk til liðs við ÍR-inga nú í vor , hann mun bæði spila með liðinu í fyrstu deildinni og koma að öðrum verkefnum hjá félaginu .
Texti : Heimir Snær Guðmundsson heimirs@mbl.is Ljósmynd : Ómar Óskarsson omar@mbl.is Það var óvænt hringt í mig og ég spurður hvort ég vildi verða hluti af knattspyrnuliði á Íslandi .
Ég fékk að vita ýmislegt um félagið og til hvers yrði ætlast af mér .
Mér var tjáð að ásamt því að spila , myndi ég koma að þjálfun yngri leikmanna , vera aðstoðarþjálfari og starfa að framgangi félagsins á ýmsan hátt , " segir hinn einstaklega geðþekki Nigel Quashie .
Sjálfur ólst Quashie upp í suðurhluta London .
Að eigin sögn voru aðstæður þar fábrotnar , fátækt , byssur , eiturlyf og glæpir voru áberandi .
Quashie telur sig heppinn að hafa verið í fótbolta og segir það hafa veitt honum tækifæri til að flýja veruleikann heima í hverfinu .
Nigel Quashie lék síðast með QPR í ensku 1. deildinni árið 2010 en hvað hefur hann verið að gera síðan ? " Eftir minn tíma hjá QPR hélt ég að ég myndi fara til annars liðs .
Ég var í sambandi við lið í löndum eins og Tyrklandi , Kýpur og Bandaríkjunum en ekkert varð úr .
Í kjölfarið fannst mér kominn tími á frí .
Ég ákvað því að njóta lífsins og þess frítíma sem ég hafði .
Ég nýtti það vel , gerði ýmislegt sem ég gat ekki meðan ég var í boltanum .
Ég ferðaðist og slakaði á með góðum vinum og naut þess virkilega .
" Nýtur þess að miðla reynslu Quahsie virðist koma hingað á öðrum forsendum en margir þeirra erlendu leikmanna sem hingað koma .
Auk þess að vera leikmaður segist hann leggja áherslu á að koma hingað til að gefa af sér , miðla reynslu sinni og það færi honum mikla gleði og ánægju .
" Ég nýt þess að starfa með ungum leikmönnum .
Hjá West Ham æfði ég með ungu leikmönnunum til að koma mér í gang eftir meiðsli og hjá MK Dons spilaði ég með mörgum ungum leikmönnum .
Mér fannst það mjög góð reynsla og mjög gefandi að miðla reynslu minni til þeirra .
Ég sá hvernig sjálfstraust þeirra jókst við að hafa reyndan mann eins og mig sér við hlið .
Með komu minni ætla ég að hjálpa ÍR að þróast með langtímahagsmuni að leiðarljósi .
Mér fannst þetta rétti möguleikinn fyrir mig , " sagði Quashie um aðdraganda komu sinnar hingað til lands .
Það má með sanni segja að maður með slíka hæfileika og reynslu sé hvalreki fyrir hvaða knattspyrnulið sem er hér á landi .
Af orðum Quashie má ráða að ÍR-ingar ætli að nýta sér liðstyrk hans með ýmsum hætti .
Að sögn Quashie mun hann koma til með að leika með liðinu en einnig koma að ýmsu öðru hjá félaginu .
Hann segir samstarfið hafa gengið mjög vel hingað til , bæði við stjórnina og þjálfarann Andra Marteinsson .
" Ég hef tekið þátt í að stjórna æfingum og er aðstoðarþjálfari .
Þess utan er mitt takmark og hlutverk að miðla reynslu minni til yngri leikmanna og fá að taka þátt í þróun þeirra .
Við erum í uppbyggingarferli sem er frábært að fá að taka þátt í og leikmennirnir hafa brugðist frábærlega við , ég sé þá taka framförum frá degi til dags .
" Quashie lætur sér ekki nægja að starfa við meistaraflokkinn heldur segist nú þegar hafa mætt á leiki hjá yngri flokkum og varaliði félagsins .
Hann leggur áherslu á að litið sé til framtíðar og hjá ÍR sé stefnt að því að þróa leikmenn sem skili sér síðar í meistaraflokkinn og leggur enn og aftur áherslu á hve þakklátur og ánægður hann sé að fá að taka þátt í því ferli .
Þess má geta að kærasta Quashie dvaldi hér á landi í dálítinn tíma fyrir nokkrum árum .
" Það er algjör tilviljun , hún sagði mér frá landinu , hve fallegt það væri og það hefði allt að bera til að henta okkur mjög vel .
Við höfum komið okkur vel fyrir og allt hefur gengið vel .
Við eigum von á barni í júlí og lífið er fullkomið , ég get ekki beðið um meira .
" Hefði getað tekið öðrum tilboðum Margir velta eflaust fyrir sér af hverju Quashie lendir hér á Íslandi , leikmaður með slíkan feril hljóti að eiga kost á stærri verkefnum í knattspyrnuheiminum .
Þessi fyrrverandi skoski landsliðsmaður viðurkennir að hann hafi fengið önnur tilboð en segir engu að síður að verkefnið hjá ÍR hafi heillað hann mest .
" Ég hef ekki áhyggjur af því hvað öðrum finnst um þessa ákvörðun eða álit þeirra á henni .
Hvað mig varðar þá hugsa ég meira um að hjálpa öðrum , miðla reynslu minni og gefa mig allan í þau verkefni sem ég tek að mér .
Að ég hafi spilað í ensku úrvalsdeildinni skiptir ekki máli í þessu samhengi , ég er ekki merkilegri en næsti maður eða stærri leikmaður en sá næsti .
Ég er mjög ánægður hérna og kannski skilur fólk það ekki en ég er á þeirri skoðun að ákvörðun mín að koma hingað henti mér .
" Hér á landi hefur oft skapast umræða um erlenda íþróttamenn sem hingað koma , oft sé um að ræða málaliða sem hugsi einungis um peninga .
" Hjá mér snýst þetta ekki um peninga og hefur aldrei gert , ég ólst upp við erfiðar aðstæður og fátækt , lítið var lagt upp úr efnislegum hlutum .
Ég hef alltaf verið harðduglegur og þurfti á því að halda þegar ég var að alast upp .
Ég er ekki kominn hingað í frí eða út af peningum .
Ég vil ekki segja þér ( blaðamanni ) hve oft mér hefur verið hótað út af peningum og mér mundi aldrei detta í hug að taka við peningum af neinum án þess að hafa unnið fyrir þeim eða eiga þá skilið .
Ég hef farið á leiki hjá yngri flokkunum , varaliðinu og aðra leiki hér á landi .
Ég er kominn hingað til að hjálpa leikmönnum að taka framförum og ég held að margir hafa tekið eftir því .
" Nigel segir að gæði leikmanna hér séu mikil en leggur þó áherslu á að ekki sé um atvinnumennsku að ræða og það hafi áhrif .
Hann segist hinsvegar dást að vilja leikmanna og atorkusemi , þeir vilji alltaf bæta sig og leggi mikið á sig .
Hann nefnir að áherslan á menntun hér á landi sé athyglisverð .
" Leikmennirnir hér eru margir í skóla allan daginn og koma síðan á æfingar og gefa sig ávallt 100% í öll verkefni .
Ég virði mjög hve mikil áhersla er á menntun hér á landi , sjálfur naut ég ekki þeirra forréttinda því ég byrjaði atvinnumannaferil minn aðeins 17 ára að aldri og hafði ekki tækifæri til að ljúka minni menntun .
" Frábær ferill á Englandi Nigel Quashie hefur átt frábæran feril , hann á yfir 300 leiki að baki í tveimur efstu deildunum á Englandi og þar af rúmlega 100 leiki í efstu deild .
Hann hefur leikið með liðum eins og Portsmouth , WBA , West Ham , QPR auk 14 landsleikja með Skotlandi .
Quashie er hinsvegar hógvær þegar kemur að því að tala um ferilinn , " Það sem stendur upp úr er að hafa getað spilað fótbolta sem atvinnu , fyrir það er ég þakklátur .
Ég hef fengið tækifæri til að vera hluti af íþrótt sem hefur áhrif á líf svo margra og það er eitthvað sem stendur upp úr .
" Quashie lék með yngri landsliðum Englands og einnig með B-liði þess og síðar með skoska landsliðinu .
Það vakti töluverða athygli enda var hann fyrsti litaði leikmaðurinn til að leika með skoska liðinu í yfir 100 ár .
" Það var mikill heiður , sérstaklega vegna þess að afi minn var skoskur og móðir mín hálfskosk .
Skoska sambandið hafði samband við mig og spurði hvort ég hefði áhuga og ég þáði að sjálfsögðu boðið .
Það var frábær tilfinning að spila með skoska landsliðinu .
" Undanfarið hefur verið mikil umræða um kynþáttafordóma í knattspyrnuheiminum .
Quashie segist ekki hafa farið varhluta af þeim og segir sérstakt að verða vitni að slíku í nútímasamfélagi .
" Ég hef mætt slíku mótlæti og það er eitthvað sem ég hélt að hefði liðið undir lok fyrir löngu .
Ég hef verið kallaður ýmsum nöfnum á vellinum af áhorfendum .
Að heyra slíkt á fótboltavellinum er viðbjóðslegt og ég fordæmi það .
Sumir lifa greinilega á steinöld , tímum sem ég hélt að væru löngu gleymdir .
" Hefur fallið ansi oft Nigel Quashie hefur samtals fallið fjórum sinnum úr ensku úrvalsdeildinni .
Quashie segist oft hafa heyrt af þessari umræðu en hinsvegar trufli hún hann ekki , hann hafi hreina samvisku og alltaf lagt sig fram , annað en sumir leikmanna sem hann hefur spilað með .
" Ef fólk er að tala um þetta ætti það að spyrja sig af hverju stjórar þessara liða kaupa mig .
Að mínu viti gerðu þeir það því þeir vissu nákvæmlega fyrir hvað ég stend , að mínu viti vegna þess að ég hef ákveðna hæfileika og gef ávallt allt sem ég á í þau verkefni sem standa fyrir dyrum .
Ég hef spilað með leikmönnum með mikla hæfileika sem hafa ekki áhuga á því að leggja sig fram og það er sorglegt að horfa upp á .
" Árið 2007 var Quashie keyptur til West Ham af íslensku eigendunum sem þá voru við stjórn .
Að hans sögn var þetta sérstakur tími , leikmenn voru keyptir fyrir háar upphæðir í lið sem hafði verið hálfgert jó-jó lið og flakkað milli deilda .
Hann segir að vissulega hafi þetta verið spennandi fyrir aðdáendur liðsins , að skyndilega komi nýr eigandi sem sé tilbúinn að setja mikla peninga í liðið en hinsvegar hafi þetta endað illa eins og allir viti .
" Það eru gífurlegir peningar í enska boltanum og stutt er á milli , lið geta fallið eða orðið gjaldþrota á skömmum tíma .
Auðvitað endaði þetta ævintýri illa og það kom að einhverju leyti niður á íslensku þjóðinni sem er sorglegt .
En mér skilst að landið sé að rísa aftur og það er gott að heyra .
En auðvitað vissi enginn á þessum tíma hvernig ástandið var á bak við tjöldin .
" Quashie segist ekkert hafa slæmt að segja um Eggert Magnússon , fyrrverandi stjórnarformann West Ham .
" Hann var mjög viðkunnanlegur og hjálplegur í alla staði .
Eggert var alltaf leikmönnum innan handar ef þá vanhagaði um eitthvað .
" Quashie sem er með 18 mánaða samning við ÍR , segist virkilega ánægður á Íslandi og njóti þess að vera í kringum gott fólk .
" Ég er ánægður með að geta haft eitthvað fram að færa hjá ÍR .
Ég nýt þess að vera hluti af samfélagi sem hefur metnað fyrir félagið sitt og vill að það njóti velgengni , " segir Nigel Quashie að lokum .
Hermann fallið oftar en Quashie Þeir eru nafntogaðir fyrir baráttuanda , vinnusemi og góðan karakter en hins vegar hafa þeir Nigel Quashie og Hermann Hreiðarsson ansi oft fallið niður um deild með liðum sínum .
Quashie hefur samtals fallið fjórum sinnum úr ensku úrvalsdeildinni .
Hermann Hreiðarsson bætir hins vegar um betur ; hefur fallið fimm sinnum úr ensku deildinni sem er met sem hann deilir með framherjanum Nathan Blake .
Í vor féllu síðan Coventry og Portsmouth en Hermann lék með báðum liðunum á tímabilinu þótt ekki hafi hann leikið mikið vegna meiðsla .
Spilað með frábærum leikmönum Þegar Nigel Quashie er spurður hver sé besti leikmaður sem hann hefur spilað með er úr vöndu að ráða .
Quashie nefnir leikmenn eins og Darren Fletcher , Paul Merson , Craig Bellamy , og Carlos Tevez .
" Þetta eru allt frábærir leikmenn en það sem meira skiptir er að þeir eru frábærir persónuleikar .
" Quashie hefur einnig leikið fyrir marga frábæra stjóra : " Harry Redknapp stendur upp úr ; hann , Ray Wilkins og Bryan Robson eru þeir bestu .
" 