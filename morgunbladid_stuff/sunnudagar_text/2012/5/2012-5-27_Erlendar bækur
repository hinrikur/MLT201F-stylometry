David Baldacci - The Innocent * * -- Það segir sitt um vantrú manna vestan hafs á yfirvöldum að engar bækur seljast betur en þær þar sem einmana hetja glímir við spillta innanbúðarmenn á þingi eða í alríkislögreglunni eða leyniþjónustunni .
Þegar við bætast vellauðugir islamistar er komin kröftug blanda sem skilar bókum á við þessa nýjastu bók metsöluhöfundarins Davids Baldaccis sem situr einmitt ofarlega á sölulista New York Times þegar þessi orð eru skrifuð .
Sögupersónan er einmana hörkutól , lanumorðingi sem fellir þá verstu óþokka sem abbast upp á Bandaríkin .
Einn af þeim sem honum er falið að drepa er saudi-arabískur olíufursti , en eftir það víg fara undarlegir hlutir að gerast og hetja okkar , Will Robie , þarf að takast á við ókunn öfl innan leyniþjónustunnar , alríkislögreglunnar og hersins og líka að vernda unglingsstúlku sem kemst með naumindum undan morðingjum foreldra sinna .
Fljótlega kemur í ljós að menn eru ekki bara með Robie og stúlkuna í sigtinu , heldur á einnig að myrða forseta Bandaríkjanna .
Dæmigerður spennutryllir ; ef maður stoppar ekki til að hugsa er bókin í lagi , en annars eins og gatasigti .
Nora Roberts - The Witness * ½ -- Nora Roberts er með helstu metsöluhöfundum heims og líka einn sá afkastamesti ; hún hefur skrifað um 200 bækur frá 1981 og af þeim hafa selst ríflega 400 milljón eintök .
Það segir sitt að á þessu ári hafa þegar komið út tvær bækur og þrjár bækur í viðbót á útgáfuáætlun , en Roberts skrifar líka bækur undir nöfnunum J.D .
Robb og Jill March .
Þessi bók , sem nú situr sem fastast á metsölulista New York Times , er dæmigerð fyrir bækur hennar almennt , ástarsaga þar sem allir eru góðir og göfugir , og síðan smá spenna í bland .
Bókin hefst reyndar harkalega ; unglingsstúlka , barn auðugrar einstæðrar móður sem elur hana upp í algjöru ástleysi , gerir uppreisn gegn móður sinni og flækist í kjölfarið í uppgjör innan rússneskrar glæpaklíku .
Stúlkan leggur á flótta og spyrst ekki af henni næstu tólf árin fyrr en hún hefur komið sér fyrir í smábæ þar sem er einkar huggulegur lögregluforingi .
Varla þarf að rekja söguþráðinn frekar , hinir vondu fá makleg málagjöld og hinir góðu uppskera ríkulega eins og yfirleitt í bókum Nora Roberts – dæmigerður flugvélalitteratúr sem hentar líka til að stytta stundir á sundlaugarbakkanum .
Árni Matthíasson arnim@mbl.is 