Jeff Ragsdale heitir maður óhamingjusamur sem býr í New York .
Í október síðastliðnum náði óhamingja Ragsdale nýjum hæðum , því þá sleit unnusta hans öllum samskiptum við hann .
Í leit að fróun festi hann auglýsingamiða upp víða í borginni sem á stóð : " Hringdu í mig ef þig langar til að tala um eitthvað " , en neðst á miðanum var farsímanúmer hans og undirskriftin " Jeff , einmana gaur " .
Fljótlega tók fólk að hringja til hans , tugir símtala bárust , hundruð og þegar hér er komið sögu skipta símtölin tugþúsundum , aukinheldur sem honum barst grúi smáskilaboða .
Umræðuefnið var ýmiskonar , en flestir vildu létta á hjarta sínu , segja frá depurð og þunglyndi , fíkn og örvæntingu , skilnaði og einmanaleika .
Ragsdale skrifaði niður frásagnir fólksins og valdi síðan úr í bókina " Jeff , One Lonely Guy " sem kom út í mars síðastliðinum .
Amazon Publishing gefur bókina út .
Af ofangreinu má ráða tvennt : a ) Það er til fullt af einmana og óhamingjusömu fólki sem langar til að segja frá óhamingju sinni og b ) Amazon er að breyta því hvernig bækur verða til – ekki tók nema fimm mánuði frá því Jeff fékk hugmynd að bókinni þar til hún kom út .
Eitt til viðbótar hefur svo komið í ljós en ekki farið eins hátt : Jeff Ragsdale er skítseiði .
Kærastan fór nefnilega frá honum vegna þess að hann var á kafi í fíkniefnaneyslu , barði hana eins og harðfisk og nýtti sér svo einmanaleika og örvæntingu unglingsstúlkna sem hringdu til hans .
Eða hvað ? Jeff Ragsdale er nefnilega leikari og grínari og hefur komist í pressuna fyrir fjölmiðlaspaug .
Er þetta kannski allt lygi ? Skáldaði hann allt saman ? Er það kannski niðurstaðan : Allt er lygi ? 