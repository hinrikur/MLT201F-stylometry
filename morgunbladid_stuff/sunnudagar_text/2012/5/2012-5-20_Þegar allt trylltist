7:30 Heiðskír dagur í Manchester , hef daginn með göngutúr um miðbæinn með Hallgrími Kúld .
11:00 Förum út á völl og sækjum miðana .
Tómas Hallgrímsson með allt á hreinu í þeim efnum .
Allt í kringum okkur menn að biðja um miða .
12:00 Haldið á pöbbinn skammt frá vellinum .
Allt stappað , og inn af barnum er stór salur .
Þar er sungið og trallað : " Blue Moon , you saw me standing alone , without a dream in my heart , without a love of my own .
" Stemningin ólýsanleg , áreiðanlega á annað þúsund inni á pöbbnum , fyrir utan langar raðir af fólki sem bíður þess að komast inn .
13:00 Við erum tíu sem förum í svokallað " hospitality " .
Gamla kempan Gary Owen er gestgjafi , leikur á als oddi .
Maturinn aldeilis frábær .
15:00 Blásið til leiks .
Leikurinn fer hægt af stað , City nánast alltaf með boltann en lítið um færi .
City ekki sjálfu sér líkt en nokkrum mínútum fyrir hálfleik skorar Pablo Zabaleta mark .
Fögnuðurinn ólýsanlegur á Etihad .
Það er eins og leikmönnum finnist sigur í höfn , en Yaya Toure meiðist og de Jong kemur inn .
16:05 Blásið til síðari hálfleiks .
Aguero nálægt því að skora en það líða ekki margar mínútur þar til slysið á sér stað : Á meðan menn eru menn getur allt gerst , eitthvað crazy , hafði Ferguson stjóri United sagt .
Og það gerist .
Joleon Lescott misreiknar boltann og skallar fyrir fæturna á Cisse .
Joe Hart á ekki möguleika á að verja fast skot hans .
Þögn slær á stuðningsmenn City á Etihad en áhangendur QPR leika á als oddi .
16:15 Línuvörðurinn veifar ótt og títt .
Joey Barton , sem City kom til manns , hefur veitt Carlos Tévez olnbogaskot .
Dómarinn veifar rauðu , Barton sér rautt og sparkar Aguero niður .
Allt vitlaust .
Nú hlýtur þetta að koma , segjum við .
City sækir og sækir , QPR tjaldar við teiginn en samt gerist skelfingin .
QPR á skyndisókn og skorar .
Stuðningsmenn QPR tryllast , en heyra má saumnál detta meðal stuðningsmanna City .
16:50 Það eru liðnar 90 mínútur og enn er City undir .
Fólk grætur , margir yfirgefa leikvanginn með tár í augum .
Draumurinn um fyrsta titilinn í 44 ár er að snúast upp í martröð .
Ég , sem hóf að halda með City 1967 , er að spá í að labba inn í salinn en ákveð að sitja sem fastast , minnugur þess sem gerðist þegar City var 0-3 undir í hálfleik gegn Tottenham í bikarnum 2004 og Joey Barton sendur í sturtu fyrir að rífa kjaft .
Ég læt ekki bjóða mér þetta , sagði ég þá og fór .
City vann leikinn 4-3 í dramatískasta bikarleik allra tíma .
Ég sé ennþá eftir að hafa labbað út .
Sit sem fastast og gref andlitið í höndum mínum .
Einhver hrópar : Sunderland er búið að jafna gegn United .
En það skiptir engu .
Við erum að tapa , það er tilkynnt að fimm mínútum verði bætt við leiktímann .
City vinnur enn eina hornspyrnuna .
David Silva tekur hornið , Dzeko stekkur hæst og skallar í netið .
Getur verið að Sunderland hafi jafnað gegn United , segir fólk .
Aguero hleypur með boltann að miðju , en leikmenn QPR fara sér hægt , afar hægt .
Það er von , það er von .
Áhangendur City taka við sér , Etihad nötrar .
En QPR verst vel , þeir sparka boltanum eins langt fram og þeir geta .
City fer í síðustu sókn .
Jong ber boltann upp og gefur á Aguero sem er 15-20 metra frá teignum .
Hann gefur á Balotelli við vítateiginn þar sem Ítalinn er að kljást við varnarmann QPR .
Balotelli kastar sér á boltann og nær að ýta honum inn í teiginn þar sem Aguero er kominn .
Argentínumaðurinn leikur á varnarmann , er skyndilega kominn að markteig og í dauðafæri .
Aguero lætur vaða , og skyndilega er boltinn í netinu .
Það tryllist allt , það tryllist allt , fólk faðmast og hlær , víða eru tár í augum .
Draumurinn hefur ræst .
City eru meistarar .
Áratuga smán og niðurlæging er að baki , gleðin fölskvalaus , taumlaus .
Orð fá því ekki lýst .
Svo syngur fólkið : " This is how it feels to be City , this is how it feels to be small .
" 