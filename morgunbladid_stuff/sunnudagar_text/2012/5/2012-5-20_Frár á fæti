Hilmar Snær Örvarsson fékk beinkrabbamein í fótinn aðeins átta ára gamall og það þurfti að fjarlægja hluta af fætinum .
Í dag æfir hann skíði , golf og körfubolta á einum fæti .
Formaður Austurríska skíðasambandsins heillaðist svo af færni Hilmars Snæs að hann bauð honum að koma á heimsmeistaramótið á skíðum .
Texti : Signý Gunnarsdóttir signy@mbl.is Myndir : Kjartan Þorbjörnsson golli@mbl.is Hilmar Snær Örvarsson var aðeins átta ára gamall þegar hann greindist með beinkrabbamein fyrir rúmum þremur árum .
Strax varð ljóst að hann þyrfti að ganga í gegnum erfiða lyfjameðferð og að það þyrfti að skera burt meinið .
Foreldrarnir , Hrönn Harðardóttir og Jón Örvar Kristinsson , sem bæði eru læknar , gerðu sér fljótt grein fyrir að þetta þýddi líklegast að fjarlægja þyrfti hluta af fætinum þar sem meinið var staðsett þar .
Foreldrar Hilmars Snæs settust niður með blaðamanni til að segja sögu drengsins sem hefur yfirstigið erfiðleika sína af einstöku æðruleysi .
Það var þeim mikið í mun að frásögn þeirra lýsti því hvernig erfiðleikar sem fylgdu sjúkdómsgreiningunni snérust upp í sigra á vegferðinni að heilbrigðu lífi .
Blaðamaður var ekki búinn að vera lengi í kringum fjölskylduna þegar hann áttaði sig á að auðvelt yrði að leggja áherslur á sigrana .
Lífsgleðin og hjartahlýjan sem einkennir þessa sex manna fjölskyldu í Garðabænum er bráðsmitandi við fyrstu kynni .
" Það er hægt að breyta erfiðum stundum í jákvæðar þegar fram í sækir .
Þetta er eiginlega óyfirstíganlegt þegar maður lendir í þessu en svo vinnst úr hlutunum .
Það skiptir auðvitað máli að hafa það sem útgangspunkt að það birtir öll él upp um síðir .
Í upphafi var þetta að sjálfsögðu mjög mikið áfall og þá eflaust líka sérstaklega fyrir fólk í okkar stöðu vegna þess að við horfum upp á fólk nánast daglega í baráttu við krabbamein .
Við hugsuðum aldrei mikið út í að þetta gæti farið á verri veg , það kom aldrei neitt annað til greina en sigrar og ekki hjá honum heldur , " sagði Jón Örvar .
Vissi strax að myndin var ekki eðlileg Hilmar Snær hefur alla tíð verið hress og kröftugur strákur .
Hann æfði bæði handbolta og fótbolta áður en hann greindist og heillast af öllum boltaíþróttum .
Í ársbyrjun 2009 byrjaði hann að haltra og foreldrar hans hvöttu hann til þess að taka hvíld frá æfingum .
" Við áttuðum okkur á því að verkirnir væru töluverðir fyrst hann sætti sig við að mæta ekki á æfingarnar .
Svo liðu tvær vikur og ég fór með hann á skíði .
Þá tók ég eftir því að hann forðaðist alla stökkpalla og hopp á skíðunum en það var ólíkt honum .
Þegar skíðadeginum var lokið þurftum við að ganga smáspöl að bílnum og hann var gjörsamlega úrvinda .
Þá ákváðum við að skoða hann almennilega og sáum að annar fóturinn var miklu rýrari en hinn , " sagði Hrönn .
" Hann hafði þá verið að hlífa fætinum í dágóðan tíma þar sem vöðvarnir höfðu rýrnað og við sáum að þetta var í raun miklu meira en tveggja vikna ferli svo að við fórum með hann til læknis .
Það var tekin röntgenmynd og þá sást þetta í raun strax .
Morguninn eftir fórum við saman upp á Barnaspítala með þessar myndir og þá var strax ljóst hvað þetta væri , " bætti Jón Örvar við .
Hrönn var fyrst af öllum til að sjá röntgenmyndirnar .
Hún þekkti röntgentækninn sem hafði áður unnið með henni og var að skoða aðstöðuna hjá honum þegar hún sá myndina .
Starfandi í faginu vissi hún strax að myndin væri ekki eðlileg .
Grunur um krabbamein hafði ekki læðst að henni fyrr en á þessari stundu .
" Ef okkur hefði grunað eitthvað hefði Jón Örvar komið með okkur í myndatökuna .
Þegar við komum heim um kvöldið var þetta orðið nokkuð ljóst þó að ekkert væri búið að segja við okkur enn , " sagði Hrönn .
Daginn eftir þegar þau hittu læknana á Barnaspítalanum var strax farið yfir áætlaða meðferð .
Í vændum var þriggja mánaða hörð lyfjameðferð , stór aðgerð í Svíþjóð og að lokum aftur sex mánaða hörð lyfjameðferð .
" Þetta er svona með harðari krabbameinsmeðferðum , ekki ósvipuð hvítblæðismeðferð .
Það fylgdu þessu ferli mjög svæsnar aukaverkanir .
Þetta eru sterk lyf sem höfðu áhrif á beinmerginn og slímhúðina , " sagði Jón Örvar .
Það var svo daginn eftir fundinn með barnalæknunum sem Hilmar Snær fór í aðgerð , það var tekið sýni úr meininu og græddur í hann lyfjabrunnur .
Foreldrahlutverkið tekið fram yfir læknahlutverkið " Við sökktum okkur ekki í greinar um beinkrabbamein og horfur sögðu okkur ekkert .
Það er bara hundrað prósent eða núll sem skiptir máli .
85 prósent líkur er ekki eitthvað sem maður vill heyra þegar barnið manns á í hlut , " sagði Hrönn .
" Þó að við séum læknar leyfðum við okkur að vera foreldrar .
Við náðum að einbeita okkur að því að við vorum fyrst og fremst í foreldrahlutverki , " sagði Jón Örvar .
Á þessum tíma breyttist heimilishald fjölskyldunnar til muna .
Þau héldu tvö heimili , annað í Garðabænum og hitt á spítalanum .
Eldri systkini Hilmars Snæs , þau Helena Rut og Hörður Kristinn , voru þá á unglingastigi í grunnskóla og mjög virk í sínum áhugamálum .
" Það skipti okkur máli að lífið væri eins eðlilegt og mögulegt var fyrir hin börnin okkar , " sagði Hrönn .
Fjölskyldan naut strax mikils stuðnings frá foreldrum , systkinum , vinum , foreldrum bekkjarsystkina Hilmars Snæs , Styrktarfélagi krabbameinssjúkra barna og hreinlega samfélaginu öllu í Garðabæ .
Hrönn og Jón Örvar leggja þó sérstaklega áherslu á það að æskuvinur Jóns Örvars og fjölskylda hans hafi reynst þeim ómetanleg .
Örvar Logi , yngsti drengurinn var svo ungur þegar veikindin skullu á að hann spurði mömmu sína hvort hann væri búinn að fá sitt krabbamein .
Þar sem Hilmar Snær var ekki fyrsti fjölskyldumeðlimurinn sem greindist með krabbamein þótti Örvari Loga þetta hinn eðlilegasti hlutur .
Viku eftir greiningu hófst erfið lyfjameðferð sem samanstóð af þriggja vikna lyfjatörn og svo tveggja vikna hléi .
Aukaverkanir voru aftur á móti það slæmar að Hilmar Snær lá jafnan inni fjórar vikur af hverjum fimm .
" Eftir tvær slíkar meðferðir var komið að því að það þurfti að fara að huga að aðgerðinni .
Okkur var að sjálfsögðu alveg ljóst frá upphafi að meinið yrði að fara og þá líklegast þyrfti að taka fótinn .
Sú umræða var samt svolítið sett á ís en ég held að það hafi bara verið gott , því að fyrst þurftum við bara að takast á við þennan breytta veruleika .
Svo þegar aðgerðin nálgaðist þurfti að fara að taka ákvörðun um það hvernig aðgerð skyldi framkvæma .
Það komu strax ráðleggingar frá læknunum í Svíþjóð en allar þessar aðgerðir eru framkvæmdar þar , " sagði Hrönn .
Þriggja daga sorgarferli yfir fótamissi " Læknarnir í Svíþjóð lögðu strax til að aðgerð eins og Hilmar á endanum fór í skyldi framkvæmd en við vildum að sjálfsögðu skoða fleiri möguleika í upphafi .
Það var alveg möguleiki að taka hluta af lærleggnum og setja gervihné og gerviefni á milli .
Þá hefði hann getað haldið vöðvunum og útlitinu meira .
Við áttuðum okkur samt fljótt á því að ef við myndum velja þess háttar aðgerð væru svo margar fleiri aðgerðir framundan .
Hann var bara átta ára gamall og átti eftir að stækka það mikið svo að það hefði þurft að lengja fótinn reglulega .
Það fóru fyrirspurnir á eina fimm staði um hvers konar aðgerð þætti vænlegust fyrir hann , " sagði Jón Örvar .
Þau Jón Örvar og Hrönn voru mjög ánægð með hvernig barnalæknarnir stóðu að þessu ákvarðanaferli og þakklát fyrir að hafa fengið að taka þátt í því .
Þau fengur ráðleggingar frá fimm læknum sem vinna á ólíkum stöðum .
Þau lásu saman yfir alla pappírana og fóru því næst á fund með krabbameinslæknunum sem allir höfðu lesið pappírana hver í sínu lagi .
Þau komust á endanum öll að sömu niðurstöðu hvers konar aðgerð skyldi framkvæmd og segir Hrönn það hafa skipt þau gífurlega miklu máli að vera sannfærð um að rétt ákvörðun hefði verið tekin .
Aðgerðin sem ákveðin var fólst í því að fjarlægja hluta af lærleggnum og hnéð .
Fætinum var snúið við , hann græddur á og ökklaliðurinn nýtist nú Hilmari Snæ sem hnjáliður .
" Eftir þetta var Hilmar Snær upplýstur um hvað þyrfti að gera , en fyrir þennan tíma hafði það ekki verið rætt ítarlega .
Hann hafði að sjálfsögðu hugmynd um það að hann þyrfti að fara í aðgerð .
En þegar við sögðum honum að það þyrfti að taka fótinn voru viðbrögðin alveg rosaleg , " sagði Hrönn .
Jón Örvar tók við og sagði : " Það var örugglega það erfiðasta í þessu öllu saman .
Fyrir okkur að segja honum það og fyrir hann að taka á móti því .
Við vorum samt undirbúin og sýndum honum myndir af fólki sem hafði gengið í gegnum þetta og jafnað sig en þetta var honum og okkur mjög erfitt .
Hann fór í gegnum sorgarferlið eins og allir gera , afneitun fyrst , svo reiði og loks sorg .
Við fullorðna fólkið förum kannski í gegnum þetta ferli á löngum tíma en það var svo merkilegt að þetta ferli tók ekki nema þrjá daga hjá honum .
Hann sagði ekkert fyrsta daginn .
Næsta dag var hann alveg gífurlega reiður og það mátti ekkert tala við hann eða hugga hann .
Á þriðja degi var hann sorgmæddur og hann grét og þá mátti hugga hann og svo var þetta bara búið .
Þá var hann bara tilbúinn að takast á við þetta .
" Níu tíma aðgerð Þau Jón Örvar og Hrönn eru sammála um að það séu nokkrar stundir sem skera sig úr sem þær erfiðustu .
Það séu klárlega fyrstu dagarnir í kringum greiningu , dagurinn sem þau þurftu að segja barni sínu að fóturinn yrði tekinn og aðgerðardagurinn sjálfur .
Þau segja móttökurnar í Lundi í Svíþjóð hafa verið einstakar og það hafi verið gott að þekkja til læknanna sem unnu þar .
Í aðgerðinni var þess gætt að svæfingalæknirinn og hjúkrunarfræðingurinn væru Íslendingar .
Þau höfðu alls ekki farið fram á það , þetta tók starfsfólkið sjálft upp hjá sér og svæfingahjúkrunarfræðingurinn var ekki einu sinni á vakt þennan dag .
" Aðgerðin sjálf tók níu tíma og við fengum að vera hjá honum þar til hann sofnaði .
Við gengum á milli kirknanna í Lundi og svo fórum við til hans um leið og hann vaknaði .
Hann var á gjörgæslunni fyrstu nóttina og við sátum bara hjá honum , " sagði Hrönn .
" Hann var bara með sængina yfir sér og fannst eins og ekkert hefði verið gert þegar hann vaknaði .
Þetta gekk síðan mjög vel og hann þurfti ekki mikið á verkjalyfjum að halda , " sagði Jón Örvar .
Foreldrunum þótti mikilvægt að hin börnin þrjú tækju þátt í þessu stóra ferli með þeim og fengu þau út til sín .
Það var síðan ekki eftir neinu að bíða að aðgerðinni lokinni og viku eftir heimkomu byrjaði Hilmar Snær í sex mánaða lyfjameðferð .
Sú meðferð reyndist honum töluvert þyngri en sú fyrri .
Hann fékk sýkingar , bólgur og sár í munn og gat ekkert nærst á tímabili .
Mergurinn var líka það bældur eitt sinn að fresta þurfti lyfjameðferð .
Upplýstu alla í kringum sig Hrönn og Jón Örvar lögðu strax í upphafi mikið upp úr því að upplýsa fólkið í kringum sig .
" Við vildum að foreldrar félaganna vissu af veikindum Hilmars Snæs áður en þau kæmu heim og segðu þeim frá því að Hilmar Snær væri kominn með krabbamein .
Við vildum þannig koma í veg fyrir misskilning og sendum því tölvupóst á alla foreldrana í bekknum og alla foreldra drengjanna sem voru að æfa fótbolta með Hilmari Snæ , " sagði Hrönn .
Jón Örvar sagði það líka mikilvægt að þau hefðu rætt veikindin við fólk því að það hefði auðveldað því að leita til þeirra , spyrja um líðan , ræða málin og veita stuðning .
Ef hlutirnir eru ekki ræddir eiga krakkar það til að búa ýmislegt til í huga sér sem enginn fótur er fyrir .
" Með því að gera þetta gerðum við okkur svolítið aðgengileg og fólk þorði að nálgast okkur .
Við fundum mjög sterkt hvað fólk var viljugt að hjálpa okkur .
Skipulagðar heimsóknir sem Hilmar Snær fékk frá bekkjarfélögunum var gott dæmi um dyggan stuðning .
Mjög fljótlega eftir að Hilmar Snær greindist skipulagði móðir eins bekkjarfélaga Hilmars Snæs reglulegar heimsóknir bekkjarsystkinanna til hans , bæði á spítalann og heim , " sagði Hrönn .
" Þessar heimsóknir gerðu honum líka auðvelt fyrir að fara á milli spítala og skóla .
Krakkarnir voru búnir að koma upp á spítala og sjá hann hundlasinn og fylgdu honum í raun mjög mikið í gegnum ferlið .
Síðan eftir að hann fór í aðgerðina kom hann í skólann í hjólastól fyrst og svo á hækjum , " sagði Jón Örvar .
Fyrsta daginn eftir aðgerðina fóru þau Hrönn og Jón Örvar með syni sínum í skólann .
Meðferðis höfðu þau myndasýningu um ferð Hilmars Snæs til Svíþjóðar .
" Við vorum ekki nema tvær og hálfa viku úti og reyndum að gera ekki of mikla dramatík úr þessari ferð .
Við sýndum myndir af honum í flugvélinni , í golfi og í tívolíi .
En svo sýndum við þeim líka hvar meinið var og hvað þurfti að gera og svo að lokum fótinn og hvernig þetta lítur út .
Á þessum tíma gátum við líka svarað öllum þeim spurningum sem hann hefði annars þurft að svara sjálfur .
Svo fengu kennararnir þetta hjá okkur og sýndu þessar myndir í hinum bekkjunum , " sagði Jón Örvar .
Þau notuðu líka tækifærið þarna og sýndu bekkjarsystkinunum myndir af einfættu fólki sem lifir mjög eðlilegu lífi og sögðu þeim að svona myndi þetta verða hjá Hilmari Snæ .
Krakkarnir voru ekki lengi að samþykkja það og spurðu því fljótt hvenær hann kæmi að spila fótbolta aftur .
Aðgerðin var framkvæmd í lok apríl en Hilmar Snær fékk ekki gervifót fyrr en í lok ágúst .
Hann gerði sér því lítið fyrir og hljóp bara um á hækjunum á öðrum fæti .
Hann var fljótt farinn að sparka bolta með hækjunum og fór í golf á öðrum fæti .
" Auðvitað er þetta mikil breyting á líkamanum fyrir hann en það hefur ekki vottað fyrir því að hann veigri sér við því að gera hlutina vegna þess að hann hafi áhyggjur af því að verið sé að horfa á hann .
Það hefur alltaf verið driffjöður hjá honum að hreyfa sig og vera með í leiknum og það hefur líka hjálpað honum að endurhæfast , " sagði Jón Örvar .
" Við vissum að hann þyrfti einhvern veginn að komast í það að elta bolta svo að við keyptum fyrir hann golfsett þegar hann var nýkominn úr aðgerðinni og skráðum hann á golfnámskeið .
Hann var í sjúkraþjálfun þrisvar í viku og mjög fljótlega var alveg brjálað að gera hjá honum , " sagði Hrönn .
Á einu skíði Þegar veikindin komu upp höfðu þau Hrönn og Jón Örvar keypt skíðaferð til Frakklands sem þau þurftu að sjálfsögðu að hætta við .
Jón Örvar fór og pakkaði niður skíðunum hans Hilmars Snæs og þótti það erfitt og hugsaði með sér að þessi skíði yrðu líklegast ekki tekin upp aftur .
Það hvarflaði ekki að þeim að sonur þeirra ætti eftir að taka þátt í skíðakeppnum í framtíðinni .
Fjölskyldan hafði komið upp þeirri hefð að fara til Akureyrar á skíði í eina viku þegar vetrarfríið var í skólanum .
Aðeins þremur mánuðum eftir að meðferðinni lauk ákváðu þau að halda í hefðina og skella sér til Akureyrar , þó það væri ekki nema bara til þess að vera saman .
Þegar þau voru síðan að undirbúa ferðina komust þau að því að það átti að vera skíðanámskeið á vegum Íþróttafélags fatlaðra einmitt á þeim tíma sem þau væru fyrir norðan .
Það var vel tekið á móti Hilmari Snæ , honum var strax skellt á eitt skíði og hann fékk sérstaka stafi frá Skíðasambandi fatlaðra .
" Við vorum á skíðum alla vikuna og þetta tókst miklu betur en við hefðum nokkru sinni þorað að vona .
Í framhaldi af þessu hringdi móðir annars einfætts drengs í mig og spurði hvort að hann vildi ekki taka þátt í flokki fyrir fatlaða á Andrésar andar leikunum .
Honum var tekið fagnandi og boðið strax á skíðaæfingar hjá skíðadeild Víkings .
Það kom frekar flatt upp á okkur að hann gæti æft skíði en svo gekk það svona líka vel .
Þjálfarar Víkings voru óhræddir við að takast á við þetta verkefni og hafa staðið sig frábærlega , " sagði Hrönn um upphaf skíðaferilsins .
Hilmar Snær fór á fyrstu Andrésar andar leikana aðeins ári eftir aðgerðina og hálfu ári eftir lyfjameðferðina .
Ári seinna fór hann svo aftur og lenti þá í 19. sæti af 30 drengjum .
Á síðustu Andrésar andar leikum gerði hann gott betur og lenti í 7. sæti af 24 í svigi meðal ófatlaðra .
Skíðamenn hrósa Hilmari Snæ mikið bæði fyrir elju hans og tækni .
Hrönn sagði að baráttan við fótinn hefði alltaf yfirgnæft þróttleysi hjá drengnum .
Hann var alltaf að hugsa um hvernig hann gæti komist áfram og tekið þátt í leikjum út af fætinum og byggði sig þannig ómeðvitað upp .
Formaður Austurríska skíðasambandsins sá til Hilmars Snæs á skíðum , heillaðist svo af honum og bauð honum að koma á heimsmeistaramótið á skíðum sem haldið verður í Austurríki á næsta ári .
Safnar íþróttagreinum Sigrarnir eru margir hjá þessum duglega dreng .
Hann var nýkominn með gervifót þegar fjölskyldan gekk upp og niður Laugaveginn á Þorláksmessu eins og hann hefði aldrei gert neitt annað , hann gekk upp á Esju í fyrrasumar , ákvað sjálfur að fara að æfa körfubolta .
Hann hjólar á flestar sínar æfingar en fer í strætó ef hann þarf að fara út fyrir bæjarmörkin .
" Hann ákvað bara sjálfur að fara að æfa körfubolta .
Við þurftum þá að passa okkur á að draga ekki úr honum og segja að það gæti hann ekki , " sagði Hrönn .
" Körfuboltinn hentar honum betur en handbolti eða fótbolti .
Fótboltinn krefst fótatækni og handboltinn stökktækni en í körfuboltanum á hann auðvelt með að ná tækninni við að skjóta .
Þjálfari Stjörnunnar í körfuboltanum tók honum mjög vel og liðið hans líka .
Þeir unnu tvö mót af þremur í vetur , " bætti Jón Örvar við stoltur .
" Við vorum með ákveðin mottó í huga , meðal annars að gefa sér ekki fyrirfram að ekki væri hægt að gera ákveðna hluti .
Maður getur alltaf gert allt , maður þarf bara stundum að finna aðra leið en þá augljósustu .
Þetta var auðvitað mjög töff tími og það reyndi mikið á .
Þetta gekk allt saman eins vel og það gat gengið .
Þetta er auðvitað ekki tími sem hverfur .
Maður hugsar oft til baka ; hvernig fórum við eiginlega að þessu , " sagði Hrönn .
" Við hugsum með hlýju til alls þess fólks sem hugsaði til okkar .
Í vinnunni okkar , vinanna og fjölskyldunnar .
Við höfum oft sagt það að við myndum hvergi annars staðar vilja vera miðað við þann stuðning sem við höfum fengið .
Það stendur svolítið upp úr þegar við hugsum til baka .
Það er heldur ekki sjálfgefið að íþróttafélög taki svona vel á móti manni eins og var gert .
Að það sé enginn hræddur við það að í félagið komi barn sem er einfætt og ætli að æfa körfubolta eða skíði .
Ég er ekki viss um að svona hefði verið staðið að málum annars staðar og þá er ég aðallega að hugsa um hvernig þetta hefði verið erlendis .
Íslenskt samfélag er ekki ferkantað .
Til dæmis í Hollandi , þar sem við bjuggum í tíu ár , eru svo miklar reglur og allir þurfa að vera inni í kassanum til að dæmið gangi upp .
En auðvitað höfum við aðeins reynsluna héðan , " sagði Jón Örvar .
Maður á að gleðjast yfir því sem maður hefur Ári eftir aðgerðina kom bakslag hjá Hilmari Snæ þegar hann fótbrotnaði á trampólíni í garðinum heima .
" Hann var mikið að hoppa á trampólíninu .
Tók af sér gervifótinn og hoppaði út í eitt .
Svo rofnaði ein festingin á trampólíninu og hann rann og datt og lærbrotnaði .
Hann æpti upp og sagði strax , pabbi ég er örugglega brotinn , ég þarf að fara upp á spítala .
Hann sem hafði aldrei viljað fara upp á spítala þó að hann væri mikið veikur með háan hita .
Við ætluðum að fara að útbúa spelkur fyrir hann úr einhverju tilfallandi í kringum okkur þegar því laust í höfuðið á okkur að við gætum hringt á sjúkrabíl .
Það var gert og hann fór með sjúkrabíl upp á spítala , " sagði Jón Örvar .
Fjölskyldan lét lærbrotið ekki stoppa sig , tók fram hjólastólinn og hélt í fyrirhugað sumarfrí til Færeyja viku seinna .
Sumarið eftir að meðferðinni lauk hélt fjölskyldan þakkargleði í Garðabænum .
Þau fengu lánaðan sal og buðu bekkjarfélögum , æfingarfélögum , ættingjum og vinum upp á hamborgara og súkkulaðikökur .
Það mætti fjöldi manns til að fagna með fjölskyldunni og segja þau það hafa verið afar skemmtilegt að fá svona gleðilegan endapunkt á þetta ferli .
Stoltið leynir sér ekki þegar Hrönn og Jón Örvar tala um son sinn og í raun öll börnin sín .
" Það er þvílík upplifun þegar Hilmar Snær kemur í mark á skíðamótum .
Klappið sem hann fær er alveg einstakt þó að hann sé ekki endilega með besta tímann .
Það eru svo margir að segja við hann fallega hluti og það er ótrúlega gaman fyrir hann að upplifa það .
Enda er hann líka mjög duglegur og á þetta hrós allt skilið .
Maður þarf líka að passa sig að vera glaður með það sem maður hefur en ekki að vera fastur í því að syrgja það sem maður hefur ekki .
Maður getur verið mikið að velta því fyrir sér .
Hann var einu sinni að labba hér upp tröppurnar með hækjur og það snýr annar fóturinn fram og hinn aftur og hann segir .
Það mætti halda að ég vissi ekki hvort að ég væri að fara upp eða niður .
Hann er þeim einstöku hæfileikum búinn að hann gerir aldrei meira vandamál úr hlutunum en þau eru , " sagði Hrönn .
" Það hefur nefnilega margt jákvætt fylgt þessu .
Auðvitað er hann óheppinn að missa fótinn en ég held að hann sé mjög sterkur einstaklingur eins og hann er í dag og framtíð hans er mjög björt og honum eru allir vegir færir .
Hann hefur lært margt og fær að gera margt í dag sem hann hefði kannski ekki annars upplifað , " sagði Jón Örvar .
" Ég er ekkert mikið að spá í þetta " Hilmar Snær Örvarsson , sem verður 12 ára nú í sumar , hlustaði á foreldra sína segja blaðamanni sögu sína einn sólbjartan sunnudag .
Hann sagði að sér fyndist bara gott að heyra þau tala um þetta og þvertók fyrir að það væri óþægilegt á nokkurn hátt .
Hann settist síðan niður með blaðamanni og sagði söguna frá sínu sjónarhorni .
" Ég man ekkert mikið eftir því þegar ég greindist .
Ég man bara að einu sinni þegar ég var í handbolta fannst mér eins og eitthvað hefði gerst í fætinum og ég þurfti að taka mér pásu .
Mamma mín var nýbúin að fá krabbamein í brjóstið eins og margar konur fá og þess vegna vissi ég alveg hvað krabbamein var , " sagði Hilmar Snær þegar hann rifjar upp upphaf veikinda sinna .
" Ég man líka þegar ég vaknaði eftir að ég hafði fengið lyfjabrunninn og mamma og pabbi voru í sjokki við hliðina á mér og voru að tala við mig .
En svo fórum við bara heim og lifðum eðlilegu lífi og svo fór ég í meðferð .
" Hilmar Snær sagði minningarnar um Svíþjóðarferðina blendnar .
Hann ætti góðar minningar frá bílakeppni og tívolíferð sem hann fór í með vinum í Svíþjóð en aðgerðin þótti honum erfið og þá aðallega þegar deyfilyfin voru minnkuð hjá honum .
" Ég man samt að við hittum konu sem var búin að fara í svona aðgerð eins og ég .
Mér fannst hún bara eðlileg og ég vissi ekki að það væri eitthvað að henni .
Mér fannst gott að hitta hana og fá að sjá hvernig þetta yrði hjá mér .
Ég sá líka að henni leið vel og hún var bara mjög venjuleg , góð og menntuð kona , " sagði Hilmar Snær .
Í öllu ferlinu sagði Hilmar Snær verkina hafa verið versta .
Sérstaklega þegar hann tognaði illa í veika fætinum en hann sagði það betra núna þar sem hann væri kominn með læsingu á gervifótinn .
Skipulögðu vinaheimsóknirnar gerðu mikið fyrir Hilmar Snæ : " Mér fannst rosalega gott að fá vini mína í heimsókn .
Ég spilaði oftast við stelpurnar sem komu en þegar mjög nánir vinir mínir komu fórum við oft saman í tölvuna .
Ég er samt búinn að gleyma svo miklu .
Ég er kannski ekki mikið að spá í þetta .
Þegar það var enginn hjá mér á spítalanum og það var ekkert í sjónvarpinu fór ég og heimsótti Gróu , en það er kona sem vinnur á spítalanum .
Við spiluðum saman og ég málaði hjá henni .
" Langar á ólympíuleika Hilmar Snær var alltaf ákveðinn í því að halda áfram í íþróttum en honum þótti mjög skrítið að fara á skíði fyrst .
" Ég var bara á litla töfrateppinu fyrst .
Ég var svolítið að gera þetta þá fyrir mömmu og pabba en nú er ég að gera þetta fyrir mig .
Ég var samt ekkert alveg viss fyrst um að þetta væri íþrótt fyrir mig .
Fyrsta veturinn var ég líka með þeim öftustu en núna er ég með þeim fremstu og ég veit að ég vil vera á skíðum .
Ég var til dæmis að keppa núna á Andrésar andar-leikunum og lenti í 7. sæti .
Markmiðið hjá mér var að komast á pall en fyrsu sex komast á pall .
Ég náði næstum því markmiði mínu .
Svo var mér boðið að koma og horfa á heimsmeistaramótið á skíðum í Austurríki á næsta ári .
Mig langar mjög mikið að fara einhvern tímann á námskeið hjá þeim sem kenna fötluðum í útlöndum og fara kannski seinna á heimsmeistaramót hjá fötluðum , " sagði Hilmar Snær .
Skíðin eru ekki eina íþróttagreinin hans Hilmars Snæs .
Hann æfir líka golf og körfubolta Skíðin sagði hann þó ganga fyrir og þau væru hans aðalíþrótt .
Körfuboltann tók hann þó sjálfur ákvörðun um að fara að æfa og sagðist hafa vitað það strax að það væri íþrótt fyrir sig .
" Körfuboltinn og golfið eru samt meiri áhugamál hjá mér en ég myndi vilja keppa á ólympíuleikunum á skíðum .
Það eru margir að segja við mig að ég sé góður og krakkarnir styðja mig líka rosalega mikið .
Annars myndi ég ekki nenna þessu .
Ég vil samt að kennarar og þjálfarar gagnrýni en hrósi líka , " sagði Hilmar Snær sem hefur líklegast tamið sér meiri félagsfærni en margir fullorðnir .
Hilmar Snær kvaddi blaðamann með eftirfarandi orðum : " Mér finnst ég bæði heppinn og óheppinn .
Ég er óheppinn af því að ég fékk krabbamein en heppinn af því að ég fæ svo mikinn stuðning .
" 