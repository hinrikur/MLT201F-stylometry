Verkamannaflokkurinn ræður ríkjum í Manchester-borg á Englandi og hefur gert lengi .
Þar sitja 86 fulltrúar flokksins í borgarstjórn , níu úr Frjálslynda demókrataflokknum og einn sjálfstæður .
Ekki einn fulltrúi Íhaldsflokksins er í borgarstjórn .
Hægrimenn eiga ekki séns ! Í sveitarstjórnarkosningum fyrr í mánuðum herti Verkamannaflokkurinn tökin og vann 25 sæti af demókrötum .
Hafi einhverjir búist við valdaskiptum voru það lélegir spámenn .
David Cameron forsætisráðherra hefur lengi átt sér þann draum að Íhaldsflokkur hans næði að höfða frekar til vinstrisinnaðs fjöldans í Manchester en áfram verður bið á því .
Yfirgnæfandi líkur eru hins vegar á valdaskiptum á knattspyrnusviði borgarinnar á morgun .
Rauðu djöflarnir í United hafa ráðið lögum og lofum síðustu áratugi ; gleðin verið við völd í Leikhúsi draumanna , eins og heimavöllur þeirra er gjarnan nefndur .
Blámennirnir í Manchester City hafa orðið að gera sér að góðu að dvelja í skugganum .
Máttur peninganna er nú hins vegar að koma í ljós í þessari miklu borg vinstrimanna .
Er þó ekki eins og United-menn hafi ekki tekið þátt af krafti í bisness undangengin ár en nú er hins vegar við ofurefli að etja .
Sir Alex Ferguson , knattspyrnustjóri Manchester United , er harður vinstrimaður og dyggur stuðningsmaður Verkamannaflokksins .
Pólitíkin því verið í hans anda .
Mér er ekki kunnugt um pólitískar skoðanir Ítalans vel klædda , Robertos Mancinis , sem tók við þjálfun City rétt fyrir jól 2009 , en einhvern veginn dettur manni helst í hug að hann hallist til hægri ; þó ekki væri nema bláa litarins .
Pólitík eigenda félagsins er einfaldlega sú að vera bestir ! Þeir ætla sér heimsyfirráð .
Olíubarónarnir frá Abu Dhabi hafa kafað í djúpa vasana hvað eftir annað , keypt afburðaleikmenn og það hefur skilað sínu .
City varð bikarmeistari á Englandi í fyrra og nú er meistaratitillinn innan seilingar .
Síðasta umferð deildarkeppninnar er á morgun og nær útilokað að titillinn renni mönnum Mancinis úr greipum .
Manchester City hefur tvisvar orðið enskur meistari ; vorið 1937 og aftur 1968 .
Í bæði skiptin varð Manchester United í öðru sæti , tveimur stigum á eftir .
Nú eru liðin jöfn en markahlutfallið City mun hagstæðara .
Vorið 68 fögnuðu City-menn auðvitað vel og lengi , en þó ekki einir borgarbúa – Manchester United varð nefnilega Evrópumeistari það ár , fyrst enskra liða .
Aðeins þessir tveir erkifjendur eiga möguleika á meistaratitli í ár og allar líkur á að bláklæddir City-menn fagni þetta árið .
Því má þó ekki gleyma að ekkert er öruggt í fótbolta .
Ferguson , sá mikli meistari , virðist göldróttur og aldrei má afskrifa hans menn .
Nú er samt langsótt að galdrar dugi .
Snillingar á borð við Yaya Touré , David Silva , Sergio Agüero , Vincent Kompany , Carlos Tévez ættu að duga til þess að valdahlutföll breytist í borginni – a.m.k. tímabundið .
