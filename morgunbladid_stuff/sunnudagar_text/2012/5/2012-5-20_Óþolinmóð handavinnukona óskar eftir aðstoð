Nýverið leit ég inn á útskriftarsýningu nemenda við Húsmæðraskólann í Reykjavík .
Alltaf dáist ég jafn mikið að fólki sem kann að sauma , prjóna og hekla af slíkri list .
Öfunda líka þá sem geta prjónað sér lopapeysur ( jafnvel þó að ég þoli ekki ull ) og heklað falleg sjöl og slíkt .
Það ku vera afar róandi og notalegt að sinna handavinnu .
Ég er samt hrædd um að ég yrði mestmegnis bara pirruð og vond í skapinu .
Enn sem komið er , í það minnsta , virðist ég ekki hafa öðlast nægilegan innri frið , eða frekar kannski áhuga , á að gefa handverkinu minn tíma .
Í bili nýt ég því þess bara að eiga góðar konur í kringum mig sem kunna sitt hvað fyrir sér í handavinnunni .
