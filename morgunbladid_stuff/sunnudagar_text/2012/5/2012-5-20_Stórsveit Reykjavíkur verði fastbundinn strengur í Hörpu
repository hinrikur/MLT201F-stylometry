Stórsveit Reykjavíkur kom fram fyrsta sinni í Eldborgarsal Hörpu sl. sunnudag ásamt European Jazz Orchestra .
Skemmst er frá því að segja að sveitin fór hreinlega á kostum þetta kvöld og hefur aldrei hljómað betur .
Sérstaka aðdáun vakti að efnisskráin var alíslensk .
Flutt voru framsækin og fersk verk eftir Agnar Má Magnússon , Kjartan Valdimarsson og Hilmar Jensson auk 20 mínútna svítu með glæsilegum útsetningum íslenskra þjóðlaga .
Stjórnandinn Sigurður Flosason má afar vel una samanburðinum við European Jazz Orchestra sem umrætt kvöld skartaði einnig frábærum hljóðfæraleikurum og áhugaverðri efnisskrá .
Einleikarar Stórsveitar Reykjavíkur voru fjölmargir þetta kvöld , hver öðrum áhugaverðari .
Sannkallað stórskotalið .
Það er vanmetin staðreynd að tilkoma jazztónlistar er að líkum merkasta framlagið til framþróunar tónlistar í heiminum frá dögum sígildu meistaranna .
Hún skartar ekki einungis háþróaðri hljómfræði , heldur áður óþekktum hrynhita og þegar best lætur , leiftrandi snarstefjun .
Á þessu sérsviði eiga Íslendingar frábæra listamenn , bæði höfunda og flytjendur .
Stórsveit Reykjavíkur sýndi og sannaði sl. sunnudagskvöld að hún verðskuldar aukna athygli og stuðning á borð við aðrar fjölmennar sveitir sem byggja starfsemi sína að stórum hluta á opinberum framlögum .
Stórsveit Reykjavíkur , sem svo glæsilega heldur á lofti íslenskum höfundaverkum , er makleg hlutfallslega sambærilegra styrkja og t.a.m. Sinfóníuhljómsveit Íslands , Íslenska óperan , Kammersveit Reykjavíkur og Caput-hópurinn .
Því skal og hér með beint til nýráðins forstjóra Hörpu , Halldórs Guðmundssonar , að finna þessari rammíslensku og þjóðræknu stórsveit traust og öruggt heimilisfang í hinu nýja tónlistarhúsi , við hlið þeirra tveggja sem fyrir eru .
Í þeim góða gjörningi fælist í senn viðurkenning og áskorun um aukinn hlut íslenskrar tónlistar í húsinu .
Fjárfrekar menningarstofnanir á borð við RÚV , Þjóðleikhús og fyrrnefndar sveitir réttlæta tilvist sína fyrst og fremst með ræktun íslensks menningararfs og örvun við sköpun heimatilbúinna hugverka .
Gleðilegt íslenskt tónlistarsumar ! Höfundur er formaður Félags tónskálda og textahöfunda og Sambands tónskálda og eigenda flutningsréttar .
