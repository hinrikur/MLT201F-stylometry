Nei , ég held nú ekki , það er kanski hægt að segja að við séum misvitur .
Ég verð að viðurkenna það að ég er í þessum flokki .
Þegar umræðan stóð sem hæst um það hvort leggja ætti niður Reykjavíkurflugvöll , þá skipti ég oft um skoðun .
Það var auðvelt að sannfæra mig í þessum efnum .
Fyrir hádegi hitti ég gamlan félaga sem var mikill fylgismaður þess að Reykjavíkurflugvöllur yrði lagður af , það tók hann ekki langan tíma að sannfæra mig .
Daginn eftir var ég staddur í afmælisveislu og þar hitti ég mann sem var á annarri skoðun , taldi að það væri ekkert vit í öðru en að hafa flugvöllinn áfram í Vatnsmýrinni .
Til að byrja með maldaði ég í móinn , benti á kosti þessa að flugvöllurinn færi .
Þegar ég svo fór heim úr afmælinu var ég sannfærður um að ekkert vit væri í öðru en að Reykjavíkurflugvöllur yrði starfræktur á sínum stað um ókomin ár .
Sömu söguna var segja um Icesave , ég skipti oft um skoðun í þeim efnum .
Stundum hitti ég fólk sem hafði sterkar og miklar skoðanir á Icesave-málinu , þetta fólk talaði af miklum eldmóði og sannfæringarkrafti .
Það var ótrúlega auðvelt að sannfæra mig í þessum efnum , fram undir það síðasta var ég sammála síðasta ræðumanni .
Raunar hitti ég á dögunum hámenntaðan lögfræðing sem er sérfræðingur í Evrópurétti .
Hann sagði mér að það væri bjargföst skoðun sín að við hefðum átt að samþykkja Icesave-samninginn .
Hvernig verður andrúmsloftið í samfélaginu ef við töpum málinu í EFTA-dómstólnum , hugsaði ég ? Við Íslendingar erum reiðir Evrópusambandinu fyrir það að vera aðili að Icesave-málinu .
Ræddi þetta við vin minn Evrópulögfræðinginn þegar ég hitti hann í ræktinni .
" Hvaða rugl er þetta ? " svaraði lögmaðurinn og hélt áfram : " Evrópusambandið er aðili að málinu og sambandið fer með öll sín ágreiningsmál við aðildarþjóðirnar fyrir dóm .
Það eru 140 dómsmál í gangi í Brussel , þetta er sú leið sem lýðræðisþjóðir kjósa til að leysa ágreiningsmál sín , " sagði lögfræðingurinn og fór í sturtu .
Við Íslendingar höfum löngum verið stoltir af Alþingi og bendum erlendum gestum okkar á að það sé það elsta í heiminum og að á Þingvöllum sé vagga lýðræðisins .
Í ljósi sögunnar er það því dapurlegt að virðing almennings hefur aldrei verið minni fyrir Alþingi en núna .
Það er ekki að furða , því þingmennirnir sjálfir virðast margir hverjir ekki bera mikla virðingu fyrir vinnustað sínum , sjálfu Alþingi .
Þingmenn finna fyrir vanmætti sínum og skorti á hæfileikum til að leysa erfið verkefni .
Reyndir fjölmiðlamenn og gamlir áhugamenn um stjórnmál telja margir hverjir að þingið sem nú situr sé það veikasta í sögu lýðveldisins .
Auðvitað er margt hæft fólk á þingi en margir , of margir þingmenn , hafa ekki þá þekkingu , hæfni og reynslu sem þarf til svo að þeir geti sinnt störfum sínum svo að vel sé .
Þetta er ágætis fólk en ætti að sinna einhverjum öðrum verkefnum en að sitja á þingi .
Nú hefur hópur ráðþrota þingmanna komist á þá skoðun að lausn vandamála okkar sé að láta þjóðina kjósa um erfið mál og umdeild .
Það var Napóleon Bonaparte sem lét efna til fyrstu þjóðaratkvæðagreiðslu sögunnar árið 1802 og var útkoma hennar eins og Napóleon hafði gert ráð fyrir .
Talsmenn þjóðaratkvæðagreiðslna benda gjarna á Sviss máli sínu til stuðnings .
Stjórnmál í Sviss eru fastmótuð og úrslit þjóðaratkvæðagreiðslna yfirleitt fyrirsjáanleg .
Ráðþrota stjórnmálamenn í Kaliforníu , einu öflugasta hagkerfi heims , gripu til almennra kosninga um flestöll mál þegar þeir voru komnir í þrot .
Útkoman var sú að nú er Kalifornía nánast gjaldþrota .
Nú á dögum geta öflugir fjölmiðlar og fjársterkir hagsmunahópar haft talsverð áhrif á skoðanir fólks og haft afgerandi áhrif á úrslit kosninga .
Reynslan sýnir að hæfir stjórnmálamenn sem virða reglur lýðræðisins og hafa kjark , getu og þekkingu til að sinna störfum sínum eru besta tryggingin fyrir farsælli stjórnsýslu .
Nei , fólk er ekki fífl , en við höfum mismunandi tækifæri , tíma og hæfileika til að kynna okkur og skilja flókin mál og umdeild .
Í þessu sambandi er freistandi að vitna í Laxdælu þar sem segir frá för Ólafs Pá og hans manna til Íslands .
Þeir villtust í hafi og vildu flestir fara aðra leið en Örn stýrimaður sem vissi hina réttu leið .
Þá segir Ólafur Pá : " Þat vil ek , at þeir ráði sem hyggnir eru .
Því ver þykkir mér sem oss muni duga heimskra manna ráð er þau koma fleiri saman .
" 