Þáttur í Listahátíð í Reykjavík í ár er umfangsmikið alþjóðlegt myndlistarverkefni sem kallast Sjálfstætt fólk sem leggur undir sig mörg sýningarrými , sýningarsali , söfn og opinbera staði .
Lögð er áhersla á samtímamyndlist frá Norðurlöndum og Eystrasaltslöndunum og taka þátt í verkefninu 29 hópar listamanna og eru í þeim yfir 100 þátttakendur .
Anna Jóa annajoa@hi.is Myndlistarhluti Listahátíðar í Reykjavík í ár ber yfirskriftina " Sjálfstætt fólk " sem á ensku nefnist " ( I ) ndependent People .
Collaborations and Artists Initiatives " .
Verkið teygir anga sína víða um borgina í allsherjarsamstarfi ýmissa burðugra stofnana og samtaka hér á landi og erlendis , og um eitt hundrað listamanna frá Íslandi , Norðurlöndunum , Eystrasaltslöndunum , Frakklandi , Bretlandi , Bandaríkjunum og víðar .
Sýningarstjórinn , hinn sænski Jonatan Habib Engkvist , hefur stefnt listamönnunum saman þannig að þeir mynda 29 misstóra hópa : enginn starfar upp á eigin spýtur , heldur leggur hver og einn " egóið " til hliðar og semur sig að hugmyndum og löngunum annarra í hinu listræna sköpunarferli – þannig skapast oft dýnamík sem leitt getur til spennandi útkomu .
Afurðirnar má sjá í helstu sýningarrýmum borgarinnar , svo sem Listasafni Íslands , Listasafni Reykjavíkur , Listasafni ASÍ , Nýlistasafninu , Kling & Bang galleríi , SÍM-húsinu auk ýmissa óhefðbundinna rýma , má þar nefna Litlu kaffistofuna við þjóðveginn og rústir Edens í Hveragerði í tengslum við óbeina þátttöku Listasafns Árnesinga í verkefninu .
Á dagskrá " Sjálfstæðs fólks " eru áhugaverðir viðburðir langt fram eftir sumri .
Listræn áhætta Samvinna er vitaskuld algeng í myndlistarheiminum , ekki síst í umstanginu kringum sýningarhald og útgáfu .
Flúxuslistamenn sóttust mjög eftir listrænu samstarfi og má í því samhengi nefna Dieter Roth : samstarf og tilviljunarkennd ferli eru stór þáttur í merkingu verka hans .
Fræðast má um slíkar áherslur í Norræna húsinu á sýningu er hverfist um bókverk , sem voru einmitt ær og kýr Dieters .
Sú sýning tengist " Sjálfstæðu fólki " og það á einnig við um hina alþjóðlegu ráðstefnu " Art in Translation " , í Norræna húsinu og Öskju ( Háskóla Íslands ) , sem beinir sjónum að vægi þýðinga og ritlistar í skapandi samskiptum ( og í menningunni yfirhöfuð ) .
Í samtímanum starfa margir listamannahópar , má þar nefna Gjörningaklúbbinn sem í eru þrír listamenn sem allir hafa reynt fyrir sér " sjálfstætt " en eru e.t.v. furðufastir í listrænum vef klúbbsins – eins og framlag þeirra til " Sjálfstæðs fólks " í Hafnarhúsinu gæti gefið til kynna .
Ljóst er að listrænt samstarf kallar á örlæti og jafnvel sjálfsfórn og það er vel til fundið hjá Engkvist að varpa fram spurningum er varða sjálfsmynd og höfundarrétt í þessu samhengi .
Athyglisvert er að sýning í Þjóðleikhúsinu þann 20. maí sl. á upptöku af gjörningnum Bliss , sem Ragnar Kjartansson fékk virt verðlaun fyrir á dögunum , er kynnt í dagskrárbæklingi " Sjálfstæðs fólks " sem verk eftir 48 manns – og er þannig forsenda flutnings verksins dregin skýrt fram .
Í samstarfi er fólgin áhætta eins og kemur vel fram í verki Wooloo-hópsins í Gryfjunni í Listasafni ASÍ .
Þar freista listamennirnir þess að láta bæjarbúa í Horbelev í Danmörku búa til listaverk í samhentu átaki .
Í heimildamynd um verkefnið má sjá hvar viðmælendur hrista höfuðið og telja hugmyndina " vonlausa " um leið og þeir kvarta undan samfélagslegri einangrun .
En hið óvænta gerðist og verkið New Life Horbelev varð að veruleika ; bæjarbúar hættu sér þrátt fyrir allt út í óvissuna , inn á hinn listræna samstarfsvettvang og uppskáru félagslega ánægju og samkennd .
Frumkvæði og samvinna listamannanna hefur þarna smitað skemmtilega út frá sér og virkjað " vitundarvöðvann " eins og hópurinn The Awareness Muscle Team hvetur skemmtilega til í innsetningu á neðstu hæð Listasafns Íslands .
Félagslegur ávinningur Samstarfið felur þannig í sér ávinning .
Fallegt og áleitið kvikmyndaverk IC-98 hópsins , A View from the Other Side , í Arinstofu Listasafns ASÍ er gott dæmi um það .
Þar mætast sjónarhorn og hæfileikar á ólíkum sviðum og útkoman heillar áhorfandann og dregur hann inn í huglæga samræðu og hugleiðingar um samfélagsleg málefni .
Verkið kallast að ýmsu leyti á við samstarfsverk Rúríar og Gunnlaugs M. Einarssonar landfræðings á efri hæð safnsins þar sem hrollvekjandi framtíðarsýn er kortlögð .
Samsýning Margrétar H. Blöndal og Siviu Bächli ( sem ekki hafa starfað saman áður ) í i8 galleríi er velheppnuð : þær mætast í rýminu í fyrsta sinn með ólíka skynjun og reynslu í farteskinu og efna þar til samræðu sem sýningargesturinn er mikilvægur hluti af .
Sýningargestir í Listasafni Reykjavíkur , Hafnarhúsinu , ganga beinlínis inn í samstarfsverk Elinar Strand Ruin og The New Beauty Council : prjónaða " íbúð " þar sem margar konur hafa lagt hönd á plóg / prjóna í túlkun hins innilega og einkalega , andspænis stærðfræðilegri rökvæðingu borgarskipulags .
Þarna fléttast saman ýmsir þræðir samfélagsins í jákvæðum tilgangi .
Listræn samvinna er félagslega gefandi og mikilvæg .
Í sýningarverkefninu er jafnframt lögð áhersla á frumkvæði listamanna og er það vel kynnt í sal 1 í Listasafni Íslands .
Þar fer m.a. fram fyrir opnum tjöldum safnfræðileg úrvinnsla á merkilegu arkífi Nýlistasafnins um listamannarekin rými .
Skyld starfsemi listamanna í Svíþjóð er einnig kynnt í salnum og menningarlegt og listrænt mikilvægi slíks frumkvæðis dregið fram .
Lýðræðisandi flúxuslistamanna svífur þar yfir vötnum með áherslu á grasrótarstarf og listsköpun óháða ( eða jafnvel í viðspyrnu gegn ) markaðnum , stofnanavaldi og ofurvaldi sýningarstjóra .
Í salnum má einnig sjá hugvitsamlega innsetningu og bókverk IC-98-hópsins fyrrnefnda ; nokkurs konar ljóðavölundarhús þar sem merkingin er sífelld verðandi .
Tilraunagleði og rannsóknarandi Hin lífræna þróun listarinnar kom vel fram í listamannaspjalli vídeófrumkvöðulsins Steinu , sem er sérstakur gestur raflistahátíðarinnar Raflost ( í samstarfi við " Sjálfstætt fólk " ) í Hafnarhúsinu .
Listsköpun Steinu er sprottin úr krossræktun milli listgreina , menningarsviða og tækni .
Hún hóf feril sinn í suðupotti listamannasamfélagsins í New York á 7. áratugi 20. aldar og er sem fyrr upptendruð af framsækinni tilraunamennsku og tæknigrúski .
Í nýju verki , Warp , má segja að hún fari með " breikdansinn " í nýjar , tæknilegar hæðir – en þetta kímna verk hefur vissulega alvarlega undirtóna .
Í sama húsi býður tvíeykið Hlynur Hallsson og Jóna Híf Halldórsdóttir upp á opinn og gagnrýninn samræðuvettvang .
Í Hafnarhúsinu er hægt að glöggva sig á niðurstöðum ýmissa samstarfsverkefna ; þær eru tilraunakenndar og í þeim býr rannsóknarandi sem tengist löngun til að þróa nýjar hugmyndir og aðferðir .
Þarna er talsverður fjöldi verka og ekki heiglum hent að átta sig á öllu sem fram fer .
Slíkur andi tilrauna býr einnig í verkum sýningarinnar " Horizonic " í Listasafni Árnesinga í Hveragerði – raunar er framsetningin þar öllu skýrari , en hún tengist m.a. víðáttum og hljóðum norðurslóða .
Þar kemur hin gagnvirka þátttaka af sjálfu sér þegar spila má af fingrum fram hljóðverk í " samstarfi " við rituna , félagslyndrar mávategundar .
Þar má einnig líta hljóðlaust tónverk og hlýða á hljómfall Ikea-diska .
" Sjálfstætt fólk " er metnaðarfullt framtak ; iðandi kös hugmynda og viðburða sem sannarlega er vert að eiga samtal við .
Sýningarstjórinn reynir ekki að stýra útkomunni heldur leitast hann við að virkja fólk og ýta undir samræður og samkrull – í vitundarvakningu sem snertir menningu og samfélag í víðum skilningi .
