Þetta verður ágætt viðtal og hann er algjör sjarmör .
" Þannig hljóðuðu símaskilaboðin sem bárust frá Lundúnum , þar sem Kolbrún Bergþórsdóttir heimsótti Brian Ferry í Studio One á dögunum .
Hún hafði svo sem lítt fylgst með tónlistarferli Ferrys , en fékk þeim mun meiri áhuga á manninum er hún hafði kynnt sér sögu hans .
Enda er samtalið minnst um tónlist .
Kannski lýsir það ekkert síður Kolbrúnu en viðmælandanum , að svo náið var samtalið orðið undir lokin , að hann dró upp símann og sýndi henni mynd af fallegum hundi : " Þetta er hundurinn minn , hann var yndislegur , " sagði hann .
" Hann dó í fyrra , það var keyrt yfir hann .
Ég syrgði hann og geymi hann í símanum .
" Ég hef rekið mig á það í vikunni , að ekki virðast allir þekkja til Ferrys og raunar er mörgum alls ókunnugt um tilvist hans .
Ég bara trúi því varla að þá hina sömu rámi ekkert í lagið Slave to Love .
Þó ekki væri nema fyrir kvikmyndina 9½ viku .
Þar er lagið í bakgrunni frægrar ástarsenu , sem leiðist svo út í hálfgerða þráhyggju aðalkarlpersónunnar .
Kim Basinger og Mickey Rourke í aðalhlutverkum þessarar djörfu myndar , þar sem auglýsingaleikstjórinn Adrian Lyne beitti öllum stílbrögðum sem kvikmyndaleikstjórum voru þá tiltæk með ágætum árangri .
Og Ferry var svo sem enginn einsmellingur eða " one hit wonder " .
Nægir að nefna lögin Love is the Drug og Don ' t Stop the Dance .
" Sérstaða hans er að hann hefur alla tíð haldið sér dragfínum og sjentilmannslegum , " segir kollegi minn tveimur básum frá mér er hann heyrir umfjöllunarefnið .
" Hann kemur jafnan fram í jakkafötum með bindi .
Og er andstaða samferðamanns síns og jafnaldra Iggy Pop , sem hefur gert sér far um að fara illa með sig í gegnum tíðina – er eins og harðfiskur á spítti .
" Annað sem einkennir Ferry er að í myndböndum og á plötualbúmum eru íðilfagrar stúlkur jafnan áberandi .
Ef til vill vegna þess að það hæfir fáguðum og fíngerðum söngstílnum .
En það segir líka sína sögu um áhugasviðið .
Hann er " þræll ástarinnar " .
Og algjör sjarmör .
Pétur Blöndal pebl@mbl.is 