Fátt er jafn notalegt og að ná sér í góða kvefpest .
Nefrennsli á við miðlungs jökulá fyrir virkjun , og tveggja Camel-pakka á dag-hóstaköst eru verðug verkefni fyrir mann á miðjum aldrei í vikutíma eða svo , þótt ekki sé nema til þess að minna hann á hve heilsan er dýrmæt .
Nauðbeygður leggur maðurinn höfuðið á koddann og lyftir því varla að nýju fyrr en að nokkrum dögum liðnu , með þeim undantekningum að óhjákvæmilegt er að matast , drekka og losa sig síðan við næringuna þegar hún hefur gert sitt gagn .
Hann reynir að hlusta á tónlist , jafnvel að lesa , en þeim hugðarefnum er ekki auðvelt að sinna því fyrir utan að liggja flatur þarf að snýta sér .
Og hósta .
" Heitan drykk , hunang og koníak , og skríða svo undir sæng , " sagði móðir mannsins fljótlega eftir að hann lagðist .
Ekki á hverjum degi sem hún gefur drengnum sínum slíkt ráð , svo hann teygði sig umsvifalaust í koníaksflöskuna .
Hóstinn hefur verið í sérstöku uppáhaldi þessa daga .
Maðurinn hefur aldrei reykt , nema þennan eina smók 11 eða 12 ára sem sannfærði hann um að best væri að snúa sér að öðru , en tónlistin sem þessum hamagangi hefur fylgt undanfarið er eingöngu sú sem minnir helst á hrínandi svín í stíu , stundum á hneggjandi hest að sögn þeirra sem lagt hafa við hlustir .
Bílaáhugamaður í næsta húsi taldi sjúklinginn hafa eignast nýjan átta cylindra bíl en vélin hlyti að vera illa farin .
Jafnvel ónýt .
Eða að tímareimin væri farin , bremsuklossarnir hættir að gera gagn , drifskaftið brotið og allir hjólbarðarnir sprungnir .
Heldur hefur birt til þegar líða tók á vikuna , sólin hækkar örlítið á lofti dag hvern og hóstinn er kominn niður í á að giska hálfan pakka á dag .
Enda eins gott ; koníakið búið og framundan gleðskapur með gömlum bekkjarfélögum sem maðurinn vill ekki smita .
Þetta er allt að koma .
Aaaaaaaaatsjú ! Skapti Hallgrímsson skapti@mbl.is 