Í stjórnarskrá Íslands er eignarrétturinn talinn til grunnréttinda : Mannréttinda .
Ef eignarrétturinn er á einhvern hátt skertur skal tjónið bætt að fullu .
Nú bregður svo við að í nýjum stjórnarskrárdrögum stjórnlagaráðs eru menn enn við sama heygarðshornið í þessu efni þótt heldur sé verið að færa sig til nútímans hvað varðar auðlindir í almannaeign .
Í hinum nýju drögum er líka skírskotað til þess að eignarrétti fylgi skyldur .
En grunnhugsunin gamla og úr sér gengna er enn til staðar .
Svo heilagur gerðist eignarrétturinn undir nýliðin aldamót og fram á þennan dag , að iðulega heyrist því fleygt að ef sameign hefði verið einkavædd væri hún nánast óafturkræf nema þá á ofurkjörum markaðsprísa .
Það er einmitt þetta sem menn vilja læsa aftur inn í nýja stjórnarskrá .
Því miður .
Ég minnist þess þegar deilt var sem mest um sölu stofnbréfa sparisjóðanna að hámenntaður prófessor staðhæfði við þingnefnd , að enda þótt stofnbréf í SPRON hefðu þá ekki verið seld – og þótt ólöglegt væri að selja þau á því verði sem bauðst á markaði – hefði engu að síður myndast verð við það að falbjóða þau og fá í þau tilboð .
Þar með hefði myndast stjórnarskrárvarin eign og yrði ekki aftur snúið , ella væri eignarrétturinn skertur .
Og þar með framið stjórnarskrárbrot ! Þá var spurt í nefndinni um stofnbréf í öðrum sjóðum .
" Nei , annað gilti um þau , " því ekki hefði myndast markaðsverð á útboðsmarkaði .
Eignin væri því ekki verðmeiri en kveðið væri á um í lögum um sparisjóði en samkvæmt þeim mætti aðeins selja stofnbréf á upphaflegu kaupverði þeirra , uppfærðu samkvæmt vísitölu .
Menn máttu því braska í Reykjavík , varðir af stjórnarskrá , að áliti fyrrnefnds prófessors , á meðan stofnfjáreigendur á landsbyggðinni urðu að fara að landslögum .
Markaðslögmálin væru landslögum ofar samkvæmt stjórnarskrá ! Það er eins gott að Abraham Lincoln hafði ekki þessa sýn á eignarrétt á þrælum á sínum tíma .
Bandaríkjamenn byggju þá sennilega enn við þrælahald .
Álíka fráleit dæmi er að finna í samtímanum .
Fjölþjóðarisinn Bechtel er eitt af stærstu vatnsveitufyrirtækjum heims .
Í borginni Cochabamba í Bólivíu , var vatnsveitan einkavædd 1999 og færð í hendur fyrirtækinu Aguas del Tunari , sem var í eigu Bectels og International Water Ltd .
Vatnsgjöld hækkuðu samstundis , í sumum tilfellum um 100-200 prósent .
Lágmarkslaun eru þarna innan við 100 dali á mánuði en margar fjölskyldur fengu vatnsreikninga upp á 20 dali eða meira .
Fyrirtækið reyndi að meina fólki að safna vatni af húsþökum sínum með þeim rökum að vatnið væri eign fyrirtækisins ! Borgarbúar risu gegn okrinu og fóru í allsherjarverkfall í janúar 2000 .
Ríkisstjórnin sendi herinn á vettvang og í mótmælaöldunni slösuðust 175 og einn lést .
En mótmælum linnti ekki og á endanum rifti ríkisstjórnin samningnum við undirfyrirtæki Bechtels .
En fjölþjóðarisinn var ekki af baki dottinn og lagði fram kröfur um milljarða króna í skaðabætur vegna þess gróða sem fyrirtækið taldi sig hlunnfarið um .
Með öðrum orðum , gengið hefði verið á eignarrétt Bechtels og þess vegna bæri að greiða skaðabætur .
Sýn manna á einkaeignaréttinn hefur tekið breytingum í tímans rás og að sjálfsögðu er sjónarhornið mismunandi eftir því hvar menn finna sig í tilverunni .
Ekki vil ég láta taka af mér íbúðina mína , bílinn minn , bækurnar .
Bóndinn vill ekki láta svipta sig bújörð sinni , sjómaðurinn bátnum og svo framvegis .
En hvað um milljarðamæringana ? Ekki vilja þeir láta svipta sig milljörðunum sem þeir öfluðu í Cochabamba í Bólivíu .
Og hvað um þá sem segjast eiga fossa og heitt vatn í jörðu og vilja taka gjald fyrir frá samfélaginu sem nýtur góðs af " eign þeirra " ? Hvað um eigendur Kersins í Grímsnesi ? Er í lagi að þeir meini erlendum gestum , eða þess vegna innlendum ferðalöngum , að kíkja ofan í djásnið ? Er þeirra eignarréttur heilagur ? Á að verja hann í stjórnarskrá ? Eða er kannski fráleitt að alhæfa um eignarrétt ? Er kannski varasamt að setja hann í stjórnarskrá sem grundvallarmannréttindi ? Þarf ekki allavega að spyrja hvaða eignarréttur þar eigi heima ? Á 21. öldinni er það almannaréttur sem gildir .
Rétturinn til vatnsins , orkunnar , öræfanna , sjávarfangsins , loftsins .
Þetta á að vera í stjórnarskrá þjóða .
Að öðru leyti skilgreinum við eignir í lögum .
