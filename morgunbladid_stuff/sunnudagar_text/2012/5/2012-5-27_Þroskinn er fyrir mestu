Þið sem eldri eruð getið kannski hjálpað mér að svara þessu , en hvenær er það sem maður verður gamall ? Er það þegar maður klárar vorprófin og fer beint heim til sín að hlusta á Álftagerðisbræður ? Svo hljóðaði stöðuuppfærsla ágæts kunningja míns á Fésbók í vikunni .
( Þess skal getið að ég bað um leyfi til að vitna í hann ) .
Höfðu Fésbókarvinir hans á þessu ýmsar skoðanir .
Ég vildi meina að maður væri orðinn gamall þegar maður væri farinn að tárast yfir fallegum lögum og vilja vera heima hjá sér á föstudagskvöldi til að horfa á Barnaby .
Sem maður sofnar síðan að sjálfsögðu yfir í miðri mynd rétt undir miðnættið .
Tel ég þetta ágætt viðmið en flestir vilja þó meina að aldur sé afstæður .
Skoðun okkar á því hvenær við erum orðin gömul breytist þá samkvæmt því .
Myndi ég halda .
Nú styttist í þrítugsafmælið mitt .
Ég kalla mig stundum gömlu .
Aðallega í félagsskap fólks í kringum tvítugt .
Í kringum þau finnst mér ég dálítið gömul .
Hef t.d. ekkert í það að dansa uppi á borðum til klukkan sex og drekka til fjögur eða lengur .
Þá er bara vikan á eftir ónýt .
Sorry Stína .
En að sama skapi tel ég að aldrinum fylgi ýmsir kostir .
Með því að eldast þroskast maður nefnilega og það ætti kannski að vera það mikilvægasta í þessu máli .
Maður á ekki að líta á sig sem gamlan heldur einfaldlega þroskaðan .
Og þá sífellt meira þroskaðan eins og gott vín eða ost .
Nú um helgina eru tíu ár síðan ég útskrifaðist frá Kvennaskólanum í Reykjavík .
Ég man enn eftir orkunni og gleðinni í þessum degi .
Þessu sama finn ég enn fyrir í dag þó heill tugur hafi bæst við aldurinn og það finnst mér mestu skipta .
Og nú er ég komin með tár í augun yfir öllu þessu fallega , unga fólki sem útskrifast um þessar mundir .
Best að skella Álftagerðisbræðrum bara á fóninn og njóta þess að vera " gamall " og gráta yfir fallegum lögum um lítil blóm ...
