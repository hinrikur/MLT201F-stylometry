Það mundi gleðja mig mjög , ef það kæmi í ljós , að útnefning mín yrði til þess að örva konur til þátttöku í stjórnmálum , " sagði Auður Auðuns í viðtali við Morgunblaðið í september 1970 .
Þá hafði þingflokkur sjálfstæðismanna valið hana sem ráðherra og tók hún við því embætti fyrst íslenskra kvenna .
Breytingar voru gerðar á skipan viðreisnarstjórnarinnar við fráfall Bjarna Benediktssonar í júlí 1970 .
Jóhann Hafstein varð forsætisráðherra en lét í kjölfarið af embætti dóms- og kirkjumálaráðherra sem Auður tók við .
Hún var þá þrautreyndur stjórnmálamaður .
Var kjörin borgarfulltrúi í Reykjavík fyrir hönd Sjálfstæðisflokksins árið 1946 og átti þar sæti til 1970 .
Deildi borgarstjóraembættinu með Geir Hallgrímssyni 1959 til 1960 .
Var svo kjörin á þing 1959 hvar hún sat í fimmtán ár eða allt til ársins 1974 .
Ráðherra var hún til vors 1971 .
Morgunblaðsviðtalið við Auði Auðuns endurspeglar vel tíðarandann og viðhorfin eins og þau voru haustið 1970 .
" Sumir telja , að hlutverk konunnar sé fyrst og fremst það að hugsa um heimili og börn en láta önnur mál afskiptalaus , " sagði blaðamaður og spurði Auði um hennar afstöðu í málinu .
" Ég lít svo á , að kona , sem á börn , hljóti óhjákvæmilega að vera mikið bundin sínu heimili að minnsta á meðan börnin eru ung en þetta veltur mikið á því , hvort kona þarf að verja fullum vinnudegi til stjórnmálaafskipta ...
Þær stofnanir , sem þarna geta hlaupið undir bagga , barnaheimilin , ættu að geta auðveldað konum störf utan heimilis en ég er hrædd um að það sé ekki heppilegt , ef kona þarf að vera fjarvistum við mjög ung börn allan daginn .
" Auður Auðuns var hávaðalítill stjórnmálamaður , ef svo má að orði komast .
Hún vann brautargengi málum sem í dag þykja sjálfsögð sanngirni .
Má þar nefna að á vettvangi Kvenréttindafélags Íslands beitti hún sér fyrir mæðralaunum , fæðingarstyrk , barnalífeyri , rétti kvenna í búskiptum og sifjamálum .
Má þar ætla að þar hafi nokkru ráðið að hún var lögfræðingur að mennt og var raunar fyrsta konan á Íslandi sem aflaði sér slíkrar menntunar .
Verður það eins og ráðherradómurinn til þess að nafn hennar gleymist ekki í bráð .
Í minningargrein að Auði látinni , haustið 1999 , segir Ragnhildur Helgadóttir sem mörgum árum síðar varð ráðherra , næst kvenna á eftir Auði , að störf hennar að borgarmálum hefðu einkum og helst verið það sem kallað hafa verið dæmigerð kvennamálefni , fræðslumál , framfærslumál og heilbrigðismál , allt málefni sem varða daglegt líf borgaranna .
Hins vegar hafi sú breyting orðið með jafnari verkaskiptingu karla og kvenna að stjórnmálamenn " ...
skynja nú hið pólitíska mikilvægi þessara málaflokka og að stjórnmál eru fleira en fjármál , efnahags- og atvinnumál í þrengsta skilningi .
" Sigurður Bogi Sævarsson sbs@mbl.is 