Mexíkóski rithöfundurinn Carlos Fuentes , sem lést í vikunni , 83 ára að aldri eftir stutt veikindi , er einn risanna í suðuramerískum bókmenntum .
Hann er jafnan nefndur í sömu andrá og Kólumbíumaðurinn Gabriel Garcia Marquez og Mario Vargas Llosa frá Perú – en Fuentes er sá eini þremenninganna sem ekki hlaut Nóbelsverðlaunin .
Sömu sögu er reyndar að segja af öðru stórkostlegu skáldi , Jorge Luis Borges frá Argentínu .
Ekki hreppa allir hnossið .
Þess ber þó að geta að Fuentes hlaut fjölda verðlauna , m.a. Cervantes-verðlaunin , eftirsóttustu verðlaun spænskumælandi höfunda , kennd við sjálfan höfund Don Kíkóta .
Holdgervingur samskipta við Bandaríkin Þessi merkilegi mexíkóski höfundur skrifaði á þriðja tug skáldsagna , gaf út nokkur smásagnasöfn og fjölda bóka með greinasöfnum og ritgerðum .
" Fuentes er eitt af hinum stóru nöfnum heimsbókmenntanna á 20. öld .
Þannig vill til að Rómanska-Ameríka á flesta stórlaxana í bókmenntum þeirrar aldar ; álfan kvaddi sér hljóðs með bókmenntunum , " segir Margrét Jónsdóttir Njarðvík , sérfræðingur í suðuramerískum bókmenntum , í samtali við Sunnudagsmoggann .
Hún nefnir að auki annan látinn Mexíkóa , Octavio Paz , en honum hlotnaðist Nóbellinn .
Pablo Neruda frá Chile er enn einn .
Listinn er langur ! Margrét er vararæðismaður Spánar á Íslandi , aðalritstjóri Spænsk-íslensku orðabókarinnar og kenndi um árabil suðuramerískar bókmenntir við Háskóla Íslands .
Hún þekkir því sögu Fuentes og annarra höfunda álfunnar eins og lófana á sér .
Margrét er með doktorspróf í spænsku frá Princeton-háskóla í Bandaríkjunum , þar sem hún sat einmitt fyrirlestur Fuentes á sínum tíma , en hann kenndi við þann skóla og fjölda annarra þar í landi .
" Það má segja að Fuentes hafi verið holdgervingur samskipta Mexíkó og Bandaríkjanna .
Hann var mjög trúr heimalandinu en gat samt ekki hugsað sér að búa þar , " segir Margrét .
Fuentes bjó lengi í Bandaríkjunum , en síðustu árin mun hann hafa verið mestmegnis í Mexíkóborg .
Engin bóka Fuentes hefur verið þýdd á íslensku .
Stundum hefur verið gantast með að ástæðan kunni að vera sú hve þær eru ofboðslega langar ( ! ) , en Margrét segir hugsanlega ástæðu vera þá hve pólitísk verk hans eru .
" Bókmenntasaga Rómönsku-Ameríku á 20. öld er mjög pólitísk ; þetta er fyrsta öldin sem íbúar álfunnar ráða yfir sér sjálfir eftir að hafa fengið lausn frá Spánverjum , " segir Margrét .
" Þarna spretta fram rithöfundar sem segja ekki bara sögu Rómönsku-Ameríku heldur fantasera mikið og koma raunverulega fram með annað bókmenntaform .
" Rætt hefur verið um sprengingu í bókmenntasögu Rómönsku-Ameríku eftir miðja síðustu öld , vegna þess hve margir frábærir rithöfundar komu fram á sjónarsviðið .
Margrét segir að bókmenntirnar hafi haft gríðarlega þýðingu fyrir Suður-Ameríku .
" Fólk uppgötvaði að þarna væri heimsálfa með 350 milljón íbúum sem flestir voru fátæklingar , en í dag höfum við allt aðra ímynd af álfunni .
Nú eru þessar 350 milljónir manna orðnar að viðskiptatækifærum .
" Fuentes gaf fyrst út smásagnasafn 1954 en það var með skáldsögunni La Región Mas Transparente ( e. Where the Air Is Clear ) sem hann sló í gegn , árið 1958 .
Fjórum árum síðar kom svo út bókin La Muerte de Artemio Cruz ( e. The Death of Artemio Cruz ) og þá var hann umsvifalaust flokkaður með allra efnilegustu rithöfundum álfunnar .
Forsetinn tilkynnti andlátið Fuentes var mikils metinn rithöfundur víða , m.a. í Bandaríkjunum en það var þó ekki fyrr en El Gringo Viejo ( e. The Old Gringo ) kom út 1985 sem skáldsaga hans komst á metsölulista New York Times .
Fjórum árum síðar var gerð kvikmynd eftir bókinni , þar sem Gregory Peck og Jane Fonda fóru með aðalhlutverkin .
Fuentes var tvíkæntur .
Fyrri kona hans var mexíkóska leikkonan Rita Macedo .
Sú síðari , Silvia Lemus , lifir mann sinn .
Fuentes tilheyrði efri stétt Mexíkóa , var sonur diplómata " eins og á við um marga menntamenn Rómönsku-Ameríku .
Það er til dæmis svo skemmtilegt með fjölda sendiherra ríkja Rómönsku-Ameríku , að þeir eru rithöfundar , " segir María , en Fuentes var skamma hríð sendiherra í París og bjó raunar lengi þar í borg .
Hann skilur eftir sig djúp spor .
" Saga bókmennta Rómönsku-Ameríku verður aldrei skrifuð án þess að taka hann með í reikninginn , " segir María Jónsdóttir Njarðvík .
Til merkis um hve goðsagnakenndur Fuentes var í Mexíkó má nefna að það var forseti landsins , Felipe Calderon , sem tilkynnti opinberlega lát rithöfundarins .
Leit eigin álfu gagnrýnum augum aðkomumanns Rafael Fuentes , faðir Carlos , var diplómat og starfaði víða erlendis fyrir mexíkósku utanríkisþjónustuna .
Drengurinn fæddist í Panama , 11. nóvember 1928 , og bjó ekki í heimalandinu fyrr en 16 ára , þegar hann hóf nám í lögfræði , með framtíðarstarf í utanríkisþjónustunni í huga .
Fuentes-fjölskyldan bjó í flestum stærstu höfuðborgum latnesku Ameríku og skáldið sagði síðar að sú reynsla hefði gert sér kleift að meta aðstæður í álfunni með gagnrýnum augum aðkomumanns .
Enda hafði hann sterkar pólitískar skoðanir ; aðhylltist ungur sósíalisma og hafði þá hugsjón til dauðadags , en var þó fjarri því sáttur við alla foringja í álfunni .
Var í raun hófsamur miðjumaður og gagnrýninn á öfgar , hvort sem var til hægri eða vinstri .
Var til dæmis mikill andstæðingur stjórnvalda í heimalandinu lengi vel , fer ekki fögrum orðum um Hugo Chavez , sem nú er forseti Venesúela .
Fuentes gagnrýndi líka af mikilli hörku bæði Ronald Reagan og George W. Bush , Bandaríkjaforseta , en hefur farið lofsamlegum orðum um núverandi forseta , Barack Obama .
Fuentes-fjölskyldan bjó í Washington 1934-1940 , þegar Franklin D. Roosevelt réð ríkjum í Hvíta húsinu , skáldið kveðst þá hafa tekið miklu ástfóstri við land og þjóð , en síðan hafi forsetar þess oft ekki staðið undir væntingum .
Obama væri hins vegar fær um að koma Bandaríkjunum á þann stall sem þeim sæmir .
Sendiherra um tíma Carlos Fuentes var gerður að yfirmanni menningarmála í utanríkisráðuneyti Mexíkó árið 1957 , en lét reyndar af því starfi ári síðar þegar fyrsta bók hans kom út og sló í gegn .
Löngu síðar var hann sendiherra landsins í Frakklandi , 1975-1977 , en sagði af sér í mótmælaskyni þegar fyrrverandi forseti , Gustavo Díaz Ordaz , varð sendiherra Mexíkó á Spáni .
