Hinn kunni lýðræðissinni og liðsstjórnandi Álfheiður Ingadóttir skundaði í pontu Alþingis í vikulok og las bréf frá flokkssystur sinni Björgu Evu Erlendsdóttur , sem kvartaði yfir því að nafn hennar hefði verið nefnt úr ræðustól Alþingis að henni fjarstaddri .
Þetta var fallega gert af Álfheiði og henni líkt .
Og þetta var ekkert einsdæmi .
Því Ólína Þorvarðardóttir lét ekki sitt eftir liggja við að halda umræðu þingsins á lágum nótum og nærri þeirri kvenlegu kurteisi og hæversku sem henni er sjálfri svo eðlislæg og töm og fann að því að nafn Þórólfs Matthíassonar hefði líka verið nefnt að honum fjarstöddum .
Best má trúa því að það sé rétt að Þórólfur hafi verið fjarstaddur .
Enda er naumast hægt að krefjast þess að prófessorinn sá sé tiltækur hvenær sem nafn hans er nefnt á Alþingi til viðbótar fullu starfi sínu í HÍ , víðfrægum óhlutdrægum pistlum hans og viðtölum við hann í Spegli RÚV , sem fyrrverandi útvarpsstjóri kallaði " Hljóðviljann " og að auki í fjölda fréttatíma ásamt því að fylgjast með í aukastarfi umsvifum í viðskiptabönkum landsins , í óljósu umboði yfirvalda .
Þórólfur virðist í því síðasta ef rétt er skilið hafa stöðu heils fjármálaeftirlits ofið inn í eina persónu , þótt ekki hafi verið eins snúið að ráða hann til verksins eins og forstjóra fjármálaeftirlitsins um þessar mundir , þar sem sýndarleikurinn er engum líkur .
Ef menn bæru sig eins að við ráðningu framkvæmdastjóra Sameinuðu þjóðanna væri ekki enn búið að klára ráðningu U Thants .
En kannski kemur á daginn að sá ráðningarferill sé sami og þegar Már var ráðinn .
Nefndir starfandi til og frá til að leggja á hæfnismat á meðan sá sem ráðinn var sat á fundum um kaup og kjör við flokkssystkini sín .
" Nú tekur tappann úr " sagði þingmaðurinn Nú er auðvitað hver sjálfum sér næstur , eins og jafnan er .
Bréfritari hefur ekki komið í þingsal í ein sjö ár og forðast að fylgjast með því sem þar fer fram , samkvæmt ráðleggingum helstu sérfræðinga um hollt mataræði og heilbrigt líf .
Það hefur því ekki einu sinni flökrað að honum að ræðumenn á Alþingi hafi tekið upp á að nefna hans nafn þar úr ræðustól , enda sjálfur verið fjarri því góða gamni þetta lengi .
En að gefnu tilefni og til vonar og vara sló hann spursmálinu upp á vef þingsins .
Og hann ætlaði ekki að verða eldri , sem gladdi ekki svo fáa sem fréttu það .
Því nú tók steininn úr .
Það kom sem sé í ljós að svo bullandi fjarverandi sem hann hefur verið frá þessum stað , að yfirlögðu ráði síðustu sjö árin , hefur hann verið nefndur í 158 ræðum úr pontu Alþingis , aðeins á þessu eina þingi ! Enginn þessara fjölmörgu ræðumanna hafði látið svo lítið að hnippa í hann og biðja hann að skjótast á pallana , því að svo kynni að fara að hann yrði nefndur til sögunnar daginn þann .
Enda eru tilvikin töluvert fleiri en fundadagar Alþingis hafa verið frá því að það var sett í október .
Hefði bréfritari reynt samviskusamlega að vera viðstaddur í hvert eitt sinn sem alþingismaður sæi sig knúinn til að ræða um persónu hans í þingsölum er ljóst að hann hefði sótt þingfundi miklu betur en nokkur þingmaður sem nú fær laun fyrir að vera þar .
Hætt er við að það hefði ekki litið vel út fyrir þingheim .
Það skyldi þó ekki vera skýringin á því að hann hefur ekki verið látinn vita í hvert sinn í tæka tíð .
Bréfritari hefði sjálfsagt getað fengið einhvern gegnheilan heiðursmann , eins og Björn Val Gíslason eða Þráin Bertelsson , eða jafnvel Álfheiði sjálfa til að lesa upp í ræðustól bréf frá sér í þau 158 skipti sem hann var tekinn til meðferðar á Alþingi , svona líka illa fjarverandi .
En þá er hætt við að dagskrá hefði raskast svo mjög að lítill tími hefði verið fyrir annað , sem slagaði upp í að vera jafn merkilegt .
En auðvitað er það svo að óneitanlega snertir það viðkvæman mann djúpt að gamlir starfsfélagar og þeir sem síðar hafa bæst í hópinn og maður þekkir ekki haus eða sporð á og ekki einu sinni í sjón , leggi lykkju á leið sína til að minnast gamals starfsfélaga , annaðhvort á hverjum degi , og ef það næst ekki , þá oft á dag alla aðra daga .
Það sýnir einnig undursamlegt innræti að geta 158 sinnum á einum vetri fundið eitthvað nýtt og fallegt til að segja um starfsbróðurinn sem á brottu fór .
Og einnig verður að hafa í huga að á sama tíma hafa tugir annarra hætt á þingi og vísast hefur þeim ekki heldur verið gleymt af sínum gæskuríku góðkunningjum .
Skyldu það vera margir vinnustaðir aðrir sem sýna þeim sem " farnir eru " slíka og því líka ræktarsemi ? Það verður að efast um .
Þessi , svo einstök sem hún er , verður að minnsta kosti seint fullþökkuð .
Breytum bara stjórnarskránni En jafnframt endalausum lofgerðarrullum um brotthlaupna þingmenn eins og bréfritara kemst þingheimur ekki hjá því að fjalla einnig um aðra hluti .
Síðustu rúm þrjú árin hefur ríkisstjórn Jóhönnu og Steingríms fengist við að breyta stjórnarskránni með þeirri einstæðu aðferð að hafa ekki rætt efnislega um eina einustu breytingu sem þau ætli sér að gera á stjórnarskránni á Alþingi sjálfu , þar sem umræðan á þó heima .
Þau fundu nefnilega út að stjórnarskráin hefði hagað sér sérkennilega í aðdraganda bankafallsins , en hafa aldrei getað skýrt það , í hverju það fólst .
Eina handfasta atriðið , sem hefur einhverja slíka tengingu , er að forseti Íslands vísaði í fyrsta sinn í ákvæði stjórnarskrárinnar , þegar hann neitaði um þann formgerning sinn að staðfesta lög frá Alþingi , sambærileg við það sem annars staðar gildir um að aðilar með yfirburðastöðu í viðskiptalífi ( raunar einokunaraðstöðu ) megi ekki hafa yfirburðastöðu á fjölmiðlamarkaði á sama tíma .
En þau Jóhanna og Steingrímur studdu af hreinni tækifærismennsku gjörð forsetans , þrátt fyrir að Steingrímur hefði sjálfur áður kallað eftir nákvæmlega þess háttar löggjöf .
Það kom þeim í koll .
Ótrúlegt alræðisvald eins manns yfir íslensku bankakerfi og um leið úrslitaáhrif yfir fjölmiðlaveldi reyndist hreint skaðræði .
Um það er ekki lengur deilt þrátt fyrir áframhaldandi misnotkun fjölmiðlaveldisins .
Forsetinn var í verki að þjóna þeim sem studdu hann í fyrstu kosningum til embættis og síðan hvarf hann algjörlega í fang útrásarlýðsins og í huga almennings svaraði hann kalli " klappstýru " þess tíma .
Það ásamt yfirráðum yfir fjölmiðlunum gerði útslagið um að ekkert varð hamið í aðdraganda hruns .
Við bættist að RÚV brást algjörlega sínu hlutverki og tapaði tækifæri til að sýna sjálfstæði sitt í verki .
Dekur þeirrar stofnunar við sjónarmið og málstað Samfylkingarinnar hefur gert hana gagnslitla til annars en að vera íþróttarás fyrir þá sem ekki vilja láta þvinga sig til að kaupa þá þjónustu , og eru hvort sem er þvingaðir fyrir af RÚV með því , sem sú stofnun kallar svo sovéskt og sætt , " þjónustugjöld " .
Óvitar gera at í stjórnarskrá En fólkið sem búið er að henda hundruðum milljóna ( stendur nú nærri milljarði ) í alls konar undirbúning að breytingu á stjórnarskrá , án þess að nokkru sinni hafi verið rætt á réttum stað hverju þurfi helst að breyta í henni , veit ekki einu sinni hvert er gildi eða eðlisgerð stjórnarskrár og hvað skilur hana frá öðrum lögum .
Í stjórnarskrá sinni hefur þjóð eingöngu fáein meginatriði sem eru verðmætari að hennar mati en svo að rúmist innan venjulegs lagaramma .
Þess vegna eru reistar hærri girðingar gagnvart breytingum á þeim lögum .
Það eru því engin rök fyrir því að hafa endaskipti á stjórnarskránni að henni hafi ekki verið breytt nægilega oft og nægilega mikið í tímans rás .
Og þegar lagaveruleiki rekur sig á stjórnarskrána á það ekki að vera það fyrsta sem mönnum dettur í hug að breyta bara stjórnarskránni .
Þegar Evrópusambandinu dettur í hug að fella eitthvað inn í EES-samninginn sem ekki rúmast innan stjórnarskrárinnar þá er það endir þess máls gagnvart Íslandi .
Það skilja allir fulltrúar Íslands .
Það skilur ekki núverandi utanríkisráðherra eða ríkisstjórn í öndunarvél Hreyfingarinnar .
Það eru engin brigð á þeim samningum þótt Ísland hlaupi ekki til og breyti sjálfri stjórnarskrá landsins vegna einhverra hugmynda sem vaknað hafa hjá búrókrötum í Brussel .
Ísland tilkynnir einfaldlega að slíkar breytingar geti ekki tekið til Íslands vegna gildandi stjórnarskrár .
Sú upplýsing um stjórnarskrárvarinn veruleika getur aldrei orðið tilefni endaloka EES-samnings , eins og gasprað var um hugsunarlaust af hálfu þess sem síst skyldi á dögunum .
Landsdómur taldi í meirihlutaáliti að 17. greinar stjórnarskrárinnar hefði ekki verið gætt til fulls .
Er þá svarið að hlaupa til og fella þá grein úr gildi ? Hvers vegna þykist einmitt það fólk telja mikilvægast af öllu að breyta nú íslenskri stjórnarskrá , sem hefur enga helgi á ákvæðum hennar og gerir minna en ekkert með hana , ef hóstað er í Brussel ? 