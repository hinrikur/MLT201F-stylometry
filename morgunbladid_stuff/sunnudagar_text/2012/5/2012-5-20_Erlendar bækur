Andrew Klavan – The Final Hour ½ --- The Final Hour er lokahluti The Homelanders-fjórleiksins , sem segir frá því er unglingurinn Charlie West glímir við hryðjuverkamenn sem hyggja á fjöldamorð .
Fyrsta bókin hófst þar sem West er handtekinn fyrir að hafa myrt félaga sinn , en hann þjáist af minnisleysi .
Smám saman áttar hann sig á því sanna , kemst á snoðir um hryðjuverkahóp sem hatar Bandaríkin fyrir það að vera Bandaríkin , að manni skilst , og hefst nú mikil glíma sem lýkur í þessari bók .
Söguþráðurinn er allur hinn ótrúlegasti , ekki síst það að samtök sem búa að því er virðist yfir ógrynni fjár og hafa flugumenn um þver og endilöng Bandaríkin , þar á meðal ýmsa í valdastöðum , skuli ekki geta unnið á einum unglingi , þó að hann sé hjartahreinn .
Þegar við bætist að bókin er gegnsýrð hatri á islam og reyndar öllum sem ekki eru kristnir hægrimenn er ekki hægt annað en að hissa sig á að annað eins drasl skuli ná metsölu vestanhafs .
Andrew Lane – Fire Storm * * ½ - Í bókaröð Andrew Lane , sem Fire Storm er fjórða í röðinni , er sagt frá hinum unga Sherlock Holmes , en bækurnar fjórar gerast allar árið 1868 þegar Sherlock á að vera fjórtán ára .
Skemmst er frá því að segja að ekkert ungmenni gæti lifa að aðrar eins hremmingar og Sherlock ungi ; meira að segja ofurhetjan Charlie West , sem getið er hér að ofan , myndi játa sig sigraðan eftir að hafa þurft að glíma við skoskan bófaflokk , bandaríska leigumorðingja , breska fjárkúgara , franska fjöldamorðingja og leynifélag rússneskra illmenna – allt á sama árinu .
Hamagangurinn er slíkur að maður verður hálfþreyttur , en það má þó hafa nokkurt gaman af bómunum .
Carl Hiaasen – Chomp * * * - Carl Hiaasen er frægur fyrir sínar súrrealísku glæpasögur , en á seinni árum hefur hann líka skrifað bækur fyrir ungmenni .
Í þeim er nóg af glæpahyski , þó að ofbeldið sé ekki eins harkalegt og í bókum hans fyrir fullorðna , en líka mikið predikað um þá vá sem steðjar að fenjasvæðum Flórída .
Hiaasen fjallar líka um þá sem lifa á mörkum mannlegs samfélags , til að mynda börn sem sitja uppi með ómögulega foreldra , drykkfellt ofbeldisfólk .
Í þessari bók er söguhetjan unglingur , faðir hans er skriðdýrasérfræðingur og hefur atvinnu af því að skaffa dýr í sjónvarpsþætti .
Hann er ráðinn til að skaffa dýr í raunveruleikaþátt þar sem villidýrafræðingur , mikil fígúra , persóna sem minnir ekki svo lítið á krókódílaveiðimanninn Steve Irvin , glímir við óblíða náttúru .
Mikil gamansemi í bland við háalvarlega ádeilu að hætti Hiaasens .
Árni Matthíasson arnim@mbl.is 