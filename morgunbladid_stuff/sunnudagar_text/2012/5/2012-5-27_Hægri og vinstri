Flokkun stjórnmálaskoðana í hægri og vinstri hófst í frönsku stjórnarbyltingunni 1789 .
Þá skipuðu stuðningsmenn konungs og kirkju í þjóðsamkomunni sér til hægri handar forseta , en róttækir byltingarmenn sér honum til vinstri handar .
Á nítjándu öld voru hægri flokkar íhaldssamir , sumir jafnvel afturhaldssamir , og studdust við yfirstéttir .
Vinstri flokkar voru róttækir og sóttu fylgi til vinnandi stétta .
Vinstri flokkurinn danski var dæmigerður .
Hann var frjálslyndur bændaflokkur , enda var landbúnaður aðalútflutningsatvinnuvegur Dana og viðskiptafrelsi honum nauðsynlegt .
Tveir höfuðsmiðir íslenska flokkakerfisins höfðu hins vegar aðrar aðferðir til að flokka stjórnmálastefnur .
Jónas Jónsson frá Hriflu taldi þrjá flokka eðlilega .
Einn berðist fyrir sameign og styddist við verkalýð bæjanna , annar fyrir samvinnu , og mynduðu hann bændur , hinn þriðji fyrir samkeppni , og söfnuðust þar saman efnamenn .
Jón Þorláksson hafnaði hugmyndum um stéttarflokka , enda skyldu allir vinna að almannahag .
Skipting í flokka réðist af hugsjónum , stjórnlyndi eða frjálslyndi annars vegar og íhaldssemi eða umrótsgirni hins vegar .
Sjálfum fannst honum íhaldssemi tímabær á Íslandi , því að halda þyrfti í fengið frelsi .
Þess vegna væri flokkur hans frjálslyndur íhaldsflokkur .
Hann hefði orðið til í framhaldi af vinstri flokkum nítjándu aldar .
Jón taldi hins vegar sósíalistaflokka stjórnlynda umrótsflokka .
Flokkun Jónasar frá Hriflu var gölluð , því að samvinna er ekki sjálfstæð hugsjón .
Allir eru henni hlynntir , þótt sumir kjósi hana sjálfsprottna og aðrir valdboðna .
En flokkun Jóns Þorlákssonar var vel hugsuð , þótt ekki hafi margir notað hana .
Vandinn við skiptinguna í hægri og vinstri var einmitt , að gömlu hægri og vinstri flokkarnir voru á tuttugustu öld allir orðnir hægri flokkar , því að þeir stóðu andspænis róttækum sósíalistaflokkum .
Til dæmis er Vinstri flokkurinn danski í raun hægri flokkur og hverfandi munur á honum og gamla hægri flokknum , Íhaldssama þjóðarflokknum .
Hægri og vinstri eru þó stutt og þægileg orð .
Er hægri stefna nú á dögum að kjósa lága skatta og traustar varnir , en vinstri stefna að vilja háa skatta og veikar varnir ? Athugasemdir og leiðréttingar vel þegnar Hannes H. Gissurarson hannesgi@hi.is 