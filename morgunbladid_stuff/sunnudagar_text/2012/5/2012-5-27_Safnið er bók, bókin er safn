Orhan Pamuk er með helstu rithöfundum sem nú eru uppi , þess sér meðal annars stað í Nóbelsverðlaununum sem hann hlaut 2006 .
Síðasta skáldsaga hans var Masumiyet Müzesi , sem kom út á ensku sem The Museum of Innocence og snara má sem Safn sakleysisins .
Safn sakleysisins segir frá auðugum kaupsýslumanni á fertugsaldri , Kemal Basmaci , sem verður svo heillaður af sér yngri konu , Füsun Keskin , að hann kemur upp einskonar safni sem hann helgar henni og fyllir af gripum sem hann hefur stolið af heimili foreldra hennar ; þúsundum smáhluta .
Sagan hefst 1975 , spannar þrjátíu ár og lýsir því hvernig Kemal hlutgerir Füsun smám saman og tekur safnið helgað ástinni fram yfir samvistir við þá sem hann elskar .
Á endanum kaupir hann hús foreldranna og breytir því í safn til minningar um ástarfundi þeirra og það að hann mun aldrei ná til hennar að nýju .
Kemal er þó ekki sá eini sem kemur fram við Füsun sem hlut , flestallir karlar sem hún umgengst í sögunni fyllast eðlunarfýsn í návist hennar , en hirða ekkert um hennar tilfinningar eða langanir .
Pamuk hefur lýst því í viðtölum hvernig hann sökkti sér í rannsóknir á tyrknesku samfélagi áttunda áratugarins , hann var tuttugu og þriggja ára 1975 þegar sagan hefst , lá í tyrkneskri tónlist þess tíma , eins hann hefur lýst í viðtölum , og tók einnig að sanka að sér allskyns smáhlutum á við þá sem Kemal safnar í þráhyggju sinni , kom þeim fyrir í öskjum með glerloki , 83 slíkum öskjum alls með fánýtu dóti sem segir um leið 30 ára sögu Istanbúl , en kaflar bókarinnar eru einmitt 83 .
Safn sakleysisins kom út í ágúst 2008 og til stóð að setja safngripina upp á bókakaupstefnunni í Frankfurt síðar það ár , en af því varð ekki .
Svo fór að Pamuk keypti fjögurra hæða hús undir safnið sem stendur á Dalgiç Çikmazi 2 í Çukurcuma Caddesi hluta Beyoglu-hverfis í Istanbúl og þar var safnið opnað í apríl síðastliðnum , sjá vefsetrið http://www.masumiyetmuzesi.org .
Safnið er opið frá kl. 10-18 alla daga nema föstudaga , þegar opið er 10-21 , og mánudaga þegar lokað er .
Miðar eru seldir við innganginn , en svo vill til að í bókinni er mynd af aðgöngumiða og þeir sem framvísa henni fá þann miða stimplaðan og geta nýttt til aðgöngu .
Af heiti safnsins og því hvað það er til sýnis , leifar af gömlum tíma ; póstkort , umbúðir , fatnaður og fleira frá áttunda áratugnum , mætti ráða að Pamuk sjái liðinn tíma í hillingum , en hann sver það af sér : Í tyrkneska veftímaritinu Today ' s Zaman , segir hann að Istanbúl nútímans sé miklu betri borg en sú sem hann kynntist í æsku sinni .
" Istanbúl nútímans er glaðværari , stærri , auðugri og flóknari staður .
Gremjan yfir því að búa í útjaðri Evrópu og njóta ekki evrópskrar velmegunar og frelsis er horfin , " segir hann en á vefsetri safnsins kemur fram að það sé helgað Istanbúl áranna frá 1950 til 2000 .
Pamuk hefur lýst söfnuninni svo að hann hafi byrjað að tína saman hluti sem hann rakst á hjá skransölum og sem vinir og kunningjar gáfu honum .
Eftir því sem saga Kemals and Füsunar varð skýrari í huga hans keypti hann hluti sem honum fannst passa inn í söguna og lýsir þeim hlutum síðan í bókinni .
Á stundum varð hlutur sem hann fann að óvæntum þætti í sögunni , en iðulega leitaði hann að hlut sem honum fannst að söguna vantaði .
Stærsti gripurinn í safninu er húsið sjálft , heimili Keskin-fjölskyldunnar sem breyttist í safn í sögunni og í raunveruleikanum .
Safnskráin , sem hægt er að kaupa á safninu , er svo liður í öllu saman , en hún heitir Sakleysi hluta .
( Þess má geta að bókin gerist að mestu í Nisantasi-hverfi , þá bjó Füsun í lágstéttarhverfinu Çukurcuma , í niðurníddu húsi og þannig var safnhúsið þegar Pamuk keypti það fyrir fimmtán árum þó hverfið sé í örum uppgangi í dag .
) Á safninu er hlutunum sem lýst er í bókinni komið fyrir á þann hátt að nái að endurvekja andrúmsloft sögunnar ; hárspennur , saltstaukar , byrðingarspjöld , armbandsúr , nafnskírteini , lyklar , eyrnalokkar , smástyttur og svo má lengi telja .
Þar eru líka 4.213 stúfar vindlinga sem Füsun reykti , raðað á spjald í tímaröð og fyrir neðan hvern og einn smámiði þar sem Pamuk hefur ritað hvenær stubburinn var reyktur og hvar .
Ólíkt öðrum söfnum þá er áherslan ekki á hluti , heldur á fólkið sem áttu hlutina og notaði þá .
Aðspurður hvers vegna hann hefði opnað safnið svarar Pamuk því til að hann hafi alltaf verið mikill áhugamaður um söfn og þá ekki síst þau sérkennilegu söfn sem fáir skoða , en spurningunni svarar hann nánar í Sakleysi hluta .
Hvað kostaði svo allt saman : Um hálfa aðra milljón dala , 200 milljón krónur , sagði Pamuk í viðtali við New York Times , og nefndi að það væri um það bil sú upphæð er fylgdi Nóbelsverðlaununum .
