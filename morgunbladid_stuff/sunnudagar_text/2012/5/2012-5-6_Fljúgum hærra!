Ekki fer framhjá nokkrum manni sem fylgist með prent- og ljósvakamiðlum á Íslandi að hafin er hörð samkeppni um að flytja Íslendinga úr landi í sumarfríinu .
Lengi hafa Icelandair og Iceland Express verið ein um hituna en nú hefur þriðja íslenska flugfélagið , WOW Air , bæst í hópinn , að ekki sé talað um breska lágfargjaldaflugfélagið easyJet .
Fróðlegt hefur verið að fylgjast með slag þessara félaga í fjölmiðlum en óhætt er að fullyrða að auglýsingar frá flugfélögum hafi sjaldan eða aldrei verið eins áberandi og undanfarnar vikur og mánuði .
WOW air hefur komið eins og stormsveipur inn á auglýsingamarkaðinn með herferð sem bersýnilega hefur verið velt upp úr djöflasýru .
Nýjum hæðum í hallæri hefur verið náð í íslensku sjónvarpi með þessum " eitís " glysgítarista sem leikur þemalagið úr kvikmyndinni Top Gun ( er mér tjáð ) af allt að því spastískri áfergju .
Maður þurfti hreinlega að klípa sig þegar þetta birtist fyrst á skjánum : Á hvaða tilverustigi er ég ? Þetta er vitaskuld meðvitað ( eða það skulum við alltént vona ) hjá WOW air , hægt er nefnilega að halda hallæri á lofti .
Ótrúlegustu menn ganga nú um stræti raulandi þetta ömurlega stef og hrollvekjandi myndinni af glysgítaristanum bregður reglulega fyrir – bæði í vöku og svefni .
Er þá ekki tilganginum náð ? WOW air eru glænýir á markaði ( byrja ekki að fljúga fyrr en í júní ) en hvert mannsbarn veit samt þegar að félagið er til .
Hvort það mun svo skila sér í massífum farmiðakaupum er önnur saga .
Mögulega veltur það á því hvort Gylfi Ægisson verður í flugstjórnarklefanum að jafnaði og hvort glysgítaristinn kemur til með að ganga um beina í farþegarýminu – með hljóðfærið á öxlinni .
Icelandair hefur svarað þessu bragði með fjölbreyttri flóru auglýsinga .
Sú herferð fór afar illa af stað með hópi hikandi og símalandi fólks sem erfitt var að skilja .
Hvað kölluðu mennirnir til dæmis á eftir konunum tveimur sem önnur þeirra misskildi ? Næst greip Icelandair til letingja nokkurs , væntanlega í þeim tilgangi að benda fólki á , hversu auðvelt það sé að fljúga með félaginu .
Það var afleit hugmynd .
Er Icelandair bara fyrir dauðyfli og dugleysingja , Lazy Air ? Heldur er Icelandair nú að ná vopnum sínum með ólympíuförunum og " geðveikt " -herferðinni .
Það má alltént brosa út í annað að henni , einkum þegar hin síspennta og leitandi kona , sem herferðin hverfist um , dettur inn í eimbað í Finnlandi .
Gamall brandari en alltaf góður ! Svipurinn á lagsmanni hennar er líka óborganlegur .
Meðan á öllu þessu hefur gengið hefur Iceland Express haldið sig við appelsínugula smáfyglið .
Er ég einn um að vera orðinn leiður á því ? Minnist þess bara að hafa brosað einu sinni að þeirri fígúru gegnum árin , þegar hún rappaði borgarheitið Winnipeg .
Kannski segir sá gjörningur meira um mig en Keikó ! Alltént , Iceland Express hlýtur að þurfa að spýta í lófana allsnarlega til að troðast ekki undir í þessum tilþrifamisjafna slag .
Á hinn bóginn má velta fyrir sér hvort easyJet græði ekki , þegar upp er staðið , mest á þessu enda þótt Bretarnir séu ekki enn byrjaðir að auglýsa að neinu gagni í íslenskum fjölmiðlum ? Orri Páll Ormarsson orri@mbl.is 