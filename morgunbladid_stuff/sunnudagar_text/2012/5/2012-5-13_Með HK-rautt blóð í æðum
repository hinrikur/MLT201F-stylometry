Faðir Vilhelms Gauta Bergsveinssonar , fyrirliða nýkrýndra Íslandsmeistara HK í handbolta , var einn stofnenda félagsins fyrir rúmum fjórum áratugum og stórskyttan Ólafur Bjarki Ragnarsson fetaði í fótspor föður síns , sem hóf að leika með félaginu á öðru starfsári þess .
HK-rautt blóð er líka í æðum Kristins Guðmundsson , annars þjálfara meistaraliðsins .
Mörg orð hafa verið höfð um þá sigurtilfinningu sem hríslast um fólk þegar langþráðu takmarki er náð ; þegar meistaratitill í íþrótt er í höfn eða hvers konar eftirsóttur áfangi í lífinu að baki .
Líðan " innfæddra " – íþróttamanna sem tryggja uppeldisfélagi sínu stærstu sigurlaun sem völ er á hér á landi – er alveg sérstök , að sögn þeirra sem til þekkja .
HK-ingarnir eiga í raun erfitt með að lýsa sigurstundinni ; viðbrögðunum þegar lið litla fjölskylduklúbbsins , sem áratugum saman stóð í skugga annarra , blómstraði og varð að besta handboltaliði landsins .
Ævintýri " Þetta var ólýsanleg tilfinning ; það þyrmdi eiginlega yfir mig í leikslok , " segir Kristinn Guðmundsson í samtali við Sunnudagsmoggann .
Kristinn orðar það svo að hann hafi upplifað ævintýri .
Mikið vatn hefur runnið til sjávar síðan hann steig fyrstu handboltaskrefin sem smágutti í Kópavogi .
" Þegar ég var að alast upp í HK hafði félagið aldrei unnið neitt .
Menn börðust við það að komast upp í efstu deild og duttu svo beint niður árið eftir .
Við upplifðum hvernig stóru liðin unnu aftur og aftur ; þau voru fyrirmyndirnar og okkur dreymdi alltaf um að leika þetta eftir þeim .
HK var lítill fjölskylduklúbbur sem er nú orðinn stærsti handboltaklúbbur á Íslandi ; ég held ég geti fullyrt að iðkendur séu hvergi fleiri , og það hefur verið ævintýri að taka þátt í þessu .
" Kristinn lék í marki á árum áður en sat mest á varamannabekknum .
Ákvað svo að leggja keppnisskóna á hilluna og einbeita sér að þjálfun , og fann fljótlega að þar var hann á réttri hillu .
Hann var fyrstu árin með yngri flokka félagsins .
" Ég kom inn í meistaraflokkinn aftur þegar Valdimar Grímsson var ráðinn þjálfari á sínum tíma .
Var aðstoðar-aðstoðarþjálfari ! Svo var Valdi rekinn og Árni Jakob Stefánsson ráðinn , hann bað mig um að vera sér til aðstoðar og félagið varð bikarmeistari 2003 ; það var fyrsti stóri titillinn í sögu félagsins og sú upplifun var frábær .
En að verða Íslandsmeistari um daginn var enn þá stærra .
Það var grjótmagnað ! Mér fannst ég mjög heppinn að vera aðstoðarþjálfari 2003 en að vera annar tveggja aðalþjálfara þegar félagið vinnur Íslandsmeistaratitilinn í fyrsta skipti er stórkostleg tilfinning .
" Dreymdi um að færa félaginu titilinn Loks þegar draumurinn rættist segist Kristinn hafa verið hálfvandræðalegur .
" Ég vissi eiginlega ekkert hvernig ég átti að vera ! Þetta var mjög sérstök tilfinning og skrýtið fyrir mig að fagna Íslandsmeistaratitli með HK á heimavelli FH í Kaplakrika .
Ég vinn nefnilega þar ; er íþróttakennari í Hafnarfirði , þekki ofboðslega margt gott fólk í FH og tilfinningin var því mjög sérstök , " segir hann .
" Ég hélt ég myndi missa vitið og hoppa og skoppa um öll gólf , ef við næðum að vinna , en ég fylltist bara af einhvers konar ánægju en jafnframt mikilli hógværð .
Margir gamlir " hundar " í handboltanum þekkja tilfinninguna og vita örugglega hvað ég er að tala um , þó aðrir upplifi sigurtilfinninguna eflaust á annan hátt en ég .
Ég er fyrst og fremst þakklátur því mig hefur dreymt um það , síðan ég fór að þjálfa , að ég yrði þjálfarinn sem færði félaginu fyrsta Íslandsmeistaratitilinn .
Ég er því gríðarlega ánægður ; draumurinn , sem þótti ef til vill dálítið fjarlægur á sínum tíma , hefur ræst .
Okkur tókst loks að vinna og það er afrek að verða Íslandsmeistari í þessari íþrótt og ég held að HK eigi það skilið miðað við sögu félagsins .
" Vilhelm Gauti , fyrirliðinn harðskeytti , er lærður tölvu- og upplýsingatæknifræðingur frá Háskólanum í Reykjavík og starfar sem verkefnastjóri hjá Reiknistofu bankanna .
Faðir hans , Bergsveinn Þórarinsson , var einn drengjanna sem stofnuðu Handknattleiksfélag Kópavogs árið 1970 , og fyrirliðanum rennur því ekta HK-blóð í æðum eins og hinum .
" Þetta var algjörlega geggjað , " segir Vilhelm Gauti þegar Sunnudagsmogginn slær á þráðinn og spyr um sigurstundina .
Hann ólst upp hjá móður sinni og fósturföður og bjó á Húsavík sem barn , þar sem þau voru með atvinnurekstur .
Var í öllum íþróttum Íþróttir fönguðu snemma huga hans .
" Ég var nánast í öllu sem hægt var ; á veturna var ég oft í fjallinu á skíðum eftir skóla og fór svo seinni partinn niður í íþróttahús þar sem ég var í handbolta , fótbolta og badminton .
Ég held ég hafi meira að segja verið í fimleikum um tíma .
" Vilhelm Gauti , sem er fæddur 1979 , klæddist Völsungsbúningnum græna framan af ferlinum og lék þá m.a. með jaxlinum Guðlaugi Arnarssyni , sem síðustu ár hefur leikið með Akureyrarliðinu .
HK-ingurinn flutti aftur suður eftir grunnskóla .
Vildi snúa sér af krafti að handboltanum en Völsungur var ekki með lið í hans flokki .
" Ég var fyrst eitt ár með HK , fór svo í Fram og var í Safamýrinni í nokkur ár .
Varð m.a. Íslandsmeistari með 2. flokki , en kom svo aftur í HK .
" Hann segist alltaf hafa haft mikinn áhuga á íþróttum og það ýtti undir áhugann á handbolta að pabbi hans hafði stundað þá grein á sínum tíma .
" Ég fylgdist alltaf mikið með öllum okkar kempum í sjónvarpinu , og B-keppnin í Frakklandi 1989 var KEPPNIN að mér fannst .
" Atli Hilmarsson var átrúnaðargoð Vilhelms Gauta á þeim árum .
" Það var eitthvað sem heillaði við mig sérstaklega við Atla .
Kannski það að hann virtist geta flogið endalaust , þegar hann stökk upp ! Atli eru líka mjög skemmtilegur karakter .
" Fyrirliði HK er sagður standa rækilega undir nafni .
Er mikill leiðtogi og einn samherja hans hafði orð á því eftir að meistaratitillinn var í höfn að Vilhelm Gauti hefði haldið magnaðar ræður í búningsklefanum fyrir leiki .
" Ég veit nú ekki hvort það er til einhvers að blása það út , " segir hann , hógværðin uppmáluð þegar spurt er .
" En ég hef gert það að vana mínum eftir að ég byrjaði í handboltanum aftur fyrir þremur árum að ég hef talað við strákana í upphituninni úti á gólfi og við tölum líka saman inni í klefa .
" Hann tók við fyrirliðabandinu hjá HK í fyrra og ekki hefur dregið úr ræðuhöldum síðan .
" Þetta eru nú engar langlokur : ég vil bara aðeins kveikja í mönnum og skerpa á nokkrum hlutum .
Svo er spurning hvort það virkar á mannskapinn .
Ef svo er finnst mér það frábært .
Þetta er orðin ákveðin hefð og á meðan mér er ekki sagt að þegja held ég áfram ! " Svo þagnar hann um stund og bætir við : " Kannski þetta hafi skilað einhverju , svona eftir á að hyggja .
" Hætt í rúm tvö ár Vilhelm Gauti nefndi að hann hefði byrjað aftur í handbolta fyrir þremur árum .
Hann varð nefnilega að taka sér nokkuð langt frí vegna meiðsla .
" Ég fór úr axlarlið og var lengi að rembast við að ná mér í gang .
Eftir að ég byrjaði aftur fékk ég svo högg á vondan stað og varð að hætta og var alveg frá í rúmlega tvö ár .
" Hann segir afskaplega hvimleitt að vera frá vegna meiðsla " en ég þurfti hvíld .
Það er mjög leiðigjarnt að vera stöðugt að glíma við meiðsli og komast aldrei almennilega í gang .
Ég tók því alveg rúmlega tvö keppnistímabil í hvíld ; var þá meðal annars að þjálfa 2. flokkinn og varð einmitt Íslandsmeistari núna með sumum þeirra stráka og suma þeirra þjálfaði ég reyndar í 4. flokki líka á sínum tíma .
" Fyrir einum þremur árum fékk Vilhelm Gauti svo hringingu frá þjálfara meistaraflokksins .
" Gunni Magg hringdi í mig um sumarið og sagðist vanta einhverja vigt í varnarleikinn ; hann hefur líklega meint smá þyngd , því ég var orðinn ansi þéttur í þeim tíma .
Ég ákvað að slá til og byrja aftur , og sé ekki eftir því .
" Fyrirliðinn talar á svipuðum nótum og þjálfarinn um sigurstundina .
" Það er erfitt að lýsa því hvernig manni líður nákvæmlega þá .
Það verður geðveikislega mikið spennufall og brýst út í manni ofboðsleg gleði .
" Fyrstu sekúndurnar eftir að flautað var til leiksloka í þriðju og síðustu úrslitaviðureigninni við FH í Hafnarfirði segist hann hafi verið eins og smákrakki á hliðarlínunni .
" Ég réð varla við mig en svo tók ofboðslegur fögnuður við ; allt sem maður var búinn að leggja á sig í gegnum tíðina var undirbúningur fyrir þetta augnablik .
" Þetta var langþráð stund .
" Á hverju ári , þegar ég sá einhvern annan lyfta Íslandsbikarnum , ímyndaði ég mér hvernig það væri að vera í þeim sporum .
En þegar þetta kom í minn hlut áttaði ég mig á því hve tilfinningin er sérstök ; ímyndunin var ekki nálægt því hvernig það er í raun og veru .
Það er varla að ég sé búinn að melta þetta enn , " sagði fyrirliðinn í vikunni , nokkrum dögum eftir að hann hóf bikarinn á loft .
Mjög einbeittir Óhætt er að segja að HK-ingar hafi skriðið inn í úrslitakeppnina að þessu sinni .
Keppnin var svo jöfn að það var ekki fyrr en í lokaumferð deildarkeppninnar sem þeir tryggðu sér sætið " en samt var þetta svo jafnt að við vorum bara fimm stigum á eftir toppliði Hauka .
Fimm lið voru í dauðafæri á að komast inn í fjögurra liða úrslitakeppni og jafnvel verið að berjast um heimaleikjaréttinn fram á síðustu stundu .
" HK-ingar byrjuðu á því að slá deildarmeistara Hauka út í þremur leikjum , 3:0 , og voru þar með komnir í úrslit .
Og Íslandsmeistarar FH fengu sömu útreið ! Ótrúlegt , en satt .
" Maður fer auðvitað ekki af stað með þetta í huga ; það er í raun ekki einu sinni hægt að láta sig dreyma um svona lagað , en við ætluðum okkar sannarlega að verða Íslandsmeistarar .
Við töluðum um það í fjölmiðlum á milli leikja að við tækjum bara einn leik fyrir í einu .
Það var oft sagt , hugur fylgir ekki alltaf máli en við vorum mjög einbeittir í þessu .
" Fyrirliði HK segir margt hafa gert það mögulegt að liðið náði þeim góða árangri sem raun ber vitni .
" Bæði líkamlegir og andlegir þættir skipta máli .
Þjálfararnir eru snillingar í andlega þættinum og leikgreiningu , Haukur [ Már Sveinsson ] sjúkraþjálfari sá um styrktaræfingur og gerði það ofboðslega vel , enda lentum við nánast ekkert í meiðslum .
Hann lét okkur gera mikið af fyrirbyggjandi æfingum og það skilaði sér þannig að við vorum í baráttu um alla titla í vetur .
" Hann fer líka fögrum orðum um samherjana , eins og nærri má geta , ekki síst þá ungu .
" Tandri [ Már Konráðsson ] er bara 21 árs og fleiri ungir menn eins og Bjarki Már og Atli léku stór hlutverk .
Þeir eru ungir en sýndu mikinn þroska sem leikmenn með frammistöðu sinni .
" Að ekki sé talað um markmennina .
Vendipunktur Vilhelm Gauti segir tap fyrir Fram í undanúrslitum bikarkeppninnar hafa verið ákveðinn vendipunkt hjá HK-ingum í vetur .
" Það var mikið áfall .
Við duttum út með eftirminnilegum hætti ; Fram gerði sigurmarkið úr aukakasti eftir að leiktíminn var búinn og við það kom upp gríðarlegt hungur í mannskapinn .
Eftir svona leiki koma orðin ef og hefði mikið upp í hugann og við vorum ákveðnir í því að láta það ekki koma fyrir aftur .
Við ákváðum að gefa okkur alla í verkefnið framundan ; það má segja að hungrið í sigur hafi magnast upp við þetta tap .
" Gamall draumur rættist " Mig hefur dreymt um það síðan ég vann meistaratitla í yngri flokkunum að verða Íslandsmeistari með meistaraflokki .
Þegar HK varð bikarmeistari 2003 var ég áhorfandi uppi í stúku , það var frábært , en sigurinn núna er algjör snilld .
Þetta er toppurinn á ferlinum hingað til ; að verða Íslandsmeistari með uppeldisfélaginu sínu , " segir Ólafur Bjarki Ragnarsson , skyttan öfluga hjá HK og án efa ein af framtíðarhetjum Íslands .
" Ég áttaði mig eiginlega ekki alveg strax á því að við værum búnir að vinna , þegar síðasti leikurinn kláraðist .
Ég vissi ekkert hvernig ég átti að láta ; ég var líka alveg búinn , en sigrinum fylgdi ótrúleg hamingja , " segir Ólafur Bjarki .
Frábær blanda Kristinn Guðmundsson , sem þjálfar Íslandsmeistaraliðið ásamt Erlingi Richardssyni er gríðarlega ánægður með sína menn eins og nærri má geta .
" HK sinnir unglingastarfinu vel , eins og margir aðrir klúbbar á Íslandi og liðið nú er að miklu leyti byggt á kjarna stráka sem eru aldir upp hjá klúbbnum .
Ungu mennirnir eru allir ofboðslega metnaðarfullir og vilja ná langt í íþróttinni og þeir eldri eru mjög tengdir sögu félagsins .
Þeir sem komið hafa annars staðar frá hafa aðlagast mjög vel þannig að liðið er frábær blanda .
" Kristinn segir að markmið HK fyrir keppnistímabilið hafi verið skýrt .
" Við ætluðum okkur að verða Íslandsmeistarar .
Við settum okkur ýmis undirmarkmið sem náðust ekki öll , en stóra markmiðið náðist og það skiptir öllu máli .
Við höfðum allir óbilandi trú á að okkur tækist að ljúka verkefninu og fyrir úrslitakeppnina var ekki ein einasta æfing þar sem einhver gleymdi sér í einhverju öðru en því sem við vorum að gera .
Alla langaði svo ofboðslega mikið til þess að vinna titilinn .
" Gaman er að segja frá því að Kristinn þjálfaði Ólaf Bjarka þegar sá stutti var að byrja handboltaferilinn á sínum tíma og fyrirliðinn Vilhelm Gauti og Ólafur Víðir , einn Íslandsmeistaranna ; leikstjórnandinn sem var frábær í úrslitakeppninni eftir að hafa náð sér af meiðslum , þjálfuðu Ólaf Bjarka þegar hann var í 4. flokki .
" Eins og við værum á heimavelli í öllum sex leikjum úrslitakeppninnar " " Fólkið í stúkunni stóð sig frábærlega í úrslitakeppninni .
Það var eins og við værum á heimavelli í öllum sex leikjunum ; okkar fólk átti hreinlega stúkuna , hvort sem var heima í Digranesi eða í Hafnarfirði , " segir Vilhelm Gauti Bergsveinsson , fyrirliði Íslandsmeistaranna .
" Stuðningsmannaklúbburinn Binnamenn fékk netta áskorun um að mæta aftur til leiks og sá hópur vaknaði heldur betur og tók þátt með þeim sem fyrir voru .
HK-fjölskyldan er stór og mér hefur alltaf fundist að þegar mikilvægir leikir eru á dagskrá komi mikill hópur saman og styðji okkur ótrúlega vel .
Maður hefur oft fengið gæsahúð í 60 mínútur þess vegna – en í leikjunum á móti FH var maður með gæsahúð í 180 mínútur .
Fyrir það vil ég þakka stuðningsmönnum okkar kærlega .
" Fyrirliðinn segir ástæðu til þess að þakka mörgum en nefnir einn mann sérstaklega .
" Ég held að Gunnar liðsstjóri sé búinn að starfa með liðinu í 20 ár ; þetta var því stór stund fyrir hann og mér fannst frábært að geta fært honum titilinn , loksins .
Hann sér um öll búningamál , mætir í hvern einasta leik og oft á æfingar á milli leikja til þess að fylgjast .
Menn eins og hann eru hverju félagi rosalega dýrmætir ; Gunnsi er góður liðsmaður og algjör gullmoli .
" Fyrirliðinn segir tæplega þriggja vikna hlé fyrir úrslitakeppnina hafa nýst HK vel .
Liðið hafði æft af miklum krafti og mest áhersla lögð á hraðann .
" Við vorum ákveðnir að " keyra " á Haukana eins og við gætum ; að taka hraða miðju eftir hvert einasta mark þeirra og reyna að beita hraðaupphlaupum eins og við gætum en fækka í staðinn uppstilltum sóknum , því þær eyða svo miklu bensíni ...
" Tólf ára strákar stofnuðu félagið Magnús Gíslason var fyrsti formaður HK , sem átta 12 ára strákar stofnuðu 1970 .
Þeir voru svo ungir að foreldrar urðu að setjast í stjórn með drengjunum til þess að hægt yrði að stofna löglegt félag ! Flestir strákanna æfðu fótbolta með Breiðabliki ; fótbolti var þá " sumaríþrótt " og strákana langaði að æfa handbolta á veturna .
Fyrsti formaður var Magnús Gíslason , og á úrklippunni hér að ofan er sagt frá heimsókn þeirra Hilmars Sigurgíslasonar á ritstjórnarskrifstofu Vísis .
Besti handboltamaður Íslands , Geir Hallsteinsson , hafði komið á æfingu hjá þeim félögum .
Þeim fannst hann ekki þruma nógu mikið ...
Leyfir pabbi þinn þér að vera í handbolta ? Ólafur Bjarki Ragnarsson var kjörinn bæði besti sóknarmaðurinn og besti leikmaður Íslandsmótsins í fyrra og engum kæmi á óvart þótt hann yrði aftur fyrir valinu í kvöld , þegar lokahóf Handknattleikssambands Íslands fer fram .
Þessi 23 ára gamla stórskytta er uppalin í HK. Hann var líka efnilegur í knattspyrnu og mjög liðtækur í golfi og margir virðast hafa reiknað því að hann veldi jafnvel síðastnefndu greinina .
" Ég er stundum spurður að því hvernig standi á því að pabbi hafi leyft mér að fara í handboltann ! " segir Ólafur Bjarki og hlær í samtali við Sunnudagsmoggann .
Faðir hans er reyndar gamall handboltamaður í HK , en þekktari fyrir afrek á sviði .
Ragnar Ólafsson er einn snjallasti kylfingur landsins í gegnum árin , fyrrverandi Íslandsmeistari , og um tíma landsliðsveinvaldur .
" Ég get alveg sveiflað , " segir handboltahetjan þegar golfið ber á góma , en hann segir aldrei hafa komið til greina að það yrði hans aðalgrein .
" Ég var ekki nógu þolinmóður til að vera í golfinu ; vildi vera í meiri bardaga en er reyndar farinn að róast núna .
Fjölskyldan er mikið í golfi og ég dreg örugglega fram kylfurnar eftir að ég legg handboltaskóna á hilluna .
" Þakka mömmu fyrir að ég er enn í handbolta Þrátt fyrir ungan aldur hefur Ólafur Bjarki þegar reynt fyrir sér sem handboltamaður í útlandinu .
Hann var í einn vetur hjá Ahlener SG í Þýskalandi , en varð reyndar fyrir því óláni að brjóta þumalfingur og var því frá æfingum og keppni í nokkra mánuði .
Sá því þann kost vænstan að koma heim aftur og er nú að ljúka öðru keppnistímabilinu með HK eftir heimkomuna .
En það er ekkert launungarmál að hugurinn stefnir út á ný .
Eðlilega , enda er Ólafur Bjarki kominn í landsliðið og á fullt erindi í atvinnumennsku .
Umboðsmaðurinn vinnur í þeim málum þessa dagana .
Ólafur Bjarki byrjaði að æfa fótbolta fimm ára og var að alveg upp í 2. flokk .
" Liðið var mjög gott , " svarar Ólafur hógvær þegar blaðamaður segist hafa heyrt að hann hafi þótt mjög efnilegur .
" Við urðum Íslandsmeistarar í einhverjum yngri flokknum og Shellmótsmeistarar .
" Hann hóf að iðka handbolta 10 eða 11 ára .
" Ég verð eiginlega að þakka mömmu fyrir að ég skuli enn vera í handbolta .
Hendurnar á mér fóru illa af boltanum þegar ég var strákur , það blæddi úr þeim og húðin sprakk einhverra hluta vegna .
Ég var svo pjattaður að ég vildi ekki bera neitt krem á hendurnar en mamma bjargaði mér með því að bera á mig eftir að ég var sfonaður .
Hún gerði það í heilt ár eða meira ; það er aldrei að vita hvað hefði gerst hefði hún ekki borið á mig kremið .
" Handknattleikshreyfingin stendur í þakkarskuld við Hólmfríði J. Guðmundsdóttur ! Og reyndar ekki bara fyrir Ólaf .
Þess má geta til gamans að tvíburasystir hans , Ólöf Kolbrún , er markvörður með HK og á að baki 11 leiki með A-landsliðinu .
