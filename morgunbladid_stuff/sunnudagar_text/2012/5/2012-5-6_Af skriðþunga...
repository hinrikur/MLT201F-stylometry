Sumarið er komið , samkvæmt dagatalinu , vafamál hvort veðurguðirnir séu sammála .
Náttúran lifnar við , túnin grænka , tré taka við sér og fuglar syngja .
Landsmenn nýta sér fjölbreytileika landsins á ólíkan hátt , oft í þeim tilgangi að njóta útiverunnar .
Undirritaður einblínir á eina tómstundaiðju þegar dag fer að lengja , golf ! Besti dagur sumarsins rennur upp , sól í heiði , skýjabakkar hörfa líkt og eftir pöntun .
Ég lít út um eldhúsgluggann , " jæja , það er allavega gluggaveður " , segi ég staðráðinn í að láta sumardrauma ekki blekkja mig .
Ég ríf mig upp , út á golfvöll , mættur um kl. 8 , blankalogn á Hvaleyrinni .
" Hvað er að gerast ? " segi ég við meðspilara mína og fækka fötum enda klæddur í samræmi við væntingar um gluggaveður .
Við höldum af stað þrír vinir , ryðgaðir eftir veturinn en engu að síður er spilamennskan þolanleg miðað við árstíma .
Enginn nennir að æsa sig yfir stöku slæsi , sjanki og hvað þetta heitir allt saman .
Veðrið , félagsskapurinn , náttúran og útiveran útilokar slæmu höggin .
Við erum langt komnir með fyrri níu holurnar , undirritaður tekur upp driverinn og lætur kúluna finna verulega fyrir því , ofmat ! Kúlan beint út í hraun .
" Hvað er með þig , þú ert meira í grjótinu en Lalli Johns , " segir meðspilari sem er sjálfskipaður golfsérfræðingur og annálaður húmoristi .
Svona ganga skotin á víxl , ég nýti tækifærið þegar sami félagi fer í glompu á seinni níu : " Þú ert meira í sandinum en David Hasselhoff , " segi ég meðan fórnarlambið endurinnréttar glompuna á tólftu .
Áfram höldum við , spilamennskan er rysjótt , skiptir ekki máli því veðrið heldur sjó eins og trillurnar sem sigla út úr Hafnarfjarðarhöfn .
Nú er farið að síga á seinni hlutann , menn farnir að þreytast , kæruleysið tekur völdin og brandararnir orðnir það lélegir að þeir verða góðir .
" Hvað segirðu , ertu að taka landslagsarkitektinn utanskóla ? " spyr meðspilarinn þegar ég slæ vindhögg og tek hálfan völlinn með mér í högginu .
Ég svara : " Hvaða ár vannst þú aftur fyndnasta mann Íslands ? " Já þið lesið rétt , brandararnir eru að versna , eins gott að hringnum er að ljúka .
Síðasta holan rennur upp , sólin skín ennþá en vindurinn sér aumur á okkur og kælir örlítið .
Við setjumst inn í skála , förum yfir hringinn og sannfærum hver annan um eigin yfirburði .
Kyndingarnar halda áfram , nú snúast umræðurnar upp í hvort við séum búnir að ganga nóg til að eiga skilið hamborgara og hvort aukið át skili ekki örugglega meiri skriðþunga í golfsveiflunni .
Enginn okkar virðist viss um raunverulega merkingu orðsins en við teljum okkur trú um að skriðþungi einkenni góða golfara .
Virtur golfkennari labbar framhjá í sömu andrá , " virkilega flottar pælingar strákar " , segir hann .
Við þökkum hrósið .
Aukinn skriðþungi hlýtur okkar atkvæði .
Í golfinu sameinast lystisemdir lífsins , útivera , húmor , félagsskapur , náttúran og skiðþungi borgaranna .
Heimir Snær Guðmundsson heimirs@mbl.is 