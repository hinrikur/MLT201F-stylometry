Vart er annan flokk að finna í Evrópu , sem hefur vaxið jafn hratt í vinsældum og Sjóræningjaflokkurinn .
Þessa dagana getur almenningur hins vegar fylgst með því hvernig undrabarn þýskra stjórnmála er við það að falla á eigin hugsjónum í aðdraganda kosninga í tveimur sambandslöndum .
Anna Catherin Loll Niðurstöður skoðanakannana eru ævintýralegar .
Sjóræningjaflokkurinn er samkvæmt könnunum með allt að 11% fylgi á landsvísu , sem er ekki afleitt fyrir sex ára gamlan flokk rétt fyrir kosningar í tveimur sambandslöndum .
Í dag , sunnudag , er kosið til þings í Slésvík og Holtsetalandi , nyrsta sambandslandi Þýskalands .
Eftir viku verður gengið til kosninga í Nordrhein-Westfalen í Vestur-Þýskalandi .
Góðar líkur eru á að flokkurinn komist á þing í hvorum tveggja kosningum .
Eftir velgengni í Berlín í september 2011 þar sem flokkurinn fékk 8,9% fylgi og í Saarlandi þar sem flokkurinn fékk 7,4% virðist fátt geta stöðvað nýliðana í þýskum stjórnmálum .
Ef þeir væru ekki alltaf að hrasa um sjálfa sig .
Með rætur í netsamfélaginu Sjóræningjarnir stigu inn á sviðið 2006 , netflokkur með 52 félaga með rætur að rekja til hakkarasamfélags þýskra stórborga .
Þegar Ursula von der Leyen , ráðherra fjölskyldumála , hugðist setja upp netsíur gegn barnaklámi 2009 varð uppnám í samfélaginu , sem þeir koma úr .
Ráðherrann var vændur um ritskoðun og fékk viðurnefnið " Zensursula " .
Flokkurinn var kominn á blað og fjöldi félaga margfaldaðist .
Í fyrra bættust við 8.000 félagar og í byrjun janúar 2012 fór félagafjöldinn yfir 20.000 .
Enginn annar flokkur hefur stækkað með þessum hætti .
Sjóræningjarnir vilja umbætur í pólitík .
Umræðan á að vera jafn gagnsæ og á umræðutorgum netsins og þingflokkar eru ekki bundnir .
Félagar kjósa beint í stöður á flokksþingum .
Hlutverk stjórna lýtur fyrst og fremst að stjórnun og að vera fulltrúar flokksfélaga .
Hriktir í eftir óskabyrjun Þessi innspýting grasrótarlýðræðis hefur gert að verkum að margir Þjóðverjar líta svo á að nú sé að nýju hægt að kjósa síðhærða menn í stuttermabolum .
En eftir óskabyrjun hriktir nú í .
Hver afleikurinn rekur annan .
Ástæðan er sú að þar sem skoðanafrelsi og umburðarlyndi er óheft er á öllu von , þar á meðal hægra lýðskrumi , kvenfyrirlitningu og fordómum gegn útlendingum .
Fyrir skömmu rann tilraun til að henda félaga úr flokknum fyrir ummæli gegn gyðingum út í sandinn .
Þar við bætast niðrandi ummæli á borð við að kona ein sé " of falleg " til að vera tekin alvarlega og að í lagi sé að vera " gagnrýninn á útlendinga " .
Deilan náði hámarki fyrir skömmu þegar Martin Delius , framkvæmdastjóri þingflokks sjóræningja í Berlín , líkti örum uppgangi sjóræningja við flokk nasista , NSDAP , á sínum tíma .
Bálreiðir dálkahöfundar kröfðust þess að Delius segði af sér .
Í bloggfærslu gerði hann grein fyrir því að ætlunin hefði ekki verið að líkja inntaki flokkanna saman , hugmyndafræði nasista vísaði hann á bug .
Yfirlýsingin gerði ekkert gagn .
Umræðugerið á netinu , sem samþykki á einhliða og jafnvel ruglingslegum , tillitslausum og særandi skoðunum , refsar fulltrúum sínum miskunnarlaust fyrir vanhugsuð ummæli .
Um liðna helgi dró Delius framboð sitt til stöðu pólitísks framkvæmdastjóra flokksins til baka á flokksþingi í Neumünster .
Þar reyndi Sjóræningjaflokkurinn að skýra stöðu sína gagnvart hægra lýðskrumi .
" Helförin er óumdeildur hluti sögu okkar .
Að afneita eða gera lítið úr henni undir skikkju skoðanafrelsis brýtur gegn grunnstoðum flokksins , " sagði í ályktun frá forustu flokksins .
Hún var samþykkt nánast einróma .
Sérstaðan aðdráttarafl og dragbítur Sjóræningjarnir verða án vafa að draga slík mörk í umræðunni .
Sumar skoðanir ógna skoðanafrelsi annarra , mismuna eða afneita mikilvægum staðreyndum .
Á hinn bóginn gætu allar takmarkanir veikt sérstöðu flokksins .
Sjóræningjaflokkurinn stendur frammi fyrir áskorun , sem hefur reynst banabiti margra hugsjónamanna : ef félagarnir eru of trúir sjálfum sér gætu þeir gert flokkinn " ókjósanlegan " .
Ef þeir eru ekki nógu trúir sjálfum sér gæti það sama gerst .
Sjóræningjunum er oft legið á hálsi fyrir að vera ekki nógu faglegir .
Það er þó ekki lausn á vandanum .
Aukin fjölmiðlafágun og pólitísk miðlínumennska myndi gera Sjóræningjaflokkinn nákvæmlega jafn slípaðan og viðtekna andstæðinga hans .
Tromp sjóræningjanna er fólgið í óritskoðuðu hispursleysi , sem veitir félögum flokksins kjark til að taka gagnrýna afstöðu og spyrja spurninga um hið viðtekna , reyndar stundum með óvenju ágengum tóni , en oft þannig að það er samfélaginu til bóta .
Hvassar umræður tilheyra þessu ferli , en þær eru ekki þægilegar og oft alls ekki þannig að meirihlutinn fái við unað .
Það mun koma í ljós hvort kjósendur hafa þolinmæði gagnvart hinni endalausu sjálfsleit eða hvort þeir glata þolinmæðinni – eða sem verra væri traustinu – gagnvart nýliðunum .
Sjóræningjaflokkurinn í Svíþjóð er sláandi dæmi um brotlendingu eftir upphaf , sem gaf góð fyrirheit .
Flokkurinn náði tveimur þingsætum á Evrópuþinginu í kosningunum 2009 , en féll í kosningunum heima fyrir árið eftir niður í 0,65% fylgi og glataði nánast öllu pólitísku vægi .
Spurningin er hvort hinir þýsku sjóræningjar geti styrkt sig í sessi án þess að glata sérstöðu sinni í augum kjósenda .
Hingað til hafa þeir í það minnsta verið búbót fyrir þýsk stjórnmál .
Þjóðverjar vilja greinilega hafa meira að segja í stjórnmálum .
Hinir hefðbundnu flokkar höfðu með stöðnuðum innviðum sínum og valdamiklum yfirstjórnum gert þær vonir að óskhyggju .
Sjóræningjarnir hafa gefið þeim vonum nýtt líf .
" Við erum að uppfæra kerfið " Christopher Lauer , talsmaður Sjóræningjaflokksins um borgar- og menningarmál á þinginu í Berlínarborg , um uppskriftina að árangri og möguleika flokks hans í kosningum í tveimur sambandslöndum á næstu dögum .
- Hverju má Sjóræningjaflokkurinn í Þýskalandi þakka velgengni sína ? Með tilkomu netsins hafa viðmiðin í samfélaginu færst til .
Fólk vill gagnsæi og vera með í ráðum .
Sjóræningjaflokkurinn stendur einmitt fyrir það .
Við reynum að innleiða meiri trúverðugleika í hið pólitíska frelsi .
Í stuttu máli : Við erum að uppfæra kerfið .
- Hvað þýðir það í raun ? Í hefðbundnu flokkunum skrifar stjórnin lögin og forusta þingflokkanna tekur margar ákvarðanir fyrir luktum dyrum .
Því er öðruvísi farið hjá okkur .
Stjórnin tekur ekki ákvarðanir , heldur eru þær teknar á flokksþingum þar sem kosið er með upplýsingatæknibúnaðinum " LiquidFeedback " .
Þetta er ferli , sem allir eiga auðvelt með að átta sig á .
- Er uppskrift ykkar að árangri meira grasrótarlýðræði ? Ég er ekki alveg sáttur við þetta orð .
Við erum líka með flokksstjórn .
En jú , ákvarðanir eru teknar á flokksþingum og flokksforustan vélar ekki um þær .
- Það hljómar mjög eins og grasrótarlýðræði .
Ég viðurkenni að skipulag okkar er ekki alveg frágengið .
Við erum eins og blaklið , sem allt í einu stendur á fótboltavelli .
Aðrir lögðu völlinn .
Þá vaknar spurningin hvort við reynum nú að verða fótboltaleikmenn eða þráumst við að vera blakleikmenn , eða einfaldlega spilum fótbolta en verðum blakleikmenn í hjarta okkar .
- Ert þú fylgjandi því síðastnefnda ? Já , ég held persónulega að raunsæi sé við hæfi .
Við þurfum í takti við hugsjónir okkar að þróa lausnir sem eru praktískar .
Þegar öllu er á botninn hvolft er markmið okkar að gefa öllum þeim , sem vilja taka þátt , kost á að hafa eins mikið að segja og hægt er .
- Það getur líka orðið að glundroða .
Eruð þið sem byrjendur yfirhöfuð fær um að stunda áreiðanlega pólitík ? Heyrðu mig nú , auðvitað erum við það ! Þótt þessi mál séu rædd vítt og breitt í flokknum þýðir það ekki að við séum óútreiknanleg .
Hingað til hafa ekki verið neinar 180° sveiflur hjá okkur .
Í Berlín höfum við þegar lagt fram fjölda tillagna .
Pólitík snýst ekki um geimflaugatækni .
Á þingunum er ákveðin dagskrárskipan .
Sá sem getur lesið þær veit hvernig hlutirnir ganga fyrir sig .
- Bera ummæli af hægri öfgakantinum og gegn konum því ekki vitni að flokkurinn sé of opinn ? Við erum enn að læra .
Það er ekkert leyndarmál .
Vegna slíkra tilvika þurfum við örugglega að búa til ferli til umhugsunar innan flokksins til að finna skýrar línur .
Afstaða gegn útlendingum eða konum verður ekki liðin , afneitun helfararinnar á ekkert erindi hjá okkur .
Það er ekki hægt að mæta umburðarleysi með umburðarlyndi .
- Hvað vill Sjóræningjaflokkurinn mikið frelsi á netinu ? Þetta snýst um það hvernig réttindi eiga að ná fram að ganga á netinu .
Ef Sjóræningjaflokkurinn réði væri ekkert kino.to , ekkert ofurniðurhal .
En það má heldur ekki fara af stað með sláttuvélina .
Okkur hugnast ekki nethindranir og forsjárgagnasöfnun .
Það má ekki setja upp innviði , sem eru ávísun á eftirlitssamfélagið .
- Hvernig metur þú möguleika Sjóræningjaflokksins í væntanlegum kosningum í Slésvík og Holtsetalandi og Nordrhein-Westfalen ? Ég er bjartsýnn um að við eigum góða möguleika á að komast á þing í báðum tilvikum .
En ég segi mannskapnum að reikna frekar með núll prósenta fylgi .
Það er meiri hvatning .
- Þú heimsóttir flokkssystkin þín á Íslandi .
Eiga Sjóræningjarnir og Besti flokkurinn eitthvað sameiginlegt ? Algerlega .
Besti flokkurinn er einnig mjög gagnrýninn á það skipulag , sem fyrir er og spyr hvaða afleiðingar það hafi fyrir fólk .
Ég kunni að meta hvernig Jón Gnarr tekur á málum .
Þegar á allt er litið er ýmislegt að gerast í heiminum .
Á Íslandi , í Tékklandi , í Norður-Afríku með arabíska vorinu : ný kynslóð er að láta að sér kveða í stjórnmálum .
- Ekki þó alls staðar með viðvarandi árangri .
Í Svíþjóð er Sjóræningjaflokkurinn nánast horfinn út úr myndinni eftir velgengni í upphafi 2009 .
Heldur þú að annað verði uppi á teningnum í Þýskalandi ? Þú getur ekki borið þýska Sjóræningjaflokkinn saman við flokkinn í Svíþjóð .
Eina mál sænska flokksins var gagnsæi á netinu .
Það er miklu meiri breidd hjá okkur í Þýskalandi .
Til lengri tíma litið eigum við góða möguleika á að hasla okkur völl .
- Enginn efi ? Ég geng 5.000% út frá því að einmitt þannig muni það gerast .
Talsmaður grasrótarlýðræðis Christopher Lauer er fæddur 1984 og er einn af 15 þingmönnum Sjóræningjaflokksins á þinginu í Berlínarborg .
Hann er talsmaður þingflokksins í innanborgarmálum og menningarmálum .
Lauer hefur verið félagi í flokknum frá 2009 og var í landstjórn hans 2010 til 2011 .
Lauer er námsmaður og klæðist ávallt jakkafötum þegar hann kemur fram opinberlega .
Hann er einn þekktasti sjóræninginn í Þýskalandi .
Hann á stóran þátt í baráttu Berlínardeildar flokksins fyrir grasrótarlýðræði á grundvelli hugmyndar , sem nefnist " Liquid Democracy " eða fljótandi lýðræði .
Þegar Lauer var í landsstjórn flokksins kom hann því til leiðar að flokkurinn fór að nota hugbúnaðinn " LiquidFeedback " um allt land .
Flokkur með meðbyr Sjóræningjaflokkurinn í Þýskalandi var stofnaður í september 2006 í Berlín .
Nú eru 28.000 félagar í flokknum .
Flokkurinn komst á þing í Berlín 2011 og í Saarlandi í mars á þessu ári .
Sjóræningjarnir sækja í smiðju sænska Sjóræningjaflokksins og líta á sig sem flokk sem tekur mið af upplýsingasamfélaginu og tengslum þess við netið .
Í stefnuskrá þeirra snúast fyrstu átta atriðin af 19 um lögleiðingu afritunar , sem ekki er í gróðaskyni , umbætur í einkaréttarmálum , verndun upplýsinga og gagnsæi ríkisvaldsins .
Þá koma ákvæði um mennta- , kynja- og fjölskyldustefnu , verndun umhverfisins og aukið frjálslyndi í eiturlyfjamálum .
Ekki er að finna stefnu í efnahags- og viðskiptamálum .
Í Berlín þar sem kjörnir fulltrúar flokksins hafa látið að sér kveða undanfarna mánuði hefur áherslan verið á grunntekjur og ókeypis almenningssamgöngur fyrir alla .
Flokkurinn kýs nýja stjórn á hverju ári .
Hún sér um rekstur og starfar í umboði flokksfélaga , en hefur enga æðri stöðu þegar kemur að ákvörðunum .
Stefna flokksins er ákveðin með aðferðum grasrótarlýðræðis .
Frá 2009 hefur að hluta verið notaður hugbúnaður , sem nefnist " Liquid Feedback " .
Formaður flokksins er Bernd Schlömer .
Hann er 41 árs skrifstofustjóri í varnarmálaráðuneytinu .
Embætti í Sjóræningjaflokknum eru ólaunuð .
Höfundur er sjálfstætt starfandi blaðamaður og starfar tímabundið á Morgunblaðinu .
