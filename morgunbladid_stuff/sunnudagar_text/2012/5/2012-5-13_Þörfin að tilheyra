Fjandinn varð laus í Madrid á miðvikudagskvöld þegar Atletico Madrid bar sigurorð af Atletico Bilbao í úrslitaleik Evrópudeildarnnar .
Stóra liðið í borginni , Real Madrid , hefur gert meira af því að lyfta bikurum , en nú var komið að Atletico , einkum vegna stórkostlegra tilþrifa Kólumbíumannsins Radamél Falcao , sem skoraði tvö mörk í leiknum og varð markahæsti leikmaður Evrópudeildarinnar annað árið í röð .
Stemningin var rafmögnuð í Madrid og knæpurnar fylltust af áhangendum í rauðum , bláum og hvítum litum klukkutíma fyrir leik .
En hinir sigurvissari héldu beint á Neptúnusartorgið , þar sem aðdáendur Atletico koma saman eftir sigurleiki .
" Það vill svo til að torgið er beint fyrir framan hótelið mitt , " segir Breki Karlsson , forstöðumaður Stofnunar um fjármálalæsi , sem er á vinnufundi OECD í Madrid þessa dagana um rannsóknir og tækifæri í kennslu í fjármálalæsi .
" Klukkutíma fyrir leik var fólk farið að streyma á torgið og koma sér fyrir , þó að leikurinn væri ekkert sýndur þar .
Það hafði gaman hvað af öðru á meðan það fylgdist með beinni lýsingu á leiknum eða horfði á hann í símanum .
Það er tákn breyttra tíma að í gamla daga hefði það tekið útvarpið með sér , en nú horfði það bara á símann ! " Breki horfði á leikinn á knæpu í borginni og þegar hann ætlaði aftur á hótelið að leik loknum , þá var hann hálftíma að komast síðustu tíu metrana , slík var mannþröngin á torginu .
" Um leið og ég komst inn á hótelið , þá gerði lögreglan atlögu og rýmdi götuna , " segir hann .
" Þá hafði einhverju verið kastað að lögreglunni og hún brást við af hörku .
Nokkrir af samferðamönnum mínum voru ekki nógu fljótir inn um dyrnar , var rutt með fjöldanum í burtu og komust ekki á hótelið fyrr en fjórum tímum síðar .
" Breki fylgdist svo með atburðarásinni af áttundu hæð á hótelinu .
" Það liggja sjö eða átta götur að Neptúnusartorgi , sem er hringtorg , og það var sjón að sjá lögregluna rýma hverja götuna af annarri .
" Daginn eftir fjölmenntu áhangendur Atletico aftur á torgið , að þessu sinni til að fagna þegar leikmennirnir komu sigurreifir með bikarinn , en leikurinn kvöldið áður fór fram í Búkarest .
" Það var mun siðaðra , meira af fjölskyldufólki og ölvun ekki eins mikil , " segir Breki .
" En annað kvöldið í röð komumst við ekki út á torgið fyrir mannþröng , þannig að við fylgdumst með því af þakinu þegar tekið var á móti snillingunum .
Og auðvitað voru fagnaðarlætin mest þegar Falcao hampaði bikarnum .
" Fyrr um daginn hafði Breki farið í " túristaleiðangur " um Madrid og tekið eftir því að ekkert var fjallað um borgarastríðið eða Franco .
" En þegar maður horfir yfir mannhafið og allir að öskra það sama , hylla Atletico og syngja sigurlagið , þá vekur það blendnar tilfinningar .
Svona hefur Franco verið hylltur á sínum tíma og það er magnað að finna orkuna í hópeflinu .
Og þó að maður haldi ekki með liðinu , þá skynjar maður þessa mögnuðu þörf að tilheyra .
" Pétur Blöndal pebl@mbl.is 