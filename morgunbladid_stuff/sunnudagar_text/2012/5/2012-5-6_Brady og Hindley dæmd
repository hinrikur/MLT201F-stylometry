Ian fór inn í stofuna en ég beið í eldhúsinu .
Ég beið í eina til tvær mínútur en þá barst mér gríðarlegt öskur til eyrna ; það virtist vera kona og röddin var hvell .
Hvert öskrið rak annað , mjög hátt .
Þá hrópaði Myra upp yfir sig : " Dave , hjálpaðu honum ! " Þegar ég hljóp inn í stofuna kom ég auga á ungan dreng .
Hann lá með höfuð og herðar á sófanum , fæturnir voru á gólfinu .
Hann sneri upp .
Ian stóð yfir honum og horfðist í augu við hann , fætur hans voru hvor sínum megin við fætur drengsins .
Drengurinn hljóðaði ennþá .
...
Ian var með öxi í hendinni ...
hann hélt henni yfir höfði sér og sló drenginn vinstra megin í höfuðið með öxinni .
Ég heyrði höggið , það var hræðilega þungt högg , hljóðið var skelfilegt .
" Þannig lýsti David Smith atganginum þegar ástmaður mágkonu hans , Ian Brady , myrti hinn sautján ára gamla Edward Evans á heimili sínu í Manchester að kvöldi 6. október 1965 .
Felmtri sleginn hjálpaði Smith Brady að pakka líkinu inn í plast en þar sem ódæðismaðurinn hafði snúið sig á ökkla við verknaðinn sammæltust þeir um að hittast kvöldið eftir til að losa sig við það .
Að því búnu hvarf Smith heim til spúsu sinnar , Maureen , systur Myru Hindley , sem líka var á vettvangi voðaverksins .
Smith greindi Maureen þegar í stað frá því sem gerst hafði og ráðlagði hún honum að gera lögreglu strax aðvart .
Það gerði pilturinn , sem var aðeins sautján ára , fáeinum klukkustundum síðar .
Hringdi úr símaklefa vopnaður eldhúshnífi og skrúfjárni ef ske kynni að Brady elti hann uppi .
Ábendingin varð til þess að lögregla knúði dyra hjá Brady og Hindley og fann líkið af Evans .
Skötuhjúin sýndu lítinn mótþróa .
" Ágreiningur reis okkar Eddies í millum og allt fór úr böndunum , " sagði Brady hinn rólegasti er hann var leiddur út .
Í fyrstu var Brady , 27 ára , einn handtekinn en nokkrum dögum síðar bárust böndin einnig að Hindley , 23 ára .
Það sem verra var , við rannsóknina kom í ljós að Evans var ekki eina fórnarlambið .
Gögn sem tengdu skötuhjúin við hvarf Johns Kilbrides , tólf ára , og Lesley Ann Downey , tíu ára , komu fram og benti margt til þess að þau hefðu svívirt börnin kynferðislega líka .
Lík beggja fundust grafin á Moor-heiði við Manchester .
Réttarhaldið yfir Brady og Hindley hófst 19. apríl 1966 og var þeim gefið að sök að hafa myrt og svívirt ungmennin þrjú .
Þau neituðu bæði sök .
Kaldlyndi þeirra var algjört .
Hindley hélt því kinnroðalaust fram að hún hefði verið að " horfa út um gluggann " meðan Brady tók nektarmyndir af Downey og að hún hefði verið " að láta renna í bað " meðan barnið var kyrkt .
Skyldi engan undra að breska pressan hafi kallað hana " verst innrættu konu landsins " meðan á réttarhaldinu stóð .
Á þessum degi árið 1966 voru Brady og Hindley fundin sek um morð .
Hann um öll þrjú en hún um tvö , á Evans og Downey , og þau dæmd í lífstíðarfangelsi en dauðarefsingin hafði nýlega verið numin úr gildi í Bretlandi á þessum tíma .
Dómaranum þótti parið eiga sér engar málsbætur og lét svo um mælt að illska Bradys væri yfirgengileg og nær útilokað að hann kæmi til með að bæta ráð sitt .
Það þyrfti ekki endilega að eiga við um Hindley , þegar búið væri að losa hana undan áhrifum Bradys .
Málinu var ekki þar með lokið en árið 1987 játuðu Brady og Hindley að hafa einnig myrt Keith Bennett , tólf ára , og Pauline Reed , sextán ára , um svipað leyti .
Í kjölfarið fannst lík Reed á Moor-heiði en jarðneskar leifar Bennetts hafa aldrei fundist .
Myra Hindley barðist af alefli fyrir náðun – kvaðst vera orðin ný og betri kona – fram í rauðan dauðan en hún lést í fangelsi fyrir áratug , sextug að aldri .
Brady hefur á hinn bóginn aldrei sóst eftir lausn .
Enginn núlifandi maður hefur nú verið lengur bak við lás og slá í Bretlandi og hefur Brady ítrekað óskað eftir því að fá að deyja .
Við þeim óskum hafa menn ekki orðið .
orri@mbl.is 