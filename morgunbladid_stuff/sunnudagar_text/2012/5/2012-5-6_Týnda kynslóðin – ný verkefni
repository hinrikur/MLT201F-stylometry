Á síðustu rúmum tveimur áratugum hefur ný kynslóð Íslendinga verið að hasla sér völl í atvinnulífinu og annars staðar , sem sennilega er einhver bezt menntaða kynslóð þessarar fámennu eyþjóðar .
Þetta er fólkið sem fæddist á Viðreisnarárunum og næstu árin á eftir , aldursflokkarnir milli þrítugs og fimmtugs .
Þetta fólk átti þess kost , í ríkara mæli en forverar þess , að sækja sér menntun til annarra landa og útskrifaðist í mörgum tilvikum frá beztu háskólum heims .
Þetta er unga fólkið sem við sáum koma til sögunnar eftir að þjóðarbúið fór að rétta við eftir erfitt tímabil árin 1988 til 1995 og þyrptist svo inn í bankana og dótturfyrirtæki þeirra og hliðarfyrirtæki eftir aldamótin .
Þetta er kynslóðin sem efnaðist meira en nokkur önnur kynslóð Íslendinga á mjög skömmum tíma – en kannski um leið sú sem tapaði mestu , þegar allt hrundi .
Það er áleitin spurning hvað hefur orðið um þetta unga og hámenntaða fólk .
Sennilega hefur það orðið fyrir meira sálrænu áfalli en margir aðrir vegna hrunsins , ekki sízt vegna þess , að velgengnin hafði verið svo mikil á svo skömmum tíma um skeið .
Einhverjir hafa farið til útlanda og koma sennilega aldrei aftur , m.a. vegna þess að þau vilja ekki koma aftur , hafa fengið nógu af hinum neikvæðu hliðum á íslenzku samfélagi , sem hafa birtzt í sinni verstu mynd seinni árin .
Aðrir hafa leitað sér vinnu í öðrum löndum en bíða eftir því að betur fari að ganga hér svo að þau geti snúið aftur .
Og svo er einhver hópur sem er hér heima og hefur leitað árangurslaust eftir vinnu og verkefnum .
Þetta er týnda kynslóðin – fórnarlömb bankakreppunnar .
Fórnarlömbin eru að vísu langtum fleiri en þessi hópur nýtur nokkurrar sérstöðu .
Í mörgum tilvikum var þetta unga fólk þátttakendur í hinni miklu upprisu fjármálageirans á Íslandi og þegar hann hrundi var það ekki bara fjárhagurinn sem hrundi heldur líka sjálfstraustið , trú þessa fólks á eigin getu og hæfileika .
Ég þekki til fólks úr þessum hópi , sem hafði sýnt yfirburðahæfileika og getu fyrir hrun og gæti stjórnað hvað stórfyrirtæki sem er – en fær enga vinnu af því að hún er ekki til .
Í því er fólgin mikil sóun fyrir samfélagið að geta ekki nýtt starfskrafta þess .
Einu sinni fyrir meira en hálfri öld spurði ég mann , sem var að basla í eigin atvinnurekstri og gekk ekki alltof vel hvers vegna hann hefði ekki haldið sig við að vera í föstu , launuðu starfi , sem hann hvarf frá .
Hann horfði á mig og sagði : Þegar ég var á þínum aldri var ekki um annað að ræða en að reyna að bjarga sér sjálfur og byggja eitthvað upp .
Þetta samtal hefur rifjast upp fyrir mér síðustu árin .
Ég skildi það ekki þá en skil það nú .
Á Íslandi áranna undir lok kreppunnar á fjórða áratug 20. aldar og í byrjun stríðsins var engra kosta völ .
Fólk varð að reyna að byggja upp eigin atvinnurekstur til þess að hafa framfæri af .
Það var ekki annarra kosta völ .
Stundum gekk það vel og stundum illa og ekki endilega sök þeirra , sem verr gekk en öðrum .
Pólitískar ákvarðanir skiptu máli .
Innganga Íslands í EFTA í kringum 1970 leiddi t.d. til þess að heilar iðngreinar sem höfðu byggzt upp í skjóli haftanna , skóframleiðsla , skyrtuframleiðsla , önnur fataframleiðsla , svo dæmi séu tekin , áttu sér ekki lengur nokkurn rekstrargrundvöll og þurrkuðust út .
Getur verið að sú " týnda kynslóð " sem hér er gerð að umtalsefni eigi ekki annan kost en að byggja upp sína eigin atvinnustarfsemi ? Kannski finnst þeim , sem hafa vanizt því að starfa í stærri fyrirtækjum það ekki eftirsóknarverður kostur en þá má ekki gleyma því að innanhúspólitíkin í stærri fyrirtækjum er ekki alltaf skemmtileg og stundum beinlínis andstyggileg .
Við sem þjóð þurfum á því að halda að nýtt einkaframtak komi til skjalanna og byggi upp nýja atvinnustarfsemi alveg með sama hætti og við þurftum á því að halda í lok kreppunnar miklu á sínum tíma .
Munurinn nú er sá , að þá var viðfangsefnið að byggja upp í skjóli hafta en líka þrátt fyrir höft á mjög litlum markaði .
Var hægt að fá innflutnings- og gjaldeyrisleyfi fyrir þessu tæki eða hinu ? Nú hefur netið opnað nýjar víddir og um leið nýja og margfalt stærri markaði .
Í því eru fólgin tækifæri fyrir unga fólkið , sem hefur sótt menntun sína út í hinn stóra heim og hefur þess vegna breiðari sýn .
Stundum eru þeir sem lagt hafa út í misheppnaðan atvinnurekstur dæmdir af því og taldir ófærir um að standa fyrir eigin rekstri .
Úti í heimi eru slíkir menn taldir búa yfir ómetanlegri reynslu , sem geti nýtzt þeim við nýja uppyggingu .
Unga fólkið sem starfaði í bönkunum og hliðarfyrirtækjum þeirra varð fyrir miklu áfalli þegar veröld þess hrundi , en hefur líka öðlast dýrmæta reynslu , sem getur nýtzt því og þjóðinni til nýrra uppbyggingar .
Þess vegna eigum við sem samfélag að leitast við að laða þá reynslu fram til starfa í þjóðarinnar þágu .
Það er tímabært að stjórnmálamennirnir snúi sér að því að greiða götu þessa fólks , sem þarf að finna kröftum sínum viðnám við verðug verkefni .
Það er hægt að gera með ýmsu móti , m.a. með því að það sé ekki óheyrilega dýrt að hefja atvinnustarfsemi af einhverju tagi vegna alls kyns opinberra gjalda .
Hér er verkefni fyrir þá , sem hafa byggt þjóðfélagshugmyndir sínar á því , að einkarekstur og frjáls samkeppni hafi þrátt fyrir allt yfirburði yfir önnur rekstrarform .
