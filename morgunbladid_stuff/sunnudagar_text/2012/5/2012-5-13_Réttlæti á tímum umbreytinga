Hvernig á að fullnægja réttlæti í þjóðfélagi , sem gengur í gegnum umbreytingar eftir áföll , hrun , einræði og mannréttindabrot ? Við þessa spurningu glímdu fyrirlesarar í pallborði á þriggja daga ráðstefnu , sem nú stendur yfir á vegum Eddu – öndvegisseturs í Háskóla Íslands .
Ruti Teitel , prófessor við New York Law School , er frá Argentínu og byrjaði að fylgjast með hinni réttarfarslegu glímu við fortíðina í heimalandi sínu , Argentínu , seint á níunda áratugnum .
Hún talaði um þrjú skeið í þessum efnum og byrjaði á Nürnberg-réttarhöldunum þegar forustumenn nasista voru dregnir fyrir dóm eftir heimsstyrjöldina síðari .
Þá hefði árherslan fremur verið á stríð og hernám , en glæpi gegn mannkyni eins og nú .
Annað skeiðið hefði verið í kjölfar kalda stríðsins og þar setti hún í einn hóp ríki Suður-Ameríku , Austur-Evrópu og Afríku vegna þess að þrátt fyrir að margt hefði verið ólíkt með löndum í þessum álfum hefði valdakerfi stórveldanna tveggja verið mótandi afl .
Þegar sá heimur hrundi var ekki um að ræða réttlæti sigurvegaranna eins og í Nürnberg .
Það komi fram í því að fremur sé hugsað um endurreisn , lækningu og skrásetningu en að rétta fyrir glæpi .
Fyrir vikið komi 30 ára gömul mál nú fram að nýju .
Þriðja stigið nefnir hún hnattvætt réttlæti á tímum umbreytinga .
Hætt sé að hugsa um mál af þessum toga sem réttarfarslegar undantekningar og sérstakir dómstólar hverfi ekki úr sögunni eins og Bosnía beri vitni .
Annað dæmi sé Afganistan þar sem átök séu viðvarandi og ekki hægt að tala um réttlæti að þeim loknum .
Þá hafi átt sér stað ákveðin " einkavæðing " þar sem hið borgaralega samfélag leiðir í kröfunni um ábyrgð og þar geta ýmsir aðilar aðrir en stjórnvald , bæði innlendir og alþjóðlegir , átt hlut að máli .
Teitel sagði að í þessum efnum væri yfirleitt talað um togstreituna á milli þess að ná fram friði og réttlæti .
Hún kvaðst telja að sannleikurinn væri þriðja víddin í þessu sambandi .
" Sannleikurinn er ein af dyggðum réttlætisins , " sagði hún .
Þegar aðskilnaðarstefnan var afnumin í Suður-Afríku var stofnuð sannleiksnefnd og þeir sem játuðu glæpi sína fyrir henni fengu uppgefnar sakir .
Lucy Allais , lektor í heimspeki við University of Sussex og University of the Witwatersrand , sagði að með þessari aðferð hefði ætlunin verið að ná fram " uppbyggilegu " réttlæti fremur en því réttlæti , sem fælist í " maklegum málagjöldum " eða endurgjaldi .
Allais rakti galla þess að fara hina uppbyggilegu leið , sem í raun dygði ekki til að staðfesta sekt með réttarfarslegum hætti .
Hún kvaðst hins vegar telja að sannleiksnefndarleiðin hefði með sínum hætti leitt til maklegra málagjalda .
Ef menn hefðu verið dregnir fyrir dóm hefði mörgum fótgönguliðum verið refsað , en forsprakkarnir sloppið .
Í vitnaleiðslunum fyrir sannleiksnefndinni hefði sök manna á borð við P.W .
Botha verið staðfest án þess hann bæri nokkru sinni vitni .
Ef sakaruppgjöf hefði veri skilyrði fyrir því að draga ógnarverkin fram í smáatriðum hefði það verið forsendan fyrir því að fordæma þá og mannúðlegra að leyfa fórnarlömbunum að bera vitni utan fjandsamlegs réttarsalar .
Uppgjör Spánverja við borgarastyrjöldina og valdatíma Francescos Francos hefur verið með allt öðrum hætti .
Gunnþórunn Guðmundsdóttir , lektor í samanburðarbókmenntum við Háskóla Íslands , fjallaði um þögnina , sem ríkti þar til Franco lést , birtingarmynd uppgjörsins við fortíðina í bókmenntum og listum og hvernig nú er verið að afhjúpa glæpi , sem framdir voru fyrir mörgum áratugunum á meðan vitnunum fækkar jafnt og þétt .
Valur Ingimundarson , prófessor í sagnfræði við Háskóla Íslands , sagði að nokkuð væri til í því , sem haldið væri fram að hrunið væri ýkt , enda væri Ísland ekki á umbreytingarskeiði frá einræði til lýðræðis .
Hér hefði þó orðið rof við hrunið og ýmis einkenni slíks umbreytingaskeiðs að finna í tilraunum til að gera upp við fortíðina .
Er aukið lýðræði rétta viðbragðið við kreppu ? EDDA – öndvegissetur við Háskóla Íslands , í samstarfi við Raymond Aron Center for Sociological and Political Studies ( CESPRA ) við Institute of Advanced Studies in the Social Sciences í Paris ( EHESS ) , standa að ráðstefnunni sem ber enska heitið In / Equalities , Democracy , and the Politics of Transition og snýst um lýðræði , samfélagsáföll og pólitísk umbreytingaskeið .
Ráðstefnan fer fram í stofu 132 í Öskju og verður fjallað um pólitíska menningu og hvernig sagan er sögð í pallborði milli 10 og 12 og hvort aukið lýðræði sé rétta viðbragðið við kreppu og áföllum milli 13.15 og 15.15 .
Samanburður sakamála Bernard Manin , prófessor í stjórnmálafræði við Ecole des Hautes Etudes en Sciences Sociales og New York University , fjallaði um tvö tilvik þar sem stjórnmálamenn hefðu verið dregnir fyrir dóm í Evrópu , Landsdómsmálið gegn Geir H. Haarde og réttarhöldin í Frakklandi yfir Laurent Fabius , fyrrverandi forsætisráðherra , og tveimur ráðherrum öðrum 1999 vegna blóðgjafahneykslisins á níunda áratugnum þegar mörg hundruð manns var gefið HIV-smitað blóð .
Fabius var sýknaður af ásökunum um morð af gáleysi , en ráðherrarnir sakfelldir .
Manin ræddi meðal annars um vanda þess að draga opin , pólitísk hugtök eins og vanrækslu inn í sakamál , sem byggðust á nákvæmum skilgreiningum .
