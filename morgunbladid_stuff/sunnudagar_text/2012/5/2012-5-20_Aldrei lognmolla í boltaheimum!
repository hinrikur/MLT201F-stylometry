Skammt er stórra högga á milli í þessum skemmtilega leik , fótboltanum .
Úrslit lágu fyrir um síðustu helgi í Englandi og á Ítalíu , svo dæmi séu tekin , og í kvöld er úrslitaleikur Meistaradeildar Evrópu á dagskrá ; " stærsti " leikur vetrarins í álfunni .
Það er aldrei friður ! Bayern München og Chelsea eigast við á heimavelli þess fyrrnefnda , Allianz Arena , í kvöld .
Einkennileg staða að annað lið úrslitaleiksins skuli vera á heimavelli en þó ekki einsdæmi , og síðast urðu heimamenn að sætta sig við tap .
Liverpool lagði þá AS Roma að velli eftir vítaspyrnukeppni vorið 1984 .
Einn leikmanna meistaranna þá var Kenny Dalglish sem heldur betur var í fréttum í þessari viku .
En nánar um það síðar .
Ómögulegt er að spá um úrslit leiksins í kvöld .
Verða Chelsea-menn afslappaðir því pressan verður öll á Þjóðverjunum ? Fara heimamenn á taugum því allir búast við sigri þeirra ? Svarið við báðum spurningum er líklega nei .
Í fyrsta lagi fara leikmenn þýskra liða ekki á taugum og í öðru lagi vita starfsmenn þess enska að of mikið er í húfi til að vera afslappaðir ! En allt verður lagt í sölurnar , því er hægt að lofa .
Valdaskipti urðu í Manchester á Englandi um síðustu helgi , eins og ég spáði í síðasta pistli .
Þurfti svo sem ekki mikinn spámann til ; og þó , ekki munaði miklu að ég hefði rangt fyrir mér .
Mest spennandi lokaumferð úrvalsdeildarinnar frá upphafi líður íbúum Manchester-borgar ekki úr minni á meðan borgin stendur .
Lið borgarinnar að berjast um meistaratign , City fékk QPR í heimsókn en United lék uppi í Sunderland .
Rauðu djöflarnir í United með pálmann í höndunum þegar flautað var til leiks hjá þeim , en City gerir tvö mörk í uppbótartíma og " rænir " bikarnum ! Ótrúlegt , en satt .
Þessu er eiginlega varla hægt að lýsa , engin orð eru til yfir spennuna .
En staðreyndin er sú að 44 ára bið Manchester City eftir Englandsmeistaratitli lauk ; fullorðið fólk grét hástöfum af gleði .
Hún var ósvikin og stundin var merkileg .
Stjóri United , Sir Alex Ferguson , var mættur á skrifstofun snemma daginn eftir , farinn að undirbúa næsta keppnistímabil .
Hann ætlar sér að velta City af stallinum strax .
Frábært var að sjá Juventus verða Ítalíumeistara á ný , ekki síst " gömlu mennina " Alessandro del Piero , Andrea Pirlo og markvörðinn Gianluigi Buffon .
Fjendurnir í AC Milan töldu Pirlo orðinn of gamlan í fyrra og fengu að kenna á honum í vetur .
Þá var ekki hægt annað en fagna því að Dortmund vann tvöfalt í Þýskalandi , bæði deild og bikar .
Þar er við stjórnvölinn áhugaverðasti ungi þjálfarinn þar í landi , Jürgen Klopp , sem ég held að hafi stýrt Mainz í Keflavík fyrir nokkrum árum í Evrópukeppni .
Hvort sem sú reynsla kom honum að góðum notum eða ekki hafði hann altjent betur í baráttu við risana í Bayern í vetur .
Þá er það mál Liverpool í Englandi .
Það var sannarlega kaldhæðni örlaganna að einmitt sama dag og Kenny Dalglish var rekinn úr starfi aðalþjálfara þar á bæ – þessi mesta goðsögn félagsins frá stofnun þess árið 1892 – skyldi Roy nokkur Hodgson tilkynna fyrsta landsliðshópinn sinn , eftir að hann var ráðinn þjálfari Englands .
Glaðbeittur .
Hann var rekinn frá Liverpool í fyrra þegar Dalglish var ráðinn ...
Því verður ekki á móti mælt að þrátt fyrir mögur ár undanfarna tvö áratugi , er Liverpool eitt merkilegasta félag Evrópu .
Það sýnir þor en um leið mikinn metnað hjá bandarískum eigendum þess að láta kónginn Kenny fara .
En liðið olli miklum vonbrigðum í vetur , spilaði að vísu oft vel en þó ekki eins vel að mínu mati og margir hafa haldið fram .
Og sigur í deildarbikarkeppninni skiptir nýja eigendur engu máli .
Svona félag á að vera í baráttu um Englandsmeistaratitilinn og taka þátt í Meistaradeildinni að þeirra mati .
Svo einfalt er það nú .
Þótt þeir séu efnaðir standa eigendurnir ekki í rekstrinum af góðsemi einni saman ; þeir vilja fá arð af auðlindinni og þá verður drjúgur hluti rekstrarfjárins að koma annars staðar en úr þeirra eigin vasa .
Auðvitað er annar hver frambærilegur þjálfari í Evrópu nefndur til sögunnar .
Nema hvað ? Mætti ég nefna eitt nafn ? Nei , mig grunaði að það yrði ekki vinsælt ...
Gary Neville , besti hægri bakvörður í 20 ára sögu ensku úrvalsdeildarinnar , nú skarpskyggn knattspyrnugreinandi hjá Sky sjónvarpsstöðinni , verður frábær þjálfari síðar meir .
Sannið til .
Hann hefur nýlokið menntun og er vitaskuld ekki nógu sjóaður til að taka við Liverpool .
Var þó á dögunum ráðinn í þjálfarateymi Roy Hodgson hjá Englandi .
Svo er eitt ; Neville er Manchester United holdi klætt .
Vert er þó að nefna , þó ekki sé nema í framhjáhlaupi , að maðurinn sem gerði Man .
Utd .
að stórveldi , Matt Busby , lék aðeins með tveimur félögum á Englandi áður en hann fór að þjálfa United ; fyrst með Manchester City og svo Liverpool ! Aldrei ætti því að segja aldrei ...
