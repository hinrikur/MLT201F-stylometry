Á hól í jarðfalli sunnan Hafnarfjarðar er risin þrívíddarteikning af húsi eftir Hrein Friðfinnsson myndlistarmann .
Stendur það á sama bletti og hús sem hann byggði árið 1974 og var efniviður eins kunnasta verks hans .
Í Hafnarborg verður í dag opnuð sýning á verkum um þrjú skyld hús Hreins .
Einar Falur Ingólfsson efi@mbl.is Sýningin Hús , með nýjum og eldri verkum eftir Hrein Friðfinnsson myndlistarmann , verður opnuð í Sverrissal Hafnarborgar í dag .
Á sýningunni eru ljósmyndaverkin House Project , Annað hús og Þriðja hús .
Það fyrstnefnda er frá árinu 1974 og er eitt kunnasta verk Hreins en það síðasta er nýtt og sýnt í fyrsta skipti .
Öll verkin eru nátengd , hverfast um lítið hús sem fyrst var reist á hól í jarðfalli í hrauninu skammt frá Hafnafirði .
Fyrsta verkið vann Hreinn innblásinn af frásögn Þórbergs Þórðarsonar í bókinni Íslenskum aðli af Sólon Guðmundssyni á Ísafirði .
Húsið var byggt á röngunni , veggfóðrið sneri út , og innihélt húsið þannig allan heiminn .
Hreinn vann síðan aðra útgáfu af húsinu sem var reist í skúlptúrgarði í Frakklandi árið 2008 .
Það hús er speglun fyrsta hússins þannig að ytra byrðið sneri að veröldinni en inni var veröldin sjálf í líki svífandi loftsteins sem er fulltrúi alheimsins og á honum situr líkan úr vír af fyrsta húsinu .
Síðsumars í fyrra var þriðja húsinu síðan komið fyrir á sama stað og fyrsta húsið stóð , í hrauninu .
Það er stækkuð útgáfa vírmódelsins innan úr húsinu í Frakklandi , einskonar þrívíð teikning af húsinu úr stáli .
Húsin eru spegilmyndir hvert annars og fela í sér alla veröldina um leið og þau loka hana úti .
" Þetta er orðin svolítil epík , " segir Hreinn Friðfinnsson um langa sögu þessara tengdu verka , sem spannar nú nær fjóra áratugi .
Hreinn er á heimili sínu í Amsterdam , þar sem hann vinnur að list sinni en um þessar mundir tekur hann meðal annars þátt í samsýningum virtra listamanna í Brasilíu og Brussel , auk þess sem sýning með verkum hans úr eigu Péturs Arasonar stendur yfir í Arion banka við Borgartún .
Hreinn segir að fyrsta húsið hafi átt að hýsa heiminn allan og þar með hafi verkinu verið lokið .
" Engu að síður skaut því einstaka sinnum upp í hugann og að sjálfsögðu var möguleiki á að hvolfa því við , en hvers vegna ? Til hvers ? Það var aldrei nægilega rík ástæða til að gera það , " segir hann .
Skotið á fyrsta húsið En svo var Hreini boðið að halda yfirlitssýningu í samtímalistamiðstöðinni Domaine de Kerguéhennec á Bretagne-skaga í Frakklandi .
Þar er víðáttumikill skúlptúrgarður með verkum eftir marga kunna listamenn , þar á meðal Richard Long og Marinu Abramovic .
Hreini var einnig boðið að setja upp verk í garðinum og þá kom hann með hugmyndina að Öðru húsi .
" Það er þetta fyrsta hús viðsnúið og komið með heiminn inn í sig , " segir hann og líkir því við fisk sem hefur synt um heimshöfin með kjaftinn opinn og gleypt allt mögulegt og þar á meðal sína eigin sögu .
Inni í þessu húsi sem reis á Bretagne-skaga eru auk loftsteinsins og vírútgáfunnar af fyrsta húsinu nokkrar ljósmyndir sem sýna það í hrauninu .
" Húsið var búið að vera úthverft en varð þarna innhverft , og þá mátti það í raun og veru fara heim .
Það þurfti ekki lengur skilrúmin heldur gat farið heim á hólinn sinn sem þrívíddarteikning , " segir Hreinn og þannig reis húsið á gamla hólnum í fyrrasumar .
Voru leifar fyrsta hússins fjarlægðar til að koma því fyrir .
" Gamla húsið hafði staðið lengur en nokkur bjóst við.Ég heimsótti það bara einu sinni , einhverntímann eftir 2000 , en það gaf sig ekki fyrr en settur var þarna upp skotskáli fyrir skyttur sem höfðu byssuleyfi og þær skutu á allt , kvikt og kyrrt .
Mestu spjöllin á húsinu voru því ekki eftir unglinga heldur voru unnin af rígfullorðnum mönnum á fínum jeppum .
Húsið var orðið óhrjálegt síðast þegar ég sá það .
" Ekkert úti eða inni lengur Þegar Hreinn er spurður út í staðarvalið fyrir upphaflega húsið , segir hann að hugmyndina að verkinu hafi hann fengið árið 1973 og árið eftir hélt hann til Íslands að framkvæma það .
" Á þessum árum átti maður ekki pening fyrir nokkrum sköpuðum hlut og ég þurfti að slá lán því þetta kostaði svolítið , " segir Hreinn sem fékk gamlan kunninga , sem var smiður , til að aðstoða sig .
" Hann hjálpaði mér að rissa húsið upp og meta hvað þyrfti af efni og svo þurfti að finna stað sem væri utan alfaraleiðar en heldur ekki mjög langt í burtu .
Mér fannst skilyrði að ekki væru önnur mannvirki sjáanleg nærri .
Við ókum út á Reykjanes , beygðum inn einhvern afleggjara og gengum út í hraun .
Allt í einu stóðum við á barminum á þessu jarðfalli sem er sérkennilegt og flott , með þennan hól á botninum .
Við litum hvor á annan og vissum að við höfðum rambað á staðinn .
" Og húsið var reist á staðnum .
" Stærðin miðaðist við það að nægilegt rými væri fyrir einn mann ; fyrir rúm , borð og stól og að hægt væri að standa uppréttur í miðju húsinu .
" Þriðja húsinu líkir Hreinn við þriðja kafla í sögu .
" Nú er ekkert úti eða inni lengur .
Það er hægt að sjá gegnum húsið og ganga gegnum það , í eðli sínu er það meira spurningarmerki en hin fyrri .
Þetta hús gefur ekki út neina yfirlýsingu .
Nú getur vel verið að þessari sögu sé að ljúka .
Ég veit ekki hver verður framtíð þessa húss , þó það sé úr varanlegu efni kemur það til með að veðrast og ryðga hægt og rólega og mun þá renna saman við umhverfið .
Ég hugsa að það verði síðan matsatriði hvort sögunni eigi að ljúka á því að ekkert hús standi eftir á hólnum , það má alveg hverfa á braut , en þá ætti hóllinn að standa eftir friðaður , " segir Hreinn .
Hvað sem verður um húsið að lokum þá eru verkin sjálf ljósmyndirnar sem sjá má í Hafnarborg og jafnframt kemur út myndarleg bók með þeim sem Crymogea gefur út í samstarfi við Hafnarborg .
