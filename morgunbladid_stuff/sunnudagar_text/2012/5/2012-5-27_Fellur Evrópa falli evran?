Sendiherra Þýskalands á Íslandi birti bréf í Morgunblaðinu í vikunni .
Tilefnið var forystugrein blaðsins þar sem fjallað hafði verið um framgöngu sendiherra Evrópusambandsins hér á landi í tilefni af aðildarbrölti ríkisstjórnarinnar í andstöðu við þjóðina .
Nokkur atriði í bréfi sendiherrans voru sérlega eftirtektarverð og eins viðbrögð nokkurra skriffinna hér heima við því .
Hvers vegna taldi sendiherra Þýskalands sig knúinn til að taka svari sendiherra ESB á Íslandi með þeim hætti sem hann gerði ? Væri ekki eðlilegast að sá sendiherra gerði það sjálfur .
Er það ekki meginregla í samskiptum þjóða að sendiherrar gistiríkis gæti þess sérstaklega að ganga ekki gegn sjónarmiðum mikils meirihluta þjóðar þess ? Er nokkuð dæmi til um að íslenskur sendiherra erlendis hafi gengið óvarlega fram í slíkum efnum í Evrópu eða annars staðar ? Er það virkilega svo að sendiherrann líti ekki svo á að það sé fyrst og síðast innanríkismál íslenskrar þjóðar hvort hún sækir um aðild að sambandi eins og ESB og kynni sér á eigin spýtur hvað í aðild felst ? Sendiherrann segir að umsóknin að ESB sé utanríkismál en ekki innanríkismál á Íslandi .
Utanríkisstefna og rekstur utanríkismála eru , þrátt fyrir nafnið , innanríkismál sérhverrar þjóðar .
Rekstur sameiginlegra stofnana samkvæmt undirrituðum samningum er allt annað mál .
Það , að embættismenn í Brussel taki þátt í viðræðum vegna umsóknar ríkisstjórnar Íslands um aðild að ESB , veitir þeim ekki rétt til íhlutunar og áróðursstarfsemi á Íslandi og til að gera tilraun til að hafa áhrif á skoðanamyndun í landinu .
Því fer fjarri .
Slíkt er beinlínis bannað , eins og bent hefur verið á .
Er ríkisstjórninni , sem stofnar til aðildarviðræðna , ekki treyst til að standa fyrir kynningu á því máli fyrir eigin þjóð og af eigin afli ? Verður ekki í þessu sérstaka tilviki að hafa í huga að íslenska ríkisstjórnin hefur fullyrt ( til heimabrúks ? ) að ekki sé um eiginlegar aðildarviðræður að ræða .
Hún hefur hvað eftir annað fullyrt að aðeins fari fram eins konar könnunarviðræður – kíkja í pakkann viðræður – eins og hún hefur kallað fyrirbærið .
Þess vegna geti ríkisstjórnarflokkur , sem segist enn vera alfarið á móti því að Ísland gangi í ESB , staðið að og staðið fyrir aðildarviðræðum ! Jú , þetta hljómar vissulega út í hött og er það sjálfsagt , en þetta er þó frumforsenda hinnar íslensku umsóknar af hálfu sjálfrar ríkisstjórnar landsins .
Vissi þýski sendiherrann þetta ekki ? Og ef hann vissi það hefur hann upplýst yfirboðara sína í Berlín um þessa einkennilegu stöðu ? Hvaða leyfi hefur Evrópusambandið til að hefja einhliða áróður fyrir aðild innan landamæra Íslands á meðan á slíkum viðræðum stendur , viðræðum sem háðar eru slíkum fyrirvörum ? Var fengið sérstakt leyfi fyrir áróðursherferðinni hjá íslensku ríkisstjórninni og undanþága frá alþjóðlegum reglum um starfsemi erlendra sendiráða ? Ætti ekki ESB einkum að verja sínum fjármunum til að kynna fyrir 27 aðildarríkjum sínum eftir hverju þetta nýja hugsanlega aðildarríki er að slægjast með hinni einkennilegu umsókn sinni og hver sé fengurinn að því fyrir sambandið að fá slíkt ríki inn fyrir sín vébönd ? Er það virkilega svo að sendiherra Þýskalands sjái ekki á hve hættulega braut sendiherra ESB er kominn og skynjaði hann ekki þann hroka sem ekki var frítt við lesa mætti út úr bréfi hans sjálfs gagnvart Íslendingum ? Að hinu leytinu var athyglisvert hve samfylkingarfólk fagnaði einmitt þeim þætti í bréfi sendiherrans á sinni helstu stuðningssíðu , Eyjunni .
Það var einkar dapurlegt að sjá , en þarf ekki að koma á óvart .
Þýskaland í kastljósi evruvandans Það er auðvitað sérstakt fagnaðarefni hve Þýskalandi hefur vegnað vel á síðustu áratugum , og hversu fljótt það reis upp úr rústum Síðari heimsstyrjaldarinnar .
Dugnaði og útsjónarsemi þessarar þjóðar er viðbrugðið og gætu margar þjóðir aðrar , bæði nær og fjær , tekið margt í fari hennar sér til fyrirmyndar .
Vestur-Þýskaland var orðið öflugt ríki löngu fyrir fall Berlínarmúrsins og þátttakandi í margvíslegu alþjóðlegu samstarfi , m.a. innan Nató , bandalagsins sem tryggði frið í þessum heimshluta frá stofnun sinni .
Eftir hrun Sovétríkjanna og langþráða sameiningu Þýskalands er landið orðið algjört forysturíki á meginlandi Evrópu .
Og landið hefur hingað til farið vel með þá forystu .
Þeir , sem töldu að Evrópusambandið væri nauðsynlegt fyrirbæri til að halda Þýskalandi í skefjum , eins og það var stundum orðað , með beinni og óbeinni skírskotun til sögunnar , hefur ekki endilega orðið að ósk sinni .
Þýskaland ræður því sem það vill innan ESB , miklu eitt og öllu ef sambandið við yfirvöld í París er upp á það besta , eins og það hefur löngum verið síðustu árin .
Hin sífellda vísun til sögunnar er heldur ekki endilega sanngjörn .
Enda geymir sagan sú sitthvað um framgöngu annarra ríkja sem þeim er ekki öllum til mikils sóma .
Þýskaland er í dag öflugt opið lýðræðisríki , sem hefur friðsamlega sambúð við aðrar þjóðir efst á sinni dagskrá .
En engu að síður eru tengslin við fortíðina mikið rædd í Þýskalandi sjálfu .
Það er ekki nema eðlilegt .
Bók Sarrazins Hinn frægi þýski jafnaðarmaður , Thilo Sarrazin , hefur upp á síðkastið iðulega komið nokkru róti á hugi landa sinna með skrifum sínum í blöð og í bækur .
Nú síðast gaf hann út bók sem hefur yfirskriftina " Evrópa þarf ekki á evrunni að halda " .
Bókin hefur hlotið mikla athygli , en er jafnframt mjög umdeild .
Umfjöllunarefnið og efnistökin falla vissulega mjög að helsta umræðuefni þessarar tíðar í álfunni , þótt það sé einkum út frá þýsku sjónarhorni .
Því , eins og bent hefur verið á , er þegar búið að setja hærri fjárhæðir til hliðar til að bjarga evrunni en varið var til endurreisnar Evrópu eftir heimsstyrjaldirnar miklu ! Þegar um slík mál er fjallað vekja skrif Sarrazin meiri athygli en ella þar sem höfundurinn var áður einn af stjórnendum Þýska seðlabankans og kemur að auki úr röðun stjórnarandstæðinga .
Flokksbræður hans í þýska krataflokknum hafa þó flestir verið fjarri því að taka undir sjónarmið hans síðustu árin .
En Sarrazin heldur því fram að þýsk stjórnvöld hafi gengið óeðlilega langt í að reyna að draga óreiðuríki evrusvæðisins til lands .
Forystumenn í Berlín hafi gert miklu meira en skyldur Þýskalands gátu réttlætt .
Fyrir því séu ekki heldur nokkrar efnahagslegar forsendur .
Ástæðurnar séu aðrar .
Þýsk stjórnvöld hafi lengi verið haldin af sektarkennd vegna heimsstyrjaldarinnar síðari og framgöngu nasista , gyðingaofsókna og gyðingamorða , sem stefndu að útrýmingu gyðinga sem þjóðar .
Þess vegna láti stjórnvöldin endalaust undan óbilgjörnum kröfum um óréttlætanleg útgjöld .
Þessum sjónarmiðum hefur mjög verið mótmælt af talsmönnum stjórnvalda eða algjörlega vísað á bug .
Og fleiri en þau hafa tekið í sama streng .
Heiti hinnar umdeildu bókar gengur þvert á þekktar upphrópanir Merkel kanslara og Sarkozy , fyrrverandi forseta Frakklands .
Í upphafi vandræða evrunnar sögðu þau hvað eftir annað : " Falli evran , fellur Evrópa .
" Þessir slagorð voru aldrei undirbyggð með neinu sem vit var í .
Í fyrsta lagi er Evrópa ekki á förum og tilvera hennar er ekki tengd hinni 11 ára gömlu evru órjúfanlegum böndum .
Hafi leiðtogarnir átt við sambandið sitt , þegar þeir töluðu um Evrópu í þessum upphrópunum , til að efla öðrum leiðtogum afl til að fórna hagsmunum ríkja sinna fyrir myntina , eru þeir ekki hinir fyrstu sem rugla þessu tvennu saman .
En svo leiðigjarnt sem það óvitatal er , verður að auki að benda á að 10 ríki ESB eru ekki í myntsamstarfinu og geta ekki hugsað sér að ganga í það , eins og sífellt kemur betur í ljós þessi misserin .
En þau eru samt enn í ESB , þótt almenningi í þessum löndum þyki sífellt minna til sambandsins koma .
Og síðast þegar litið var á landakortið voru þessi ríki enn þá í Evrópu , sem og þau ríki álfunnar sem kjósa að standa utan ESB .
Eitt þeirra er Ísland , þótt hin illa þokkaða ríkisstjórn landsins vilji ekki viðurkenna það og nokkrir þeir þingmenn , sem allir sjá að hrökklast senn af þingi , leggi þeim lið við að skjökta áfram í sínum skrípaleiðangri .
