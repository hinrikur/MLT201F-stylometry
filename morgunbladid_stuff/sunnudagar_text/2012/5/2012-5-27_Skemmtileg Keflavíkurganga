Sú var tíð að herstöðvaandstæðingum sem svall móður þótti sjálfsagt að undirstrika andstöðu við veru erlends herliðs hér á landi með Keflavíkurgöngu .
Á viðsjárverðum tímum töldu ýmsir veru Varnarliðsins hér bráðnauðsynlega sakir þess að valda þyrfti Ísland sem mikilvægan reit í refskák kalda stríðsins .
Tryggja þyrfti lágmarksvarnir gegn óvinum í austri .
Öndvert sjónarmið , einkum af vinstri væng stjórnmálanna , var að slíkt yki ógn og að Íslandi gæti orðið skotmark .
Annar vinkill á hermálinu var svo sá að vera hersins skapaði mikil umsvif t.d. á Suðurnesjum og nærri lét á tímabili að umsvif hersins væru um það bil tíund hráefnis í þjóðarkökuna .
Ýmsir studdu hersetuna , að ætla má sakir beinharðra hagsmuna .
Aðrir voru hins vegar henni mótfallnir og báru við þjóðernissjónarmiðum .
Goðgá væri að Íslendingar sem fullvalda þjóð hýstu herlið .
Friðarganga 83 var yfirskrift Keflavíkurgöngu í ágúst 1983 .
Lagt var upp frá aðalhliði Keflavíkurflugvallar snemma morguns og svo arkað inn til Reykjavíkur .
Skref fyrir skref .
Komið var langt fram á kvöld þegar fundarmenn náðu í áfangastað – það er við Miðbæjarskólann í Reykjavík þar sem endað var með útifundi , þar sem meðal frummælenda voru Ragnar Arnalds , Bergþóra Gísladóttir , Árni Björnsson þjóðháttafræðingur og sr. Rögnvaldur Finnbogason sóknarprestur á Staðarstað á Snæfellsnesi .
" Gangan stendur öllum opin sem undir meginmarkmið hennar geta tekið , en í fréttatilkynningu Samtaka herstöðvaandstæðinga segir , að henni sé fyrst og fremst stefnt gegn þeirri helstefnu sem felst í vígbúnaðarkapphlaupi stórveldanna og þeirri ógn sem mannkyni stafar af kjarnorkuvopnum , " sagði í Morgunblaðinu .
Fyrsta Keflavíkurgangan var gengin árið 1960 og eftir það gjarnan á tveggja til þriggja ára fresti .
Samanlagt urðu göngurnar ellefu talsins en síðast var arkað frá Keflavíkurflugvelli inn til Reykjavíkur árið 1991 .
Þá var veröldin líka orðin með talsvert öðrum svip en þegar fólk arkaði Reykjanesbrautina fyrst í friðarskyni .
Og hvernig var svo umræðan .
Í júní 1987 sagði Árni Bergmann í " Þjóðviljanum : " Enn er það að ekki er manninum hollt að hann loki sig inni einn með sínar skoðanir , sín viðhorf til mála sem miklu varða .
Það er honum siðferðileg nauðsyn að eiga samleið með samherjum , og hvaða form er í rauninni skemmtilegra en Keflavíkurganga ? Sem er um leið samstöðuganga með svo ótal mörgum í nálægum og fjarlægum löndum sem ekki sætta sig við það , að þau séu dæmd til óvirkrar og eymdarlegrar biðstöðu í skugga kjarnorkusveppsins .
Gangan er m.a. yfirlýsing um að þetta fólk eigi sér rödd og rétt , sannfæringu og draum , sem við munum ekki gefa ráðamönnum risaríkja næði eða leyfi til að banda frá sér í valdhroka .
" Sigurður Bogi Sævarsson sbs@mbl.is 