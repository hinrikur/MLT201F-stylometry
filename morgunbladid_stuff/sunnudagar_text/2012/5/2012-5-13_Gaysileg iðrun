Samkynhneigð kom í vikunni eins og stormsveipur inn í baráttuna fyrir forsetakosningarnar í Bandaríkjunum síðar á þessu ári eftir að Barack Obama forseti gerði heyrinkunnugt að hann hefði skipt um skoðun og væri nú hlynntur hjónavígslum fólks af sama kyni .
Frjálslyndu öflin vestra hafa fagnað þessari stefnubreytingu forsetans á meðan þau íhaldssömu hafa lýst undrun sinni og andúð á henni .
Væntanlegur mótframbjóðandi Obamas , repúblikaninn Mitt Romney , ítrekaði í kjölfarið kunna afstöðu sína þess efnis að hjónaband eigi aðeins að vera milli karls og konu .
Sumum stjórnmálaskýrendum vestra þykir Obama taka áhættu með þessu útspili sínu en aðrir gera ekki ráð fyrir að það skipti nokkru máli í kosningunum , þeir sem séu andvígir hjónavígslu samkynhneigðra myndu hvort eð er aldrei kjósa Obama .
Sem kunnugt er hafa ýmsir íhaldssamir trúarhópar í Bandaríkjunum lítið sem ekkert umburðarlyndi gagnvart samkynhneigðum og fyrir vikið vakti það óskipta athygli þegar Romney skipaði yfirlýstan homma , Richard Grenell , sem talsmann sinn í utanríkismálum í liðnum mánuði .
Téðir hópar létu í framhaldinu frambjóðandann hafa það óþvegið og sá Grenell sæng sína upp reidda – sagði upp .
Obama var ekki fyrr búinn að kynna hina nýju afstöðu sína til hjónabanda samkynhneigðra en dagblaðið Washington Post birti frétt þess efnis að Romney hefði svívirt skólafélaga sinn , sem talið er að hafi verið samkynhneigður , þegar hann var unglingur í miðskóla .
Ef marka má frétt blaðsins átti atvikið sér stað árið 1965 .
Nýr nemandi í Cranbrook-miðskólanum í Michigan , John Lauber að nafni , mun , að sögn skólafélaga , hafa farið í taugarnar á Romney fyrir þær sakir að hann var með litað ljóst hár sem náði niður í augu .
" Hann getur ekki litið svona út .
Það gengur ekki upp .
Lítið bara á hann , " á Romney að hafa sagt við vini sína .
Fáeinum dögum síðar segja heimildarmenn blaðsins Romney hafa farið fyrir hópi ungmenna sem veittist að Lauber .
Nokkrir úr hópnum munu hafa haldið honum niðri meðan Romney klippti hið " óþolandi " hár piltsins með skærum .
Heimildarmenn Washington Post eru fimm , þar af fjórir undir nafni , og voru þeir allir í félagahópi Romneys .
" Þetta gerðist allt mjög hratt og hefur angrað mig allar götur síðan , " hefur blaðið eftir einum þeirra , Thomas Buford , saksóknara á eftirlaunum .
" Þetta var með afbrigðum heimskulegur gjörningur .
" Demókratar notuðu frétt blaðsins að vonum til að kalla Romney " illkvittinn " en repúblikanar hafa komið honum til varnar og sakað demókrata um að gera úlfalda úr mýflugu .
Sjálfur kvaðst Romney í útvarpsviðtali á fimmtudag ekki muna eftir téðu atviki .
" Ég var mjög hrekkjóttur í miðskóla og gerði margt kjánalegt .
Það eru 48 ár síðan þetta á að hafa gerst og satt best að segja man ég ekki eftir þessu .
En hafi ég móðgað einhvern með orðum mínum á þessum tíma biðst ég innilega afsökunar , " sagði Romney og bætti við að samkynhneigð hefði aldrei borið á góma þegar nemendur voru hrekktir á þessum tíma enda hefðu flestir þeirra ekki komið út úr skápnum fyrr en síðar .
Sjálfur er John Lauber ekki til frásagnar , hann lést árið 2004 .
Brjóstgóð manneskja Ed Gillespie , talsmaður Mitts Romneys , er meðal þeirra sem lýst hafa furðu sinni á frétt Washington Post .
Flestir hafi gert axarsköft á yngri árum sem þeir iðrist .
Hann ítrekar þó að Romney muni ekki eftir umræddu atviki og kjarni málsins sé sá að allir sem þekki Romney viti að hann sé umhyggjusöm og brjóstgóð manneskja .
" Um það ber ferill hans vitni .
" Vatnaskil í baráttunni Samkynhneigðir í Bandaríkjunum og miklu víðar hafa að vonum fagnað yfirlýsingu Baracks Obamas þess efnis að hann sé fylgjandi hjónavígslu para af sama kyni .
Hefur verið talað um vatnaskil í því sambandi , herslumuninn í baráttu samkynhneigðra fyrir fullum mannréttindum .
" Mörg okkar munu alla tíð muna hvar við vorum stödd , þegar við sáum eða heyrðum fyrstu fréttirnar af því sem Obama forseti hafði gert lýðum ljóst í viðtalinu við ABC-sjónvarpsstöðina , " segir blaðamaðurinn David Usborne í pistli í breska dagblaðinu The Independent á föstudag .
Usborne , sem sjálfur er samkynhneigður , hefur lengi beðið eftir því að maður á borð við Bandaríkjaforseta tæki af skarið í þessum efnum .
Hann býr í New York og kveðst sárasjaldan verða fyrir áreiti vegna kynhneigðar sinnar , samt hafi hann lengi fundið fyrir því að hjónavígsla para af sama kyni sé mörgum þyrnir í augum .
" Ég hef ekkert á móti samkynhneigðum , á meira að segja samkynhneigða vini en mér finnst bara að þið eigið ekki að giftast , " er oftar en ekki viðkvæðið .
Í þrjátíu ríkjum Bandaríkjanna eru hjónavígslur samkynhneigðra enn bannaðar með lögum .
Þessu þarf að breyta , segir Usborne , og furðar sig á því að heitustu andstæðingar þessara sjálfsögðu mannréttinda skýli sér á bak við kristni og vilji almennt ekki að hið opinbera sé að skipta sér af lífi borgaranna .
" Hér er eitthvað sem gengur ekki upp .
" Innlegg Obamas er að dómi Usbornes níðþungt lóð á vogarskálarnar .
" Orð Obamas þýða ekki að lögum verði breytt einn , tveir og þrír en umræðan verður aldrei söm aftur .
Kærar þakkir .
" 