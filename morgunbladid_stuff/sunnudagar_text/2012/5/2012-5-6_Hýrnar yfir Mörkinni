Unnið er nú að því að tengja saman Mörk hjúkrunarheimili og þrjár íbúðabyggingar á Suðurlandsbraut 58-62 , sem eru í eigu Grundar , dvalar- og hjúkrunarheimilis .
Markmiðið er að veita íbúum aukna þjónustu – í báðar áttir – en Grund ber líka ábyrgð á rekstri hjúkrunarheimilisins .
Orri Páll Ormarsson orri@mbl.is Sú var tíðin að einn maður bjó í íbúðabyggingunum þremur á Suðurlandsbraut 58 til 62 sem ætlaðar eru eldra fólki – og fékk ekki að hafa hundinn sinn vegna húsreglna .
Nú er öldin önnur , flutt er inn í 75 íbúðir af 78 , aðeins þrjár af þeim stærstu eru lausar , og myndast hefur biðlisti eftir smærri íbúðunum .
Og hundar og önnur gæludýr sjást víða .
Einkahlutafélag í 100% eigu Grundar , Grund Mörkin ehf. , keypti byggingarnar , sem þá stóðu auðar , auk lóðar númer 64 af Landsbanka Íslands í janúar 2010 .
Á sama tíma bauð ríkið rekstur Markar hjúkrunarheimilis , Suðurlandsbraut 66 , út .
Grund bauð í og gerði sex ára samning með möguleika á framlengingu til annarra sex ára .
Grund ber alla ábyrgð á rekstrinum og er sama stjórn í Mörk hjúkrunarheimili og á Grund .
Gísli Páll Pálsson , forstjóri Markar hjúkrunarheimilis og Grundar Markarinnar ehf. , segir Grund um tíma hafa leitað að verkefnum til að bæta sér upp fækkun rýma við Hringbraut .
Árið 1970 voru þessi rými 380 en eru tæplega 200 í dag .
" Sem betur fer , segjum við .
Það var mjög þröngt á Grund meðan rýmin voru 380 og aðstaða fyrir vikið öll miklu betri í dag , " segir Gísli Páll .
Grund hefur þekkingu til að sinna mun fleira fólki og segir Gísli Páll sex til átta verkefni hafa verið skoðuð á undanförnum áratug .
Þegar Landsbanki Íslands setti íbúðirnar við Suðurlandsbraut á sölu sumarið 2009 fóru hjólin hins vegar að snúast fyrir alvöru .
" Við fengum Capacent Glacier til liðs við okkur og gerðum áætlun í samstarfi við Sigurð Harðarson ráðgjafa .
Þetta er langstærsta einstaka verkefni sem Grund hefur ráðist í og við renndum í raun blint í sjóinn .
Vissulega vorum við bjartsýn á að eftirspurn væri eftir íbúðum af þessu tagi en það var engin leið að vera viss um það .
Ég svaf ekki alltaf vel fyrstu mánuðina eftir að gengið var frá kaupunum , " viðurkennir Gísli Páll .
Síðustu mánuðir mjög góðir Fyrstu helgina sem opið hús var í Mörkinni komu á bilinu ellefu til tólf hundruð manns að skoða og eftir það fóru 30% íbúðanna .
" Það var strax mjög góð vísbending um að þetta myndi ganga .
Eftir það hægðist að vísu aðeins á skráningum en síðustu mánuðir hafa verið mjög góðir og nú eru aðeins þrjár íbúðir af 78 eftir , allar af stærstu gerðinni .
Ég geri fastlega ráð fyrir því að þær verði farnar fyrir næstu áramót , " segir Gísli Páll og bætir við að nú þegar sé kominn biðlisti eftir smærri íbúðunum .
Íbúðirnar eru á bilinu 80 til 140 fermetrar og þarf fólk að hafa náð sextíu ára aldri til að geta búið þar .
30% eru greidd sem íbúðarréttargjald og svo húsaleiga .
Hún er á bilinu 115 þúsund til 205 þúsund krónur á mánuði eftir stærð íbúðanna .
Íbúðarréttargaldið er endurgreitt við brottför að frádregnum 2% afskriftum á ári en verðbætt miðað við byggingarvísitölu .
Lækkuðu verðið um 30% Gísli Páll segir Grund hafa lækkað verðið á íbúðunum um 30% .
" Nauðsynlegt var að gera það .
Verðið var einfaldlega of hátt áður .
Ég heyri ekki annað á fólki en að verðið sem við bjóðum í dag sé sanngjarnt .
" Grund skuldbatt sig til að koma upp rampi fyrir slökkvibifreiðar framan við byggingarnar þrjár en Gísli Páll segir að auki snemma hafa komið fram hugmyndir þess efnis að byggja tengibyggingu milli bílakjallara og hjúkrunarheimilisins til að bæta þjónustuna við íbúðirnar .
Framkvæmdir við tengibygginguna eru nú í fullum gangi og áformað að taka hana í notkun í ágúst næstkomandi .
Meðal þjónustu sem íbúar í Grund Mörkinni hafa aðgang að á hjúkrunarheimilinu eru hjúkrun , öldrunarlæknir , matur í matsal eða sendur heim , þrif , öryggishnappur , sjúkraþjálfun , félagsstarf , harmonikkuböll , gönguklúbbur , spilaklúbbur , bókmenntaklúbbur og fleira .
Einnig standa yfir framkvæmdir við sundlaug , heita potta , gufubað , líkamsrækt , tómstundaherbergi , skrifstofur og fundarherbergi undir rampinum og púttvöll á lóðinni númer 64 sem einnig verður ætluð heimilismönnum hjúkrunarheimilisins .
Þjónusta og afþreying mun með öðrum orðum ná í báðar áttir .
Að sögn Gísla Páls mun þeim framkvæmdum ljúka vorið 2013 .
" Okkar viðhorf er að vera eins þjónustulundaðir og hægt er og að bregðast við á fjölskylduvænan hátt .
Við höfum til dæmis keypt þvottavélar og þurrkara fyrir íbúðirnar og bjóðum upp á persónulega þjónustu ef þarf , svo sem að skipta um ljósaperur fyrir fólk .
Hið fornkveðna á mjög vel við í þessu tilliti : Sælla er að gefa en þiggja ! " Fleiri samverustundir Hann segir um það bil helming íbúa í Grund Mörkinni nýta sér mat og aðra þjónustu á hjúkrunarheimilinu og það muni án efa aukast þegar tengibyggingin verður komin í gagnið .
" Gaman er að verða vitni að því þegar amma og afi koma með barnabörnin í hádegismat og á eftir leika börnin sér í leikhorninum fyrir framan matsalinn .
" Þá má geta þess að fáeinir íbúar þeim megin eiga maka á hjúkrunarheimilinu .
Gísli Páll segir það koma sér afar vel og bjóða upp á fleiri samverustundir en ella .
Hann tekur þó fram að íbúar á Grund Mörkinni hafi engan forgang umfram aðra inn á hjúkrunarheimilið óski þeir þess .
Gísli Páll er að vonum mjög ánægður með þróun verkefnisins og að lifnað hafi yfir Mörkinni sem raun ber vitni .
" Við tókum áhættu án þess þó að veðsetja nein hús Grundar .
Fjárhagslega hefur verkefnið gengið mjög vel fram að þessu og við eigum til að mynda fyrir framkvæmdunum sem við stöndum í núna .
Allt er þetta þó áfram háð eftirspurn og áhuga fólks og við erum sannfærð um að við séum að styrkja Mörkina með þessum framkvæmdum og gera hana að ennþá áhugaverðari kosti til framtíðar .
" Sterkar taugar til Grundar Gísli Páll Pálsson starfaði um tveggja áratuga skeið við hjúkrunarheimilið Ás í Hveragerði en réði sig til Markarinnar í ársbyrjun 2010 .
Hann hefur sterkar taugar til Grundar en langafi hans , Sigurbjörn Ástvaldur Gíslason , var einn stofnenda dvalar- og hjúkrunarheimilisins á Hringbraut fyrir réttum níutíu árum .
Þá var afi hans , Gísli Sigurbjörnsson , forstjóri Grundar í sex áratugi , frá 1934 til 1994 , og nú ræður móðir hans , Guðrún Birna Gísladóttir , þar húsum .
" Ég ætlaði aldrei í hjúkrunarheimilabransann , " segir Gísli Páll sposkur á svip , " en lét plata mig til að taka við Ási á sínum tíma .
Ég fann mig fljótt mjög vel í því starfi og tók þátt í mikilli uppbyggingu í Hveragerði .
Það var góður tími .
Sama hefur verið uppi á teningnum hér , það hefur verið mjög gaman að taka þátt í þessu stóra verkefni hér í Mörkinni .
" 