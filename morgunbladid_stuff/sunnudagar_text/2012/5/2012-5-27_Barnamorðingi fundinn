Fyrir réttum 33 árum , 25. maí 1979 , fékk sex ára gamall drengur , Etan Patz , leyfi foreldra sinna til að fara í fyrsta skipti einn síns liðs stuttan spöl út á stoppistöð í New York til að taka skólabílinn .
Ekkert hefur til hans spurst síðan .
Um er að ræða eitt frægasta óleysta sakamálið í sögu borgarinnar en þau merku tíðindi urðu í vikunni að 51 árs gamall maður , Pedro Hernandez , var tekinn höndum , grunaður um að hafa orðið drengnum að bana .
Að sögn lögreglu hefur hann játað verknaðinn .
Á Hernandez að hafa viðurkennt að hafa lokkað Patz inn í kjörbúð í grenndinni með þeim orðum að hann ætlaði að gefa honum gosdrykk , síðan farið með hann afsíðis og kæft hann .
Líkið mun Hernandez hafa bútað niður , sett í poka og kassa og fleygt í ruslið .
Síðar þegar ódæðismaðurinn kom til að vitja um líkið var það horfið .
Hvarf Patz vakti mikinn óhug á sínum tíma en ekkert gekk að upplýsa málið og var snáðinn formlega lýstur látinn árið 2001 .
Lögregla í New York ákvað að taka málið upp að nýju fyrir tveimur árum og handtakan nú er afleiðing af þeirri vinnu .
Athygli vakti fyrir mánuði að lögregla sneri öllu við í kjallara fjölbýlishúss , steinsnar frá húsi Patz-fjölskyldunnar , en ekkert gagnlegt mun hafa fundist .
Lögregla fékk síðan ábendingu um að Hernandez , sem nú býr ásamt eiginkonu og dóttur á táningsaldri í New Jersey , gæti verið viðriðinn málið .
Var hann færður til yfirheyrslu síðastliðinn miðvikudag , þar sem hann gekkst við glæpnum .
Sýndi Hernandez , að sögn lögreglu , iðrun og hafði orð á því að þungu fargi væri af honum létt .
Hernandez mun áður hafa fært málið í tal við fjölskyldumeðlimi og viðurkennt að hafa myrt ungan dreng í New York .
Hernandez var ekki yfirheyrður í tengslum við hvarf Patz á sínum tíma en lögregla kom eigi að síður í kjörbúðina , þar sem þeir komu daginn örlagaríka , meðan á rannsókn stóð .
Þar er nú gleraugnabúð .
Ekki grunaður um kynferðislegt ofbeldi Raymond Kelly , lögreglustjóri í New York , sagði á blaðamannafundi á fimmtudag að ekki lægi fyrir hvers vegna Hernandez myrti Patz en talið er að hann hafi verið einn að verki .
Ekki leikur grunur á því að Patz hafi verið svívirtur kynferðislega .
Engin efnisleg sönnunargögn liggja fyrir í málinu en Kelly segir lögreglu ekki hafa ástæðu til að rengja framburð Hernandez .
Kelly gat ekki gefið neina skýringu á því hvers vegna Hernandez hefði gengist við ódæðinu núna en Reuters-fréttastofan hefur heimildir fyrir því að hann glími við krabbamein , auk þess sem erfiðleikar skeki hjónaband hans .
Sömu heimildir herma að Hernandez hafi játað verknaðinn bæði fyrir núverandi og fyrrverandi eiginkonu sinni .
Nágrannar Hernandez í New Jersey bera honum almennt vel söguna .
Hann er sagður hlédrægur maður sem hafi ekki á neinn hátt borið skuggalega fortíð sína utan á sér .
" Ég hef ekkert upp á hann eða fjölskylduna að klaga .
Hann sló lóðina og mokaði snjó og var engum til ama , " segir Dan Wollick sem býr í sama fjölbýlishúsi og Hernandez .
" Þetta fólk er eins og hverjar aðrar kirkjumýs , maður heyrir aldrei í því .
Ekki hvarflaði að manni að hann væri fær um að gera eitthvað þessu líkt .
" Öðrum nágranna , Ashley Kabbeko , sem býr við hlið Hernandez-fjölskyldunnar , var ekki síður brugðið við tíðindin .
" Hann var mjög almennilegur maður , síbrosandi .
" Foreldrar Patz búa enn í sama húsinu á Manhattan .
Kastljós fjölmiðla beindist aftur að þeim þegar leitin í grenndinni fór fram fyrir mánuði en þeir kusu að tjá sig ekki um málið þá .
Foreldrarnir hafa heldur ekki gefið færi á sér eftir að Hernandez var handtekinn en biðja fjölmiðla að sýna sér nærgætni .
Óvígan her fjölmiðlamanna dreif að heimili þeirra á fimmtudag en enginn ansaði þegar knúð var dyra .
Carla Seal-Wanner talaði ugglaust fyrir hönd annarra íbúa í hverfinu þegar hún tjáði fjölmiðlum að hún vonaði innilega að Patz-fjölskyldan fengi nú loksins botn í málið .
" Þetta hræðilega mál hefur aldrei liðið fólkinu hér úr minni , það er partur af sögu hverfisins .
" Kelly lögreglustjóri tók í sama streng : " Vonandi færir þetta fjölskyldunni einhvern frið .
" Kom hreyfingu á málefni týndra barna Hvarf Etans Patz kom á sínum tíma mikilli hreyfingu á málefni týndra barna .
Mynd af honum var sett á mjólkurfernur til að freista þess að afla upplýsinga og mun það hafa verið í fyrsta sinn sem þeirri aðferð var beitt .
Hefur margoft verið gripið til hennar síðan þegar börn hverfa sporlaust í Bandaríkjunum og raunar víðar .
Ýmsum öðrum aðferðum var beitt til að vekja athygli fólks á hvarfi Patz , svo sem að dreifa miðum með myndum af honum .
Mikil herferð fór í gang í kjölfarið sem hafði það markmið að vekja fólk til umhugsunar um horfin börn .
Stóð herferðin vel fram á níunda áratuginn og var Patz einskonar andlit hennar .
Árið 1983 lagðist Ronald Reagan , þáverandi Bandaríkjaforseti , á árarnar þegar hann kunngjörði að 25. maí , dagurinn sem Patz hvarf , skyldi framvegis verða " dagur týnda barnsins " í Bandaríkjunum .
Fyrir þremur árum sendi rithöfundurinn Lisa R. Cohen frá sér bókina After Etan : The Missing Child Case that Held America Captive , þar sem hún rekur málið og áhrif þess á bandarísku þjóðina .
Hún kvaðst á föstudag ekki sannfærð um að Hernandez væri morðinginn .
Lá lengi undir grun Annar maður , José Antonio Ramos , lá lengi undir grun í málinu en hann var á sínum tíma vinur barnapíu Etans litla Patz .
Lögregla yfirheyrði Ramos árið 1982 en ákærði hann ekki .
Patz-fjölskyldan höfðaði einkamál á hendur honum árið 2004 og hafði sigur .
Ramos , sem situr bak við lás og slá vegna kynferðislegs ofbeldis gegn öðru barni , hefur alla tíð haldið fram sakleysi sínu í Patz-málinu .
