Knötturinn hrökk af brjóstinu á Shola Ameobi og lá svona líka ljómandi vel við höggi .
Það var þá ekki um annað að ræða en að flengja helvítið ærlega með utanverðum hægri fæti .
Í 99 tilvikum af hverjum hundrað fljúga draumkenndar tilraunir af þessu tagi beint upp í sætaröð Z en ekki hér , knötturinn sveif í ögrandi boga yfir einn besta markvörð ensku úrvalsdeildarinnar , Petr Cech , sem átti aldrei möguleika , og hafnaði í bláhorninu fjær .
Á þessu augnabliki hugsuðu 41.559 áhorfendur á Stamford Bridge og milljónir til viðbótar heima í stofu allir það sama : Mark ársins ! " Þetta var stórkostlegt mark , það besta á mínum ferli .
Það veitti mér ósvikna ánægju að skora það , " sagði Senegalinn Papiss Cissé , miðherji Newcastle United , eftir leikinn gegn Chelsea í vikunni , þar sem hann gerði þetta undramark í uppbótartíma .
Ekki spillti fyrir að það gulltryggði liði hans þrjú stig í æsilegri baráttu um sæti í Meistaradeild Evrópu á næstu leiktíð .
Svo áreynslulaust var skotið , nánast kæruleysislegt , að menn komust ekki hjá því að spyrja skyttuna hvað hún hefði verið að hugsa .
Mest lítið , mun það hafa verið , kappinn var víst orðinn svo örþreyttur á þessum tímapunkti í leiknum að hann hafði hreinlega ekki orku í að velta öðrum möguleikum fyrir sér í stöðunni – góðu heilli .
Draumamarkið er eftir öðru , þessi 26 ára gamli Senegali hefur farið hamförum síðan hann kom til Newcastle frá þýska félaginu Freiburg í janúar síðastliðnum .
Jörðin logar hreinlega undan fótum hans , svo heitur hefur hann verið .
Þrettán mörk hefur kappinn skorað í aðeins tólf leikjum og glætt vonir " Skjóranna " um sæti í Meistaradeildinni næsta vetur .
Það sem meira er , mörkin hafa verið hvert öðru fallegra .
Fyrra mark Cissés gegn Chelsea var stórglæsilegt en er nú flestum þegar gleymt vegna seinna marksins .
Maðurinn er augljóslega fæddur til að skora mörk .
Ekki bara markaskorari " Ekki er annað hægt en að hrífast með , " sagði Alan Shearer , maður sem veit allt um markaskorun , við breska ríkisútvarpið , BBC .
" Stundum tekur það útlendinga tíma að laga sig að aðstæðum , ekki bara í úrvalsdeildinni , heldur líka fyrir norðan .
En gaurinn hefur slegið hressilega í gegn með frammistöðu sinni og mörkum .
Miðherjar verða alltaf dæmdir út frá mörkum en meira að segja þegar mörkin eru dregin frá hefur hreyfingin á honum verið frábær , auk þess sem hann heldur boltanum mjög vel .
" Shearer er sem kunnugt er markahæsti leikmaðurinn í sögu Newcastle með 206 mörk og bar ávallt sama númer og Cissé gerir nú – 9 .
Markanef Cissés blasti á unga aldri þegar við öllum heima í Dakar .
Hann gerði 23 mörk í 26 leikjum fyrir sitt fyrsta félag , Douanes Dakar .
Þaðan lá leiðin til Metz í Frakklandi , þar sem Cissé gerði ágæta hluti , eftir að hafa verið skólaður til sem lánsmaður hjá minni spámönnum .
36 mörk skoraði hann í 95 leikjum fyrir Metz .
Freiburg festi kaup á Cissé í desember 2009 og vann hann snemma hug og hjörtu sparkunnenda í Þýskalandi með fumleysi sínu og áræði .
Fyrsta heila tímabilið í Búndeslígunni , 2010-11 , setti hann félagsmet hjá Freiburg með því að skora 22 deildarmörk .
Sá árangur er einnig sá besti sem Afríkumaður hefur náð í Þýskalandi , Tony gamli Yeboah setti 20 mörk fyrir Eintracht Frankfurt 1993 .
Ekki lýkur samanburðinum þar , þannig ýfði mark Cissés í vikunni upp vondar minningar hjá stuðningsmönnum Liverpool .
Hver man ekki eftir fleyg Yeboahs fyrir Leeds United um árið ? Risaslagur um helgina Gríðarleg eftirvænting ríkir fyrir síðasta heimaleik Newcastle United á leiktíðinni , gegn Manchester City kl. 12:30 á sunnudag .
Sem kunnugt er eiga gestirnir alla möguleika á að vinna sinn fyrsta meistaratitil í 44 ár en það er jafnframt mikið í húfi fyrir Newcastle – sæti í Meistaradeild Evrópu á komandi leiktíð en " Skjórarnir " heiðruðu þá eðla keppni síðast með nærveru sinni veturinn 2002-03 .
Komust þá í sextán liða úrslit , sem á þeim tíma voru í riðlaformi .
Newcastle lék einnig í Meistaradeildinni leiktíðina 1997-98 og féll úr leik í forkeppninni 2003-04 .
Liðið er í fimmta sæti fyrir síðustu tvær umferðirnar , jafnt Tottenham en einu stigi á eftir Arsenal í þriðja sætinu .
Fjögur efstu sætin gefa þátttökurétt í Meistaradeildinni næsta haust nema Chelsea verði Evrópumeistari , þá verður liðið í fjórða sæti að víkja .
Prófíll Pardews fer hækkandi Hvort sem Newcastle United skilar sér inn í Meistaradeild Evrópu á næsta tímabili eður ei hlýtur Alan Pardew að vera knattspyrnustjóri ársins í Englandi .
Hefði einhver haldið því fram síðasta haust að liðið yrði í baráttu um efstu sæti í úrvalsdeildinni hefði viðkomandi viðstöðulaust verið ólaður niður og fluttur á viðeigandi stofnun .
Lykilmenn streymdu frá félaginu og arftakarnir voru óskrifað blað .
Menn eins og Yohan Cabaye og Hatem Ben Arfa hafa hins vegar sprungið út í vetur .
Þá var Demba Ba iðinn við kolann framan af vetri .
Argentínumennirnir Jonás Gutiérrez og Fabricio Coloccini hafa líka verið drjúgir , að ógleymdum vígamanninum Cheick Tioté og markverðinum Tim Krul .
