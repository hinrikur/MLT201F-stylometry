Ný breiðskífa Sigur Rósar , Valtari , kemur út á mánudag um heim allan , en lítið sem ekkert hefur heyrst frá sveitinni í fjögur ár .
Framundan eru svo annadagar að kynna skífuna , þó að Jón Þór Birgisson , gítarleikari og söngvari sveitarinnar , segi að það sé ekki vinna að gera það sem manni finnst skemmtilegt .
Árni Matthíasson arnim@mbl.is Fyrir fjórum árum lagði Sigur Rós upp í heimsreisu til að kynna breiðskífuna Með suð í eyrum við spilum endalaust , hóf leikinn í New York 17. september og lauk honum í Laugardalshöllinni 23. nóvember .
Í kjölfarið lagðist hljómsveitin svo í dvala , sendi reyndar frá sér tónleikamynd og -plötu , en ekkert nýtt af nálinni .
Ekki má þó skilja það svo að þeir félagar hafi setið aðgerðalausir , allir fóru þeir að fást við sitthvað tengt tónlist , mismikið þó .
Mest bar á Jóni Þór Birgissyni , Jónsa , sem hljóðritaði plötuna Riceboy Sleeps með Alex Somers , sambýlismanni sínum , og síðan sólóskífuna Go og ferðaðist um heiminn með hana í farteskinu lungann úr árinu 2010 .
Einnig bar nokkuð á Kjartani Sveinssyni , þó að á öðru sviði væri , en hann samdi kvikmyndatónlist fyrir stuttmynd Ramins Bahranis , Plastic , og fyrir kvikmynd Neils Jordans , Ondine , tók þátt í gerð plötu The Album Leaf , In a Safe Place , og á síðasta ári birtust myndir af " All Star Band " Ragnars Kjartanssonar , þar sem þekkja mátti Kjartan Sveinsson .
Þeir Orri Páll Dýrason og Georg " Goggi " Hólm fengust líka við tónlist , þó ekki í sama mæli .
Frí , eða kannski ekki Sigur Rós lagðist í dvala , segi ég , en það er ekki svo einfalt , því þó að hljómsveitin hafi ekkert spilað opinberlega og ekkert gefið út nema tónleikaskífu fór tvennum sögum af því um tíma hvort hún væri í fríi eða ekki .
Þannig fóru þeir félagar í hljóðver vorið 2009 og tóku þá upp ýmis lög og hugmyndir sem höfðu verið að gerjast með hljómsveitinni í nokkurn tíma , og gekk svo langt að einhverjir fjölmiðlar birtu fréttir af því að sveitin væri tilbúin með breiðskífu og þess getið að auki að skífan sú væri verulega frábrugðin " Suðinu " .
Síðar kom á daginn að það væri ekki tilbúin plata og ekki bara það heldur að búið væri að henda upptökunum , eða svo sagði Jónsi í það minnsta í viðtali við Guardian í maí 2010 .
Um leið og Jónsi lauk við Go- tónleikaferðina fór svo að draga til tíðinda í sögu Sigur Rósar , þeir félagar fóru að hittast til að velta fyrir sér nýjum lögum og þá nýrri plötu , framan af voru þeir þrír , Jónsi , Goggi og Orri , en Kjartan slóst í hópinn þegar verkið var komið nokkuð á leið .
Niðurstaða vinnunnar var svo platan Valtari , sem kemur út um heim allan á mánudaginn .
Kunnuglegur valtari Þegar hlustað er á Valtara hljómar sumt kunnuglega fyrir þeim sem hafa verið duglegir að sækja tónleika Sigur Rósar í gegnum árin , enda birtast þar lög sem eitt sinn voru á tónleikadagskránni en hurfu svo og komust aldrei á plötu , eða að búta úr framliðnum lögum ganga aftur .
Þetta má ekki skilja sem svo að mér hafi fundist ég vera að rekast á afganga þær vikur sem ég hef hlustað á skífuna , heldur að lög sem maður hefur saknað hafa loks fundið sér samhengi og eru formlega opinberuð á plasti .
Þegar við Jónsi setjumst niður í skot á efstu hæð Iðnó , skálum í kaffi og skiptum með okkur múffu , ber það einmitt snemma á góma að platan beri það með sér að hún hafi verið drjúgan tíma í smíðum , jafnvel mörg ár .
Jónsi tekur undir þetta , enda séu elstu upptökur sex eða sjö ára gamlar .
" Við tókum upp tvö lög með Ken Thomas fyrir mörgum árum og fannst þau ekki virka svo við hægðum á þeim um helming og það var betra , en passaði samt ekki .
Ári seinna fórum við í Air Studio hjá George Martin og tókum upp lög með The Sixteen-kórnum , sem var helvíti skemmtilegt og þá datt okkur í hug að gera hálfgert ambient kóraplötu , en það verð ekkert úr því .
Einu eða tveimur árum seinna vorum við svo í hljóðveri í mánuð til að byrja á plötu , en byrjuðum á öfugum enda , fórum að skoða gamlar upptökur og hugmyndir og vinna úr þeim en virkaði ekki .
" Minningar um stemningu " Út úr öllum þessum pælingum komu þó tvö lög sem virkuðu mjög vel og þegar við byrjuðum að vinna aftur í byrjun ársins áttuðum við okkur á að við værum komnir með grunn að plötu , " segir Jónsi og bætir við að þar sem platan hafi orðið til smám saman megi líka heyra á henni hugmyndir sem vísi í þau tímabil sem sveitin hefur gengið í gegnum frá því hún varð til í ágúst fyrir átján árum .
" Þegar við vorum að gera Ágætis byrjun var allt prófað , strengir og brass í fyrsta sinn og nýjar hljóðmyndir og rosa stuð og svaka stemning , allir að uppgötva stúdíó í fyrsta sinn .
Á svigaplötunni var meira " live " og einfalt og meira alvarlegt og þannig hafa allar þessar plötur falið í sér ákveðið tímabil og ákveðnar pælingar , " segir Jónsi og bætir við að þannig sé sumstaðar hægt að heyra á Valtara hvað þeir félagar voru að pæla á þeim tíma sem viðkomandi lag varð til .
Þessar upptökur voru úti um allt og messy , en þegar við fórum yfir þær var margt sem kom á óvart .
Það var gaman að fara í gegnum þetta og rifja upp hitt og þetta og Alex hjálpaði okkur líka að fara á gegnum þetta , að greiða úr þessu .
Síðustu mánuði lögumst við svo yfir plötuna og kláruðum hana , tókum allt í gegn og náðum heildarsvip svo á hana , tókum upp meira og sungum meira ; Alex var með svipuna á lofti , " segir Jónsi og hlær .
Aftur fjórtán ára inni í bílskúr Þegar platan var tilbúin þurftu menn svo að fara að æfa aftur , að rifja upp lög og fara yfir útsetningar til þess að hægt væri að spila á tónleikum .
Ég hitti Jónsa á förnum vegi fyrir nokkrum vikum og þá sagði hann mér að fyrstu æfingarnar hefðu verið heldur skrautlegar og að þeir félagar hefðu átt erfitt með að halda einbeitingu fyrir hlátri yfir því hversu ömurlegir þeir væru orðnir eftir svo langt spilahlé .
Hann skellir upp úr þegar ég rifja þetta upp fyrir honum ; " þetta var eins og við værum fjórtán ára inni í bílskúr " , segir hann og hlær .
" En við komust í gegnum þetta , það er ótrúlegt hvað það gengur vel þegar vöðvaminnið hrekkur í gang ; þetta er allt til staðar , bara í geymslu .
Þetta kemur allt .
" Aðspurður hve Valtari verði fyrirferðarmikill á prógramminu segir hann að því sé ekki svo gott að svara , sennilega helmingur eða þar um bil , en í ljósi þess hve platan er hægfara og innhverf þá passi lögin ekki öll vel sem tónleikalög .
" Það hafa margir líkt henni við Svigaplötuna , en þó hún hafi verið hæg eins og Valtari þá var miklu meiri alvara í Svigaplötunni , þessi er afslappaðri .
" Tveggja ára heimsreisa framundan Eins og getið er kom Kjartan seinna að upptökum plötunnar en félagar hans , en hann spilar þó í öllum lögum á henni nema einu , enda er hann enn í sveitinni þó að fréttir hafi birst um annað .
Kveikjan að þeim fréttum var væntanlega það að hann var ekki með í upptökunum frá upphafi , en líka það að hann hyggst ekki taka þátt í tónleikaför sveitarinnar sem hefst í 29. júlí næstkomandi og stendur fram á næsta ár , en meðal annars eru fyrirhugaðir tónleikar í Nýju Laugardalshöllinni 4. nóvember .
Á heimsreisunni heldur sveitin meðal annars sjö tónleika í Bandaríkjunum , tvenna í Kanada og síðan í Japan , Frakklandi , Sviss , Hollandi , Írlandi , á Ítalíu , í Austurríki , Slóveníu , Þýskalandi , Bretlandi , á Spáni , í Póllandi og á Íslandi .
Þegar er uppselt á fjölmarga tónleikanna , en sumir eru á tónlistarhátíðum , til að mynda leikur sveitin á Bestival-hátíðinni á Isle of Wight í Englandi , á Electric Picnic-hátíðinni á Írlandi og A Perfect Day-hátíðinni á Ítalíu , Osheaga-hátíðinni í Kanada og Lollapalooza í Bandaríkjunum , svo dæmi séu tekin .
Þetta verður skemmtilegt Þar sem Kjartan verður ekki með ferðinni verða þeir á sviðinu Jónsi , Goggi og Orri og þeim til aðstoðar Ólafur Björn Ólafsson , eða Óbó , og Kjartan Hólm , bróðir Gogga , sem er gítarleikari í For a Minor Reflection .
Einnig verður með í för strengjatríó og blásaratríó .
Jónsi segir að tónleikaferðin leggist vel í hann og þá félaga alla .
" Þetta verður skemmtilegt , það verða þrjátíu og eitthvað tónleikar á þessu ári .
Á næsta ári verður eflaust eitthvað meira , en við erum að setja saman tónleikaplan fyrir það ár .
Það verður skemmtilegt að spila á útihátíðum í sumar og líka gaman að vera að fara af stað aftur .
Það er góður andi í hljómsveitinni núna , við höfðum gott af því að taka okkur smá frí og nú er gredda í okkur að fara að gera eitthvað aftur .
Við tökum þessu líka af meiri alvöru en við höfum gert hingað til , en ekki of mikilli alvöru , bara með aðeins meiri aga , það mátti alveg auka hann .
" Þetta er engin vinna , þetta bara grín Á meðan Sigur Rós breiðir út Valtaraboðskapinn mun lítið spyrjast af sólólistamanninum Jónsa , en hann segist þó alltaf vera að semja lög og spenntur fyrir því að fara af stað aftur , segir hann hugsi .
" Það var mjög gaman og hressandi að gera plötuna og fara í tónleikaferð einn , gaman að prófa eitthvað nýtt og vinna með öðru fólki , " segir Jónsi en bætir svo við eftir smá hlé : " Annars er þetta engin vinna , þetta er bara grín , maður er að hanga á kaffihúsum og lepja latte , " segir hann og skellir upp úr .
Heldur svo áfram af meiri alvöru : " Það er gaman að hafa eitthvað að gera og auðvitað frábært að geta verið að gera það sem manni finnst skemmtilegast .
Það að vera einn að semja og taka upp er auðvitað allt öðruvísi en að vinna með hljómsveit , að finna að maður getur gert hvað sem er , en svo þegar maður hittir strákana er það eins og að koma heim ; ég er búinn að prófa hitt og nú er það Sigur Rós .
Þetta var ógeðslega gaman og kannski fer ég að gera eitthvað aftur 2015 , en ég er ekkert að hugsa um það núna .
" Textarnir á Valtara eru innhverfari en textar á fyrri plötum , allir á íslensku " og ekki samdir daginn sem átti að taka upp sönginn , krotaðir á pitsukassa , " segir Jónsi og kímir en slíkt hefur komið fyrir á ferli hljómsveitarinnar .
Hann segir og að löngum hafi staðið í honum að semja texta , en segir að sér finnst textasmíði þó skemmtilegri og skemmtilegri eftir því sem hann gerir meira af henni .
" Þetta er ákveðin áskorun , en maður gefur þessu ekki nógu mikinn tíma og nógu mikla ást eins og maður ætti að gera .
Eftir því sem ég fær meiri æfingu verður þetta léttara , en þetta er svo fyndið að músíkin er þannig að maður veit alltaf þegar hún er rétt , en með textana þá er sífelldur efi og maður er alltaf að breyta þeim .
Þetta er svo miklu erfiðara , músík er svo ólýsanlega ósýnileg , en textar eru svo erfiðir , maður er svo nakinn .
" Hrikalega streit Við spaugum með það að hann hafi átt of auðvelda ævi , átt of náðuga daga og geti því ekki ort um skelfilegar uppákomur og drauga fortíðar .
" Ég ólst bara upp í sveitinni í Mosfellsbænum og fékk allt sem ég vildi í ró og næði , það voru engin drugs og ekkert rock ' n ' roll , ég er bara svo hrikalega streit .
" Um það leyti sem samtali okkar lýkur kemur Kjartan aðvífandi og spyrt hvort hann fái ekki að vera með .
Viðtalið er búið , segi ég , ekki nema þú viljir segja bless .
Hann glottir og gengur ekki í gildruna .
