Ekki á að kenna Biblíusögurnar hráar heldur þarf að taka trúariðkunarþáttinn með í dæmið ; það er með bæn , söngvum og samfélagi .
Ekki bara þurrar Biblíusögur .
Guð er nálægur , ekki óþekkt og fjarlæg stærð .
Þetta er kjarni viðtals við Agnesi Sigurðardóttir , æskulýðsfulltrúa þjóðkirkjunnar , sem birtist í Morgunblaðinu í ágúst 1982 .
Þar var rætt við hana og Jón Helga Þórarinsson , nú prest í Árbæjarkirkju , um námskeið fyrir leiðbeinendur í kirkjulegu barnastarfi sem þá stóð fyrir dyrum .
Haft var eftir sr. Agnesi að námskeiðin hefðu skipað sér fastan sess .
Fólki þætti nauðsynlegt að koma og uppbyggjast til frekari dáða .
Síðan þessi orð voru sögð eru liðin rétt tæp þrjátíu ár og á skemmri tíma breytist margt .
Ekki löngu eftir þetta vígðist Agnes sem prestur að Hvanneyri í Borgarfirði .
Ber eftir það forskeytið séra fyrir framan nafn sitt – og sem slík þjónaði hún í nokkur ár í sveitum Borgarfjarðar .
Tók síðan árið 1994 við þjónustu í Bolungarvík , sem hún hefur gegnt síðan auk heldur sem hún hefur gegnt embætti prófasts fyrir vestan – en hlutverk hans er á mannamáli sagt að vera eins konar umboðsmaður biskups í héraði og sjá til þess að kristnihald sé sem vera ber og svo sómi sé að .
Úr hlutverki prófastsins , að framansögðu að dæma , ætti embætti biskups því að vera rökrétt framhald nema ef ekki væri að þar eru margir kallaðir en færri útvaldir .
En ; sr. Agnes er konan sem kom út úr klettinum en leikir sem lærðir á vettvangi kirkjunnar kusu hana á dögunum sem biskup Íslands og tekur hún við því embætti eftir um það bil mánuð .
Í dagblöðum liðin ár má finna margt fróðlegt um störf sr. Agnesar .
Í Morgunblaðinu árið 1995 segir t.d. frá hjónavígslu sem hún annaðist í hinni gömlu verbúð , Ósvör , skammt frá Bolungarvík .
Þar gaf hún saman par frá Bretlandi " ...
innan um grútarbelgi , lóðastokka , niðristöður og sökkur undir verbúðarloftinu í Ósvör ...
Ekki er vitað til þess að hjónavígsla hafi áður farið fram í þessu gamla útræði , " eins og komist er að orði .
Presturinn hefur með öðrum orðum sagt gengið í öll störf á akrinum .
Og það hafa sóknarbörnin kunnað að meta , svo sem Einar Kr. Guðfinnsson alþingismaður , sem ritar á á heimasíðu sína .
" Þjóðkirkjan er samfélagi okkar hins vegar ómetanleg og brýnt að við styðjum við hana sem eina af grunnstoðum samfélags okkar .
Hennar er ekki síst þörf núna á þeim upplausnartímum sem við lifum ...
En til þessa verkefnis þarf nýr biskup góðan stuðning innan úr kirkjunni , frá okkur almennu safnaðarfólki , frá stjórnvöldum og þjóðinni allri .
Ég er viss um að hún Agnes verður okkur mikilvæg í því að takast á við þjóðfélagsmeinin , sem forystumanneskja þjóðkirkunnar , einnar meginstoðar okkar samfélags .
" Sigurður Bogi Sævarsson sbs@mbl.is 