Greta Salóme Stefánsdóttir ætlar að lýsa fyrir okkur deginum þegar framlag Íslendinga vann sér þátttökurétt á úrslitakvöldi Evróvisjón .
" Við erum búin að reyna að koma okkur upp í þá rútínu að við förum að sofa mjög seint og vöknum seint þar sem keppnirnar hefjast á miðnætti að staðartíma hér í Bakú .
Við reynum þess vegna að sofa til kl. 12 og förum svo beint í hár og smink .
Þar á eftir er haldið upp í höllina þar sem við undirbúum okkur fyrir búningarennsli kl. 18 .
Við hitum upp raddirnar , veitum örfá viðtöl , skellum okkur í búninga og förum yfir allt sem þarf að skerpa á .
Á rennslinu sjálfu gengur allt að óskum fyrir utan einn lítinn árekstur míkrafónstands og kvikmyndatökumanns .
Eftir rennslið er brunað upp á hótel og allir fá sér eitthvað að borða .
Við erum svo heppin að vera með risastóra verslunarmiðstöð beint á móti hótelinu þannig að flestir fara þangað og fá sér að borða .
Þar á eftir er smink og hár á hótelinu , svo er lagt í hann aftur upp í höllina .
Spennan er í hámarki þar sem hópurinn var staðráðinn í að reyna að ná takmarkinu að komast áfram úr þessum riðli .
Þegar upp í höll er komið er farið í upphitun þar sem við bæði syngjum , teygjum á og stillum okkur öll saman .
Þá er komið að sjálfri keppninni .
Við erum önnur á svið á eftir Svartfjallalandi .
Flutningurinn gengur vel , við njótum þess í botn að vera á sviðinu .
Erum fyrst og fremst þakklát fyrir þetta tækifæri og að fá að skila verkefninu af okkur .
Eftir flutninginn er haldið í græna herbergið sem er í miðri höllinni á meðal áhorfenda .
Þar blöndum við geði við aðra keppendur og horfum á restina af keppninni .
Svo kemur stundin sem við höfum beðið svo lengi ...
upplestur á löndunum sem halda áfram úr þessum fyrri undanriðli .
Þriðja landið sem lesið er upp er ÍSLAND .
Við fögnum og erum í skýjunum yfir að hafa náð þessu langþráða takmarki .
Á sama tíma er ég hissa yfir að bæði finnska og svissneska lagið skyldu ekki hafa komist áfram og þá helst það finnska .
Eftir að úrslitin eru tilkynnt fara allir nema ég , Jónsi og Jónatan Garðars upp á hótel að fagna .
Við verðum hins vegar eftir til að veita viðtöl og draga um hvar við verðum í röðinni á laugardaginn .
Í ljós kemur að við verðum númer sjö á svið .
Eftir tæpa tvo tíma í viðtölum og slíku förum við upp á hótel og er klukkan að ganga fimm .
Förum þaðan beint í fögnuðinn .
Ég gefst hins vegar upp og fer upp á herbergi eftir um það bil tíu mínútur og man varla eftir að hafa lagst á koddann .
Dagurinn var yndislegur í alla staði og er það fyrst og fremst því frábæra fólki sem ég hef með mér hérna að þakka og svo stuðningnum sem við finnum heldur betur fyrir að heiman .
Það að komast upp úr þessum riðli er búið að vera takmark síðan 11. febrúar og hefur nánast hver einasta mínúta snúist um það síðan þá .
Þetta var því ólýsanleg tilfinning en fyrst og fremst þakklæti yfir að hafa fengið í fyrsta lagi tækifæri til að flytja lagið á þessu sviði og svo að fá að gera það einu sinni enn á laugardaginn kemur .
Yndislegur dagur í alla staði sem ég mun alltaf vera þakklát fyrir og seint gleyma .
" 