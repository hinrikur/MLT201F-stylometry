Draumur rætist hjá Bernd Ogrodnik sem færir upp Gamla manninn og hafið í Þjóðleikhúsinu , en sýningin er liður í Listahátíð í Reykjavík .
Eltingaleikurinn við stóra fiskinn reynir á þolrif þess gamla og það sama má segja um baráttu Bernds á æfingatímanum .
En boðskapur sögunnar lifir .
Texti : Pétur Blöndal pebl@mbl.is Myndir : Þorkell Þorkelsson thorkelsson@gmail.com Passaðu höfuðið , " kallar Bernd Ogrodnik er hann leiðir blaðamann um sviðið í Kúlunni bakvið Þjóðleikhúsið .
Hann smeygir sér undir hús í lausu lofti , inn á milli efnisstranga , og útskýrir galdrana á bakvið uppfærsluna .
Allt ber merki hugvitssemi og um leið einfaldleika .
Hvernig má líka annað vera , þegar unnið er að uppfærslu eftir skáldsögu Hemingways Gamli maðurinn og hafið .
Töfrar brúðuleikhússins " Ég hef lengi verið heillaður af þessari sögu , " segir Bernd .
" Ég er alltaf á höttunum á eftir efni sem hentar einleik , af því að ég er einn á sviðinu , og svo þarf það að henta brúðuleikhúsinu vel .
Stundum sér maður leikrit , þar sem betra hefði verið að nota leikara en brúður .
En þetta verk býður upp á allskonar töfra brúðuleikhússins , sem varpa nýju ljósi á söguna .
" Hann er þeirrar skoðunar að Gamla maðurinn og hafið standi upp úr á höfundarferli Hemingways sem hans allra besta verk .
Það verði að umgangast það af virðingu .
" Ég hef lesið gagnrýni á leikhúsuppfærslur erlendis og í hvert einasta skipti kemur fram að ekki hafi tekist að lyfta bátnum upp af hörðu leikhúsgólffjölunum .
Og ég hugsaði með mér : Jahá , það getur brúðuleiklistin mjög vel .
" Annað sem gefur sögunni nýja dýpt í bókstaflegri merkingu er að í brúðuleikhúsinu er hægt að horfa niður í sjóinn .
" Það er leikhúsgaldur sem ég hef oft hugsað um , " segir Bernd .
" Maður segir stundum : Ég elska hafið .
En það er eins og að segjast elska bók af því að kápan er falleg , án þess að hafa nokkurn tíma lesið það sem í henni stendur .
Gamli maðurinn er einn á sjónum , hugsar hann , og allt í einu opnast allt þetta líf undir honum fyrir áhorfendum , sem hann hefur ekki hugmynd um .
" Draumasenur og minningar eru dregnar upp með skuggaleik .
Og langt tilhlaup hefur þurft til .
" Ég hef lengi lagt drög að leikriti úr þessari bók , sem er heilagt efni .
Þar sem ég átti fimmtugsafmæli og 25 ára starfsafmæli , þá fannst mér það rétti tíminn til að láta loks verða af því .
" Mikill heimspekingur Það er létt yfir Bernd þó að styttist í frumsýningu , en leikritið er frumsýnt í kvöld .
Þó fer ekkert á milli mála að hann hefur í nógu að snúast , enda mæðist hann í mörgu – höfundur og eini leikari verksins .
Það á hann sammerkt með gamla manninum í verkinu , sem er einn úti á sjó í þrjá daga og þrjár nætur , og heldur í spottann til að missa ekki stóra fiskinn .
" Sagan gengur upp af því að Hemingway skrifar svo skemmtilega , " segir hann .
" Gamli maðurinn áttar sig á að fiskurinn er risastór , sá stærsti sem hann hefur nokkurn tíma séð eða heyrt um , svo stór að hann nær ekki að draga hann inn , heldur togar fiskurinn bátinn út á rúmsjó .
Hann má ekki sleppa spottanum eða toga of fast , því þá getur hannslitnað .
Og allan þennan tíma situr gamli maðurinn og hugsar um lífið og fortíðina .
Í bókinni er það orðavalið sem gerir það fallegt , en í leikhúsinu er það sjóngaldur , til dæmis lítill fugl sem flýgur .
Ég get sýnt þér dæmi um það mjög fljótt ! " Bernd stendur upp og hleypur inn á sviðið .
Er horfinn .
Á hlaupum ! Og svo stekkur hann inn aftur .
Svo mjög lifir hann sig inn í samtalið .
Hann heldur á pínulitlum fugli og hreyfir vængina .
" Gamli maðurinn er mikill heimspekingur , veltir lífinu fyrir sér og þegar hann tapar fiskinum , þá hugsar hann að það hafi verið sér að kenna , hann hafi látið toga sig alltof langt út .
En töfrarnir eru þarna .
Til dæmis birtist þessi litli fugl tvisvar , einu sinni yfir þorpinu , þar sem við sjáum ekki brúðuna en heyrum fólk tala saman , og einu sinni úti á hafinu .
Allir sem sjá fuglinn í leikhúsinu andvarpa , af því að það er svo falleg sjón .
En samt jafnast hann ekkert á við fuglana fyrir utan , þá völundarsmíð sem við erum hætt að taka eftir .
Kannski lítum viðlífið öðrum augum þegar eftir leikritið .
Þetta er ekki það sem sýningin hverfist um , en tilfinningin situr eftir .
" Annað að leikstýra brúðu Þórhallur Sigurðsson leikstýrir verkinu , en hann hefur komið að mörgum slíkum uppfærslum í gegnum tíðina .
" Það er gjörólíkt að setja upp brúðuleiksýningu og venjulega sýningu , " segir Bernd .
" Ég get nefnt dæmi um vel þekktan leikstjóra í Danmörku , sem fékk þá hugmynd að gera kvikmynd með leikbrúðu í stað leikara .
Hann hafði samband við mig og ætlaði að hefja tökur strax .
En ég stoppaði hann af og útskýrði að það væri útilokað .
Það liðu tvö ár áður en tökur hófust , því við þurftum að búa til leikarann fyrst ! Og þá þarf að hugsa fyrir því hvað leikbrúðan á að gera .
Þarf hún að labba mikið , tala , halda á hlutum , og svo er hún smíðuð í samræmi við það .
" Hann segir að það geti verið ótrúlegur hausverkur fyrir leikstjóra þegar þarf að breyta smáatriðum á borð við að brúðan standi upp , en svo geti verið auðvelt að láta hana fljúga ! Hann leggst á gólfið og stendur hægt upp eins og leikbrúða til að sýna hversu flókið það er .
" Ef það á að líta út fyrir að vera raunverulegt , þá getur farið heill dagur í að undirbúa það .
En Þórhallur þekkir þetta vel og nálgast verkið af þolinmæði og þekkingu .
" Vonbrigðin að loka Brúðuheimum Ýmislegt hefur gengið á í lífi Bernds þann tíma sem hann hefur verið til sjós með gamla manninum – og báðir hafa þurft að sætta sig við vonbrigði .
" Við þurftum að tæma Brúðuheima á meðan æfingum stóð , " segir hann .
" Nú er búið að loka húsnæðinu í Borgarnesi og tæma allt , en þeir lifa áfram í gegnum leiksýningar .
Við erum ekki komin með nýtt húsnæði , en höfum endurnýjað samstarfið við Þjóðleikhúsið .
Síðasta verkið okkar , Gillitrutt , sem við fengum grímuverðlaun fyrir í haust , verður sett upp í Þjóðleikhúsinu í nóvember .
" Í upphafi ferðalagsins ákváðu Bernd og Þorkell Þorkelsson ljósmyndari að gera sýningu og bók með myndrænni frásögn , sem sýnir undirbúningsferlið .
" Þegar við vorum komnir hálfa leið varð ljóst að við yrðum að loka dyrunum í Brúðuheimum , " segir Bernd .
" Við fluttum eiginlega inn í Þjóðleikhúsið á sama tíma og við gengum frá í Brúðuheimum og tókumst á við allt álagið sem því fylgdi , bæði andlegt og líkamlegt .
" Hann þagnar .
" En um leið var það mikill innblástur fyrir þetta verk .
Nú skil ég söguna betur um gamla manninn sem nær stóra fiskinum og tapar honum aftur .
Ég er búinn að ganga í gegnum það sjálfur .
Síðustu þrjá mánuði hef ég ekki átt frí einn einasta dag og hef unnið að minnsta kosti tólf stundir á dag .
Ef ég nefni frí , þá sussa ég á sjálfan mig og segi : Hugsaðu bara um Gamla manninn og hafið .
Þetta er það sem við listamenn gerum ; við tökum upplifun okkar og veitum henni í gegnum vinnuna – og kannski á vissan hátt þjóðina .
" Sjáum ekki heildarmyndina Og það er stoð í heimspeki gamla mannsins .
" Það er fyrst og fremst viðhorfið og hugsunin sem heillar við gamla manninn , " segir Bernd .
" Sterkasta setningin í bókinni er : " Maðurinn er ekki gerður til að bíða ósigur .
Það er hægt að granda manni en ekki sigra hann .
" Er það rétt eða rangt ? Ég get ekki svarað því .
En ég hef samt mína skoðun á þessum bjartsýna og jákvæða manni , sem gerir allt sem hann getur og nær þessum stóra fiski , en tapar honum síðan .
Og við töpuðum Brúðuheimum .
Til hvers var þetta allt ? " Ekki fer á milli mála að Bernd er snortinn af þessari atburðarás .
" Þetta var svo fallegt og gekk svo vel , en án opinbers stuðnings er ekki hægt að halda áfram , " segir hann .
" Hvað gerðist ? Ég er kominn á þá skoðun , að við fáum aldrei öll svörin , enda sjáum við ekki heildarmyndina .
Hvaða áhrif höfðu Brúðuheimar á fólk í kringum okkur ? Það er ljóst að áhrif sögunnar um gamla manninn eru gríðarleg .
Hann missti fiskinn , en fangaði athygli milljóna um allan heim .
Og tengsl hans styrkjast við strákinn sem kemur fram í upphafi og lok sögunnar .
Strákurinn þroskast mikið á þeim tíma .
Og stærsti sigur Santiagos er að lifa áfram í gegnum strákinn , sem lítur upp til hans .
Hann fer kannski ekki aftur á sjóinn , en hann öðlast annað líf í stráknum .
" Hann leggur áherslu á orð sín .
" Við erum svo lítil og horfum á tilveruna frá okkar þrönga sjónarhorni , en við þyrftum að vera Guð til að sjá heildarmyndina .
Svo ég hef fulla trú ...
" Hann þagnar .
" Ja , ég hef bara fulla trú , " segir hann glaðlega .
Brúðusýning fyrir fullorðna Egill Ólafsson ljáir sýningunni rödd sögumannsins .
" Ég ákvað að tala ekki sjálfur , af því að íslenskan mín er enn takmörkuð , orðaval og framburður , og þetta er miskunnarlaust leikverk gagnvart því , " segir Bernd .
" Það skiptir ekki öllu máli ef ég ruglast í Pétri og úlfinum , en í þessu verki kom bara Egill Ólafsson til greina .
Hann gerir þetta með stæl og gefur verkinu mikinn innblástur og kraft .
" Það liggur í orðunum að þetta er ljóðræn sýning .
" Mjög svo , " segir Bernd .
" Í mínu handriti held ég tryggð við sögu Hemingways .
Ég vel aðalatriðin sem styðja við framvindu sögunnar og gullmola úr tungutakinu og smám saman verður til flæði .
" Og já , þó að þetta sé brúðusýning , þá er hún fyrir fullorðna .
" Það stendur í leikskrá að hún sé fyrir fullorðna fólkið .
Ef hún væri sett upp með leikurum þyrfti ekki að taka það fram , en af því að þetta er brúðuleikrit getur skapast misskilningur .
Auðvitað er það á ábyrgð foreldranna hvort barnið er tilbúið að horfa á sýninguna eð ekki .
Þetta er ekkert hræðilegt , en það hæfir kannski ekki allra yngstu krökkunum .
Ef þeir eru tíu eða tólf ára , þá munu þeir njóta leikritsins og skilja það , sérstaklega ef mamma og pabbi eru með þeim .
En sá aldurshópur er að sjálfsögðu erfiðastur , því hann hugsar með sér að brúðurnar séu fyrir minnstu börnin .
En það er að breytast .
" Hausinn er til í trénu Það er þrautin þyngri að skapa aðalleikarann , eins og fram hefur komið .
" Ég las bókina aftur og aftur og aftur , " segir Bernd .
" Um leið gerði ég nokkra lista yfir allt sem skýrir hverskonar persóna hann er , bæði í útliti og karakter .
Úr því mótast persónan og af því að höfuðið er líka skuggi í leikritinu , þá þarf sterkan prófíl .
Það er bara eitt andlit og því geri ég ekki broskall , heldur haus sem maður hreyfir upp og niður til að sýna hvernig líðanin er .
" Hann heldur áfram : " Andlitið er hlutlaust , línurnar skarpar og maður sér strax að hann er gamall , kraftur í augnsvipnum og stærsta brúðan getur hreyft augun .
Venjulega geri ég skissur og tálga svo strax út í tréð , en nú gaf ég mér meiri tíma og vann það fyrst úr leir .
Ef maður tálgar , þá næst ekki aftur það sem er farið – ef maður vill til dæmis hafa nebbann aðeins lengri .
Þannig að ég mótaði andlitið úr leir áður en ég tálgaði úr tré .
Mörgum finnst það skrítið , en áður en ég byrja er upplifunin sú að hausinn sé til .
Ég þurfi bara að finna hann í þessum stóra trékubbi ; ég þarf að grafa hann út .
Svo sé ég á endanum hvort það er rétt eða ekki .
Yfirleitt fer ég bara beint í tréð .
" Svo smíðar hann búkinn .
" Bíddu , ég ætla að finna hann , " segir hann og rýkur af stað .
Birtist svo innan skamms með gamla manninn í fanginu .
" Hann er látlaus í klæðaburði og líkaminn vel unninn , líka það sem er undir fötunum og sést ekki , " segir Bernd .
" Eins og allir brúðuleikarar þekkja er erfitt að hafa ekki fleiri hendur , en ég get gert ótrúlega mikið af hreyfingum bara með einni hönd .
" Hann sýnir blaðamanni nokkrar hreyfingar gamla mannsins , sem lifnar við í höndunum á honum .
" Og af því að brúðan er öll vel gerð , þá fara útlimirnir aldrei í skrítnar stellingar – maður trúir honum .
" Víst er það .
Og blaðamaður fær gæsahúð af því einu að fylgjast með sjónarspilinu frammi á gangi .
" Þessi fáu skref sem hann tekur hér á teppinu , ég er marga daga að undirbúa þau , og þau stimplast inn í hugann á áhorfendum , " segir Bernd .
" Margra daga vinna verður að fáeinum sekúndum .
En í því felst líka virðing fyrir Hemingway , því ég veit að hann hefur legið marga daga yfir setningum , sem maður skautar kannski yfir .
" " Já , " segir gamli maðurinn við skapara sinn .
" Þú talar svolítið mikið .
" " Já , ég veit , " svarar Bernd .
Þolinmæði og þrautseigja " Þetta hófst nú bara á því að við Bernd [ Ogrodnik ] töluðum saman , " segir Þorkell Þorkelsson ljósmyndari , sem fylgst hefur með undirbúningi uppfærslunnar á Gamla manninum og hafinu frá upphafi til enda .
" Hann var nýorðinn fimmtugur og var að spekúlera í að leggja í þetta metnaðarfyllsta verk lífsins að setja upp Gamla manninn og hafið í brúðuleikhúsi .
Mér fannst það spennandi , fékk styrk frá Menningarráði Vesturlands og réðst í það verkefni að ljósmynda ferlið .
" Lögðu ekki árar í bát Þegar verkefnið hófst skynjaði Þorkell að rekstur Brúðuheima var í járnum .
" Þetta var rosalega þungt og erfitt allt saman og ég var farinn að hafa áhyggjur af því að honum tækist ekki að ljúka við Gamla manninn og hafið – hann myndi ekki hafa það af , " segir Þorkell .
" Svo þegar hann kom úr sýningarferð í Kanada færði hann mér þær fréttir að fyrirtækið færi á hausinn .
Hann var miður sín að þurfa að segja upp fólki og hætta starfseminni sem þau voru búin að byggja upp .
En þau voru ákveðin í að leggja ekki árar í bát og koma gamla manninum á flot .
" Hann segir athyglisvert hversu lík atburðarásin í verkefninu hefur verið sögunni .
" Ég held að gamli maðurinn hans Hemingways í höndum Bernds sé að draga stóra fiskinn að landi listrænt með þolinmæði og þrautseigju .
" Ljósmyndir Þorkels verða sýndar í Kúlunni meðfram sýningunni .
" Fyrir mig sem ljósmyndara er þetta óvenjulegt verkefni að fást við , " segir hann .
" Ég er ekki vanur að fást við svona þröngt svið og kveið því svolítið .
Ég hafði áhyggjur af því að það yrði endurtekning , en vona að fólki finnist ég hafa sloppið frá því .
" Þorkell ákvað að taka svarthvítar myndir á Hasselblad .
" Ástæðan er sú að á sama hátt og þegar fólk skrifar texta , þá skiptir ekki öllu máli hvort það er gert með græju sem getur afkastað rosalega mörgum orðum eða hvort maður sest með pennann á góðri stundu og skrifar vel valin orð .
Myndavél sem tekur tíu myndir á sekúndu tekur ekki betri myndir en sú sem tekur eina mynd þegar ýtt er á takkann , því auðvitað er það höfuðið á þér sem tekur myndina .
Hasselblad hefur þann kost , að það er erfið myndavél og hún krefst af mér fullrar einbeitingar .
Ef ég sýni henni ekki fulla virðingu , alúð og athygli , þá uppsker ég ónýtar myndir .
Hún getur skilað góðum myndum , en líka verið grimm .
" Hefði viljað mynda fæðinguna Markmiðið hjá Þorkeli var að miðla andrúmsloftinu við gerð verksins .
" Sagan sem ég er að sýna er eiginlega tvöföld , sigursaga verksins , þessarar uppfærslu sem er flókin og erfið fyrir Bernd , og dramasaga Brúðuheima .
Ég hef unnið náið með Bernd og stundum sér maður að stemningin er svona eða hinsegin , þó að hann sé afskaplega jákvæður maður .
Og ég reyni að draga það fram í myndum .
" Þorkell rekur listmunahúsið Gallerí gersemi í Borgarnesi með Hebu Soffíu Björnsdóttur eiginkonu sinni til hliðar við ljósmyndaverkefnin , en hann vann árum saman á Morgunblaðinu sem fréttaljósmyndari .
" Ég hef náttúrlega verið ljósmyndari síðan fljótlega eftir að ég fæddist , " segir hann .
" Ég óskaði þess alltaf að ég hefði náð að mynda fæðinguna , en ég var bara ekki með myndavél .
En það hefði verið skúbb ! " 