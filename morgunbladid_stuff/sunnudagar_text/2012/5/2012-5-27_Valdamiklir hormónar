Í síðasta pistli mínum fjallaði ég um nokkra kynóða forseta og velti fyrir mér hvort völd og peningar gerðu menn sjálfkrafa kynþokkafyllri en þeir voru fyrir .
Við þessum pistli hef ég fengið nokkur viðbrögð og kona ein sendi mér langt og skemmtilegt bréf og tjáði mér að mörg dæmi sögunnar staðfestu að þetta væri raunin .
Nefndi hún sem dæmi að í kringum Alpasetur Hitlers hefði verið mikil víggirðing og vopnaðir verðir á vakt allan sólarhringinn .
Þeir voru í fullri vinnu við að reka í burtu kvenfólk , allt frá ungum stúlkum til miðaldra kvenna .
Þær vildu ólmar komast í tæri við Foringjann og fá hann til að gera við sig hvað sem hann vildi .
En hann lét þessi brjáluðu sprund ekkert slá sig út af laginu , aðeins ein kona komst að í hans klikkaða haus .
Hann á að hafa sagt í tilefni þessarar ásóknar annarra kvenna : " Eva Braun nægir mér .
" Hávísindalegar rannsóknir hafa verið gerðar á samhengi valda og kynþokka .
Og viti menn , þetta er eins og svo margt annað í blessuðum beðmálunum , algerlega líffræðilegt .
Mannskepnan losnar seint undan því að vera á valdi hormóna .
Rannsóknirnar sýna nefnilega að magn testósteróns í blóðinu eykst hjá þeim körlum sem sigra í baráttu um peninga og völd , jafnvel þó það sé ekkert merkilegra en framkvæmdastjórastaða í fyrirtæki .
Þar hafið þið það , kæru karlar .
Nú er bara að feta upp metorðastigann og njóta þess að fyllast æ meiri greddu í hverju skrefi og búa sig undir að þurfa að slá frá sér allar konurnar sem munu sogast að ykkur eins og mý á mykjuskán .
En obbosí , það er líka eins gott að hrapa ekki niður í tröppunum , því rannsóknir sýna líka það sem verra er : Testósterón minnkar í blóði þeirra karla sem missa góða stöðu eða tapa í baráttunni um völdin .
Aumingja Clinton , við getum rétt ímyndað okkur hvernig honum hefur þá vegnað í bólinu með frúnni eftir að hann lét af embættinu háa .
Með þverrandi testósterón í æðum hefur það sjálfsagt ekki haft mjög örvandi áhrif á hjónalífið að hafa auk þess verið gripinn glóðvolgur í embættisstól við vafasama iðju með flögrandi fljóði .
Konur eru ekki síður en karlar á valdi líffræðilegra þátta , því uppi eru kenningar um að í heilabúi kvenna hafi þróast forrit í árdaga mannkyns þegar veiðimannasamfélagið var og hét .
Forrit þetta lét konur laðast að valdamiklum körlum sem voru hraustir , hugrakkir og reyndir í hernaði .
Þannig nældu þær sér í góð gen í afkvæmi sín til að auka líkur á að þau kæmust af í harðri lífsbaráttunni .
Þetta ágæta forrit í heila kvenna ku enn vera virkt , sem er ekki alveg í takt við nútíma-valdamenn sem margir hverjir vaða út í stríð án þess að hafa komið nálægt þeim sjálfir , þurfa ekkert hugrekki nema til að eyða peningum annarra , gefa loforð og svíkja þau , hvort sem þeir eru í pólitík eða fjármálageiranum .
Það er því hið versta mál að konur flaðri upp um slíka gosa og komi genum þeirra áfram .
