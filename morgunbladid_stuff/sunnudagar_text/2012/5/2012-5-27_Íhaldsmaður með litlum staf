Nokkrum dögum fyrir tónleika Bryans Ferry í Hörpu hitti ég hann í stúdíói hans í Kensingtonhverfinu í London .
Ferry er orðinn 66 ára en lítur út fyrir að vera mörgum árum yngri .
Hann er áberandi vel klæddur enda þekktur fyrir vandaðan klæðaburð .
Það er heldur ekkert hirðuleysislegt við fas hans og framkomu .
Hann er vingjarnlegur en virkar um leið hlédrægur og íhugull , talar hægt og vandar svör sín .
Hann segist hlakka til tónleikanna í Hörpu sem verða nú um hvítasunnuna , 27. og 28. maí .
" Þetta er í fyrsta skipti sem mér hefur verið boðið að spila á Íslandi og ég sagði já samstundis vegna þess að mér finnst gaman að koma á nýja staði .
Í fyrra hélt ég í fyrsta sinn tónleika í Tel Aviv og áheyrendur voru í einu orði sagt frábærir .
Hvað mig varðar þá voru þeir tónleikar einn af hápunktum þess árs .
Ég hef gaman af að skoða heiminn og tónleikaferðir gefa mér tækifæri til þess .
" En sérðu eitthvað á þessum tónleikaferðum , ertu ekki yfirleitt lokaður inni á hóteli mestallan tímann ? " Það er misjafnt .
Venjulega hef ég smátíma til að skoða mig um og fer þá kannski á söfn og skoða aðra athyglisverða staði .
Ég veit ekki hvað ég ætti helst að skoða í Reykjavík , ég þarf að komast að því .
" Þú talar um söfn , hefurðu áhuga á listum ? " Já , ég var í listadeild í háskóla í fjögur ár áður en ég hellti mér út í tónlistina .
Aðalkennari minn í háskólanum var Richard Hamilton , frægur listamaður .
Það er mynd eftir hann þarna , " segir Ferry og bendir á vegg þar sem hangir aragrúi mynda .
Erfitt er að átta sig á því á hvaða mynd hann er nákvæmlega að benda .
Hann heldur áfram : " Um tíma langaði mig til að verða myndlistarmaður en svo tók tónlistin völdin .
Ég mála ekki lengur en þegar kemur að sjónræna þættinum á tónleikum , plakatgerð og hönnun plötuumslaga , þá vil hafa mitt að segja um það sem gert er .
" Þú ert orðinn 66 ára , finnst þér ennþá gaman að vera á sviði ? " Ég er hræðilega gamall ! Ef ég er í góðu líkamlegu ástandi þá er gaman á sviðinu en ef ég er ekki í 100 prósent lagi þá er það mjög erfitt .
Söngvurum , sem eru á miklum ferðalögum eins og ég er , hættir til að fá hálsbólgu og aðra kvilla , þannig að ég reyni að haga því þannig að nokkur tími líði á milli tónleika .
Ég hélt nýlega tónleika í Shanghai og eftir þá fékk ég skelfilega flensu og lá í rúminu í þrjár vikur .
Það eru tvær vikur síðan ég kom aftur til vinnu .
Ég hafði alveg gleymt því hvernig er að vera veikur , en þetta var nokkuð svakalegt .
Þarna var ég rækilega minntur á hvað góð heilsa er mikilvæg .
" Dauðinn er ógnvekjandi Nú ertu að koma í fyrsta sinn til Íslands , veistu eitthvað um landið ? " Eiginlega ekki .
Fyrrverandi tengdafaðir minn hefur farið í laxveiði á Íslandi .
Sonur minn er mikill veiðimaður og vill komast í veiði á Íslandi en tónleikar mínir eru haldnir áður en laxveiðitímabilið hefst og þess vegna kemur hann ekki með mér .
Ég þekki lítið til sögu Íslands en veit af Íslendingasögunum .
Ég veit að það er mikið um að vera í Reykjavík og að næturlífið er fjörugt .
Og svo eigið þið hina frægu listakonu , Björk .
" Hefurðu hitt Björk ? " Nei , ég hef aldrei hitt hana .
Ég umgengst ekki óskaplega margt fólk í mínu fagi .
Auðvitað hitti ég það á tónlistarhátíðum og í stúdíóinu mínu vinn ég með tónlistarmönnum .
Samt eyði ég ekki miklum frítíma með tónlistarmönnum .
Ég á nokkra góða vini sem eru tónlistarmenn en margir af bestu vinum mínum koma úr myndlistarheiminum .
Annars á ég vini úr hinum ýmsu geirum þjóðfélagsins .
Ég vil eiga vini sem koma úr ólíkum áttum , eru á ólíkum aldri og úr mismunandi umhverfi og frá ólíkum löndum .
Aðalatriðið er að allt er þetta gott fólk .
Ég reyni að lifa rólegu lífi , er í stúdíóinu á daginn og eyði kvöldunum með fjölskyldu og vinum .
Ég fer ekki mikið í leikhús og sjaldan í bíó en mér finnst gaman að horfa á kvikmyndir í sjónvarpinu .
Um hverja helgi reyni ég að komast upp í sveit , til Sussex þar sem ég á hús .
Mér líður vel þar .
" Einhvers staðar las ég að þú værir íhaldsmaður , er það rétt ? " Ég er íhaldsmaður með litlum staf .
Ég hef áhuga á sögu og tel mikilvægt að viðhalda gömlum og góðum gildum en ég hrífst líka af nýjungum .
Það þarf að vera jafnvægi milli hins gamla og þess nýja .
Ég er ekki hrifinn af að breyta hlutum bara til að breyta , en við sjáum slíkt gerast mjög oft .
Ég ber virðingu fyrir þjóðum sem leggja upp úr því að varðveita menningararf sinn .
Á Englandi höfum við varpað of mörgu í menningu okkar fyrir róða of auðveldlega .
Ég vil varðveita gamlar byggingar en það hafa orðið hræðileg slys í arkitektúr í borgum á Englandi .
Nokkrar borgir hafa beinlínis verið eyðilagðar vegna þess að þar hafa orðið afar slæm skipulagsslys .
" Þú segist vilja varðveita gömul og góð gildi .
Hvað með trúmál , trúirðu á Guð ? " Ég veit það ekki , ég hef eiginlega aldrei hugsað um það .
Þegar ég er orðinn eldri ætla ég að íhuga tilvist Guðs .
Ég vil gjarnan trúa því að til sé Guð .
Það er gott að búa að einhvers konar trú því dauðinn er ógnvekjandi .
Mjög ógnvekjandi .
Ég trúi á mikilvægi kirkjunnar .
Ég er hrifinn af kirkjum , sérstaklega gömlum kirkjum og í sveitunum eru sem betur fer gamlar gullfallegar kirkjur .
Mér finnst leiðinlegt hvað kirkjusókn er yfirleitt lítil .
Fólk hefur ekki lengur tíma til að fara í guðsþjónustu og ég undanskil ekki sjálfan mig í þeim efnum .
" Vinnan er líf mitt Þú hefur öðlast frægð og frama .
Hefur velgengni þín komið þér á óvart ? " Ég er mjög þakklátur fyrir að hafa fundið minn farveg .
Tónlistin er mín leið til að tjá mig , með henni lýsi ég tilfinningum mínum og ég er svo lánsamur að eiga stóran hóp áheyrenda .
Ég hef átt farsælan feril .
Ég nýt þess að semja tónlist , flytja hana og koma fram á sviði .
Það er dásamlegt að geta miðlað tilfinningum sínum til annarra og ég reyni að gera það á fallegan hátt .
Vinnan hefur verið stór hluti af lífi mínu .
Sumir fara í vinnu á hverjum degi en líf þeirra utan vinnunnar er þeim meira virði en sjálf vinnan – og það er í góðu lagi .
En ég er þannig gerður að vinnan er líf mitt .
Það er ekki slæmt því það er gott að hafa ástríðu fyrir því sem maður er að gera .
Ég er líka svo heppinn að vinna í fagi þar sem samvinna er nauðsynleg og ég vinn með alls konar fólki .
Einn sona minna vinnur í stúdíóinu við að gera kvikmyndir og klippa þær .
Með hljómsveitinni minni syngja konur sem eru allar mjög ólíkar , sumar eru mjög ungar og aðrar á mínum aldri .
Þar eru líka ungir karlmenn og ég reyni að hvetja þá og þeir hafa hvetjandi áhrif á mig .
Ég vinn líka með félögum mínum í Roxy Music .
Það er ákveðið öryggi sem felst í því að vinna lengi með fólki sem maður þekkir vel og það fólk verður eins og fjölskylda manns .
En á sama tíma verður maður að huga að endurnýjun og koma nýju fólki að því annars er maður fastur í sömu formúlu .
Maður verður alltaf að leitast við að prófa eitthvað nýtt .
" Hvernig verndar heimsfrægur maður eins og þú einkalíf sitt ? " Í London eru ákveðnir staðir sem ég get ekki komið til án þess að vera myndaður í bak og fyrir .
Ég forðast þessa staði ekki beinlínis en kýs yfirleitt fremur að fara á rólega staði þar sem er ekki mikið tekið eftir mér .
Ég held mig fremur til hlés en ef ég er með nýja plötu eða er að fara í tónleikaferð þá veiti ég viðtöl , eins og núna .
" Ferry var í mörg ár kvæntur fyrirsætunni Lucy Helmore og saman eiga þau fjóra syni .
Þau skildu og fyrr á þessu ári gekk hann í hjónaband með Amöndu Sheppard sem er tæplega þrítug , en hún var um tíma kærasta sonar hans .
" Er þér illa við spurningar um einkalíf þitt og konurnar í lífi þínu ? " spyr ég .
" Já , venjulega er mér fremur illa við slíkar spurningar , " svarar hann á sinn hæglæta hátt en um leið ákveðið og það er ljóst að hann mun ekki svara of ágengum spurningum um einkalífið .
Ég feta mig varlega inn á þær slóðir .
Þú giftir þig nýlega , ertu hamingjusamur ? " Já , ég er það .
Við höfum verið saman í tæp þrjú ár .
Aldursmunurinn er ansi mikill , hún er svo miklu yngri en ég .
Það skiptir samt engu máli því sambandið er afar gott .
Það á ekki sérlega vel við mann eins og mig að vera einn á báti .
Ég er manngerð sem þarf félagsskap .
Ég er fremur hlédrægur og það er því gott fyrir mig að fá inn í líf mitt manneskju sem er andstæða mín .
Konan mín er lífleg manneskja , kát og fjörmikil og það virkar vel á mig .
Það er mikilvægt að finna manneskju sem er gaman að vera með .
" Ég er bókaormur Að lokum spyr ég þennan listelska mann sem hefur unun af tónlist og myndlist hvort hann lesi mikið .
" Já , ég er bókaormur , " segir hann .
Áttu þér eftirlætishöfunda ? " Ég hef alla tíð verið mikill aðdáandi Scotts Fitzgeralds .
Nýlega las ég The Great Gatsby aftur en seinna á þessu ári verður frumsýnd ný kvikmynd sem gerð er eftir þeirri bók .
Ég hef líka endurlesið fleiri verk Fitzgeralds .
Evelyn Waugh og Charles Dickens eru aðrir höfundar sem ég hef dálæti á .
Ég les verk gamalla höfunda , les ekki mikið af nútímaskáldsögum .
Svo les ég ævisögur og bækur um söguleg efni .
Ég hef unun af bókum og Guði sé lof að það eru enn til bókabúðir .
Ég á i-pad , sem ég viðurkenni að er góð og merkileg uppgötvun , en ég nota hann lítið , næ ekki sama sambandi við hann og bækurnar .
" Skyndilega dregur hann upp símann sinn og sýnir mér mynd .
Mynd af fallegum hundi .
" Þetta er hundurinn minn , hann var yndislegur , " segir hann .
" Hann dó í fyrra , það var keyrt yfir hann .
Ég syrgði hann og geymi hann í símanum .
" Það er komið að lokum viðtalsins , aðstoðarmaður Ferry er mættur til að tilkynna að tuttugu mínútur séu liðnar og annar blaðamaður bíði þess að ná viðtali við tónlistarmanninn .
" Ég fer til Feneyja seinna á þessu ári , held áfram að skoða heiminn , " segir Ferry við mig .
" Lánsamur maður , " svara ég .
