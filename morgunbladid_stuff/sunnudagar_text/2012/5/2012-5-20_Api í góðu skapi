Það var einu sinni api í ofsa góðu skapi , hann vildi ekki grautinn en fékk sér banana .
Margir kannast sjálfsagt við þessa skemmtilegu laglínu .
Enda virðist flest sem snýst um apa vera fyndið .
Grínmyndir af öpum að tala í síma eða stjórna fundi fá marga til að skella upp úr .
Litlir apar klæddir upp eru líka mikil krútt .
Ætli aparnir minni okkur ekki að hluta til á okkur sjálf .
En þá kannski helst ef við erum að gera einhverja vitleysu .
Samanber að vera apaköttur eða hegða sér eins og api .
Hverslags apaskapur er þetta gæti maður líka sagt við samstarfsfélaga sem væri að klúðra málunum .
Þá verður jú einnig margur af aurum api .
Skemmtilegt þetta apatal í tungumálinu okkar .
Ekki er ljóst hvort þessi api hér til hliðar hefur haft nokkurn apaskap í huga .
Virðist hann hafa það bara nokkuð náðugt þar sem hann slakar á eftir melónumáltíð í Kamla Nehru-dýragarðinum í Ahmedabad í Indlandi .
Enda fátt eins svalandi í miklum hita og safarík og ísköld melóna .
