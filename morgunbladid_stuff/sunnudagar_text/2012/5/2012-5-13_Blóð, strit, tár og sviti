Einn mesti bardagi í sögu mannkyns er hafinn ...
spjótin standa víða á okkur – í Noregi og Hollandi – og við verðum að vera við öllu búin við Miðjarðarhaf .
Loftbardagar eru viðvarandi , og við verðum að gera margvíslegar ráðstafanir hér heima .
Ég segi við þingið eins og ég hef sagt við þá sem mynda þessa ríkisstjórn : Ég hef ekkert að bjóða nema blóð , strit , tár og svita .
Við stöndum andspænis gríðarlegri þrekraun .
Framundan eru fjölmargir langir mánuðir baráttu og þjáningar .
Þið spyrjið , hvert er takmarkið ? Ég get svarað ykkur með einu orði : Sigur .
Sigur , hvað sem hann kostar – sigur þrátt fyrir allan hryllinginn – sigur , hversu löng og strembin leiðin kann að verða , vegna þess að án sigurs komumst við ekki af .
" Þessi orð eru hluti af einni mergjuðustu ræðu sem flutt hefur verið , fyrstu ræðunni sem Winston Churchill hélt sem forsætisráðherra þremur dögum eftir að hann tók við embættinu af Neville Chamberlain í Bretlandi .
Málflutningurinn fór fram í neðri deild þingsins á þessum degi fyrir 72 árum .
Ræðunnar er fyrst og fremst minnst vegna þessarar setningar : Ég hef ekkert að bjóða nema blóð , strit , tár og svita .
Ekki er vitað fyrir víst hvert Churchill sótti innblásturinn þegar hann mælti þessi orð en ítalski hershöfðinginn Giuseppe Garibaldi er talinn hafa tekið sér þau í munn fyrstur manna árið 1849 þegar hann brýndi uppreisnarhreyfingu sína í Rómarborg .
Theodore Roosevelt , sem síðar varð forseti Bandaríkjanna , mun einnig hafa notað þessi orð þegar hann var ráðinn í embætti aðstoðaryfirmanns sjóhersins árið 1897 .
Churchill , sem var gamall dáti sjálfur , hefur án efa lesið mikið eftir Roosevelt en verk þess síðarnefnda um hernaðarsagnfræði voru útbreidd .
Enda þótt Garibaldi og Roosevelt hafi komið á undan er þessi fræga setning fyrst og síðast tengd Churchill enda varð hún til þess að efla baráttuþrek Breta á fyrstu mánuðum heimsstyrjaldarinnar síðari .
Loftárásir Þjóðverja léku margar borgir landsins grátt og þjóðina sárvantaði mann til að stappa í sig stálinu .
Winston Churchill var sá maður .
Churchill hafði lengi varað við ógninni sem Bretum og fleiri þjóðum var búin af Adolf Hitler , leitoga þriðja ríkisins , en talaði að mestu fyrir daufum eyrum .
Menn gerðu sér grein fyrir uppgangi Þýskalands en margir Bretar , með Neville Chamberlain forsætisráðherra í broddi fylkingar , lögðu þunga áherslu á að fara sáttaleiðina .
Frægt er þegar hann steig út úr flugvélinni eftir samningafund með Hitler og veifaði sigurreifur plöggum framan í þjóð sinna .
Það voru staðlausir stafir .
Ljóst var að Bretar þurftu mann annarrar gerðar til að leiða sig á þessum viðsjárverðu tímum .
Gamli stríðsfákurinn úr heimsstyrjöldinni fyrri , Churchill , var tekinn inn í ríkisstjórnina um leið og Bretar sögðu Þjóðverjum stríð á hendur 3. september 1939 enda hafði hann verið afar gagnrýninn á sáttaleiðina við Hitler .
Hratt fjaraði undan Chamberlain og í maíbyrjun 1940 lagði hann til að Churchill leysti sig af hólmi .
Fyrir það var Churchill forvera sínum ævinlega þakklátur – sem og öll þjóðin .
Eftir miklar hörmungar og mannfall stöðvuðu bandamenn loksins framgöngu Hitlers sem svipti sig lífi í neðanjarðarbyrgi sínu 30. apríl 1945 .
Winston Churchill flutti fleiri meitlaðar ræður á fyrstu vikum sínum í embætti .
Má þar nefna ræðuna sem lauk með þessum orðum : ...
við skulum berjast í Frakklandi , við skulum berjast á hafi úti , við skulum berjast með auknu sjálfstrausti og auknum styrk í lofti , við skulum verja eylandið okkar hvað sem á okkur dynur , við skulum berjast á ströndunum , við skulum berjast á flugvöllunum , við skulum berjast á ökrum og strætum , við skulum berjast á heiðum ; við skulum aldrei gefast upp .
" orri@mbl.is 