Beinu flugi Icelandair til Denver í Colorado í Bandaríkjunum hefur verið vel tekið og er á heimamönnum vestra að skilja að þetta flug henti þeim mjög vel .
Nýi áfangastaðurinn í villta vestri Buffalos Bills höfðar líka örugglega til Íslendinga , ekki síst til þeirra sem njóta útivistar í fögru umhverfi .
Steinþór Guðbjartsson steinthor@mbl.is Denver í Colorado í Bandaríkjunum er sannkölluð íþrótta- og útivistarborg og ekki síður menningar- og verslunarborg .
Á þessu svæði rétt austan við Klettafjöllin skín sólin í 300 daga að meðaltali á ári og þar sem borgin er í um 1.600 m hæð yfir sjávarmáli er loftið þurrt og þægilegur hiti jafnt að sumri sem að vetri , hvorki of heitt né of kalt .
Miðað við allt sem borgin og næsta nágrenni hefur upp á að bjóða kemur ekki á óvart að helstu tekjurnar eru vegna ferðatengdrar starfsemi , en á síðasta ári fór að meðaltali um milljón manns um alþjóðaflugvöllinn í Denver í hverri viku , ríflega 52 milljónir allt árið .
Flugvöllurinn er í 5. sæti í Bandaríkjunum hvað þetta varðar og í 11. sæti í heiminum .
Fyrir nokkrum árum tók ég viðtal við kanadíska listakonu í Toronto .
Hún er af íslenskum ættum og átti sér þann draum helstan að heimsækja Íslands .
Hún lagði áherslu á að fyrsta heimsóknin væri alltaf sú mikilvægasta , fyrsta myndin skipti öllu máli , því hún gleymdist aldrei .
Gestrisni og þjónustulund Ég hafði þetta í huga þegar ég fór ásamt fjölmennum hópi í fyrsta flugi Icelandair frá Keflavík til Denver í boði félagsins .
Móttökurnar á alþjóðaflugvellinum í Denver bentu til þess að gestgjöfunum væri sérlega annt um gesti sína .
Það kom síðan berlega í ljós meðan á dvölinni stóð að íbúarnir eru góðir heima að sækja .
Allir vildu allt fyrir gestina gera , engin vandamál , bara lausnir .
Þessi væntumþykja og þjónustulund kristallaðist í orðum Michaels B. Hancocks borgarstjóra og Johns Hickenloopers ríkisstjóra , sem sögðu að það væri hagur allra á Íslandi og í Colorado að áætlunarflug Icelandair milli Íslands og Denver gengi vel .
Í því sambandi var ítrekað og áréttað að gert væri ráð fyrir að flugið skapaði um 300 störf í Denver og tekjur heimamanna vegna flugsins yrðu um 28 milljónir dollara árlega , jafnvirði um 3,3 milljarða króna .
Ennfremur kom fram að með flugi Icelandair næðist enn betri tenging við Evrópu og það skipti Denver og Colorado miklu máli , en auk Icelandair bjóða aðeins tvö flugfélög , British Airways og Lufthansa , upp á flug milli Denver og Evrópu .
Vilji til samstarfs og samvinnu leyndi sér ekki og gera má því skóna að íslenskir ferðalangar njóti þessarar gestrisni í náinni framtíð .
Aukinheldur er Denver vel í sveit sett í sambandi við tengiflug og til að mynda er aðeins tveggja tíma flug þaðan til Winnipeg í Kanada .
Auðvitað kynnist enginn ríflega 600 þúsund manna borg , um 2,5 milljóna höfuðborgarsvæði og 8. stærsta ríki Bandaríkjanna með um 5 milljónir íbúa á tæplega þremur sólarhringum , en með góðu skipulagi má fá ansi góða yfirsýn og Jayne Buck , varaformaður ferðamálaráðs Denver , sá öðrum fremur til þess að tíminn var vel nýttur frá morgni til kvölds .
Enn eitt dæmi um hvað ferð með fararstjóra um ókunn svæði getur skilið mikið eftir sig .
Menning Öflugt listalíf er í Denver og listaverk eru áberandi í borginni .
Listasöfnin í samnefndu hverfi eru listaverk út af fyrir sig og þar eru bæði fastar sýningar eins og í safninu sem byggt var utan um verk Clyffords Stills og farandsýningar eins og má sjá í Listasafni Denver ( Denver Art Museum ) .
Núna er þar yfirlitssýning á verkum eftir franska fatahönnuðinn Yves Saint Laurent og í haust verða verk eftir listmálarann Van Gogh í sviðsljósinu .
Þess má geta að frítt er inn á safnið fyrsta laugardag í hverjum mánuði .
Abstrakt-expressjónistinn Clyfford Still virðist hafa verið sérstakur maður .
Hann rúllaði verkum sínum saman eftir að hafa lokið við þau og kom þeim í geymslu en seldi þau helst ekki .
Hann lést úr krabbameini 1980 og gat þess í erfðaskrá að öll verk hans í eigin eigu rynnu til þeirrar borgar sem byggði safn í hans nafni og hefði þau þar til sýnis .
Greint var frá samningi Denver um verkin og listasafnið við ekkju bandaríska listamannsins 2004 og ári síðar , þegar hún lést , var borgin með í fórum sínum um 94% verka Clyffords Stills , um 2.400 málverk .
Safnið var síðan opnað um miðjan nóvember í fyrra og fyrst þá gafst almenningi kostur á að sjá yfirlit verka Clyffords Stills , sem hann gerði á um 60 ára tímabili .
Við það tækifæri sagði John Hickenlooper ríkisstjóri að augu heimsins beindust að Denver vegna þessa einstaka safns .
Klettafjöllin hróðug og há Denver varð til vegna þess að þar fannst fyrsta gullið á svæðinu 1858 og gullgrafarar settust þar að .
Áður voru miklar gullnámur í Black Hawk og Central City skammt vestan við Denver en nú eyða menn peningum þar í spilavítum í von um skjótan gróða .
Klettafjöllin hafa margan heillað og Íslendingar eiga sitt Klettafjallaskáld í Stephani G. Stephanssyni , sem bjó lengi á sléttunni í Markerville í Alberta í Kanada og sá þaðan til fjalla , en ljóð hans Klettafjöll frá 1889 hefst á eftirfarandi hátt : Rofar til rökkvanum , rísa úr mökkvanum vestlægar fylkingar fjalla .
Feikileg , hróðug og há , gnæfa yfir gráþyrping stallanna þokuhjálm ' steypa þau , þéttverptri sveipa þau fjúkblæju ísfölum andlitum frá .
Og það endar þannig : Klettafjöll , draumheimar eldgömlu aldanna , ímynd af Valhöll - sem gullræfur skjaldanna ljósþökin blika í blá-skýja rofinu , brekkuskeið dökk eru rið upp að hofinu .
Skíðasvæði með öllu Klettafjöllin gegna veigamiklu hlutverki í Colorado enda frábært útivistarsvæði og skíðasvæðin þar eru í hópi þeirra bestu í heimi að margra mati .
Allir skíðaáhugamenn þekkja Aspen og Vail en mörg skíðasvæði eru nær Denver .
Þar á meðal Breckenridge , enn einn bærinn sem varð til vegna gullleitar 1859 , en þangað er um 160 km akstur frá höfuðborginni .
Breckenridge er lítill bær og allt í göngufæri .
Samtök hjólreiðamanna í Bandaríkjunum ( The League of American Bicyclists ) heiðruðu bæinn reyndar nýlega fyrir að vera hjólreiðavænn bær , en það er það sem er svo heillandi við skíðasvæðin að þau eru ekki síður heppileg fyrir göngufólk og hjólreiðafólk á sumrin enda reiðhjólastígar og göngustígar úti um allt .
Þarna er líka 27 holu golfvöllur , sá eini af þeirri stærð sem bandaríski kylfingurinn heimsfrægi , Jack Nicklaus , hefur hannað .
Sagan er á hverju horni í þessum litlu skíðabæjum en engu að síður hefur starfsemi í mörgum eldri húsum breyst .
Í Breckenridge er nú til dæmis víða boðið upp á gistiaðstöðu í gömlum húsum , yfir 200 verslanir af ýmsum toga eru í bænum og meira en 70 veitingastaðir .
" Mér leið illa fyrir hönd verslunarmannsins sem seldi mér þessa fínu úlpu fyrir aðeins 40 dollara , " sagði ánægður viðskiptavinur eftir að hafa fengið flíkina með 70% afslætti .
Skíðasvæðið sjálft er ævintýraheimur út af fyrir sig frá nóvember fram í apríl .
Lyftur og egg koma mönnum hratt og örugglega upp á áfangastað í meira en 3.500 m hæð yfir sjávarmáli og þaðan liggja 155 leiðir til allra átta .
Mikil náttúrufegurð einkennir villta vestrið í Colorado og það er áberandi hvað mikið er lagt upp úr því að viðhalda náttúrunni .
Rauður sandsteinn setur víða svip á umhverfið og Colorado-búar eiga sitt Rauðhólahringleikahús ( Red Rocks Amphitheatre ) skammt frá bænum Morrison í jaðri Klettafjallanna , um 25 km frá Denver .
Þessu náttúrufyrirbrigði var breytt í hringleikahús fyrir um 10.000 manns fyrir miðja síðustu öld og þar hafa margar af frægustu hljómsveitum heims komið fram , m.a. Bítlarnir 1964 .
Þarna eru tónleikar allt árið og útivistarfólk kemur á svæðið um helgar til þess að sinna líkamsræktinni auk þess sem sjálfboðaliðar láta sig ekki vanta til þess að laga stíga og gróður í umhverfinu .
Margir koma með hunda sína og hafi einhver gleymt hundaskítspoka er það ekki vandamál því á svæðinu eru stautar með slíkum pokum .
Atvinnumannalið í helstu íþróttagreinum Denver er ein af öflugustu íþróttaborgum Bandaríkjanna og hvergi eru fleiri atvinnumannalið samankomin .
Þar má nefna ameríska fótboltaliðið Denver Broncos ( NFL ) og körfuboltaliðið Denver Nuggets ( NBA ) auk þess sem knattspyrna nýtur mikilla vinsælda eins og reyndar flestar íþróttir .
Hornaboltaliðið Colorado Rockies leikur á Coors-leikvanginum sem tekur um 50.000 manns í sæti og þar er sætaröðin , sem er í míluhæð yfir sjávarmáli , sérstaklega merkt .
Coors-bjórverksmiðjurnar í Golden , skammt frá Denver , eru þær stærstu í heimi og svo má lengi telja .
Þeir sem vilja ekki aðeins fylgjast með öðrum í íþróttum heldur taka á því sjálfir hafa úr ýmsu að velja í Denver .
Auðvelt er að leigja hjól og hjóla- , göngu- og hlaupastígar eru víða í þessari hreinu borg .
Ekki er hægt að skilja við Denver án þess að minnast á mat og skemmtanir .
Mikið virðist vera lagt upp úr litlum matsölu- og skemmtistöðum í miðbænum og til dæmis er frábær djassklúbbur uppi á fjórðu hæð í lítilli verslunarmiðstöð .
Frír strætisvagn gengur upp og niður helstu verslunargötuna og ekki kemur á óvart að leiðin er mílulöng .
