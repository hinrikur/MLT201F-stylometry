Jóhannes Karl Guðjónsson hefur snúið heim til að aðstoða við upprisu Skagamanna í úrvalsdeild karla í knattspyrnu .
Hann lék erlendis sem atvinnumaður í 14 ár , m.a. í Hollandi , Englandi og Spáni auk þess að leika fjölda landsleikja .
Einnig er hann hluti af einni mestu knattspyrnufjölskyldu landsins .
Heimir Snær Guðmundsson heimirs@mbl.is Síðasta haust lýsti Jóhannes Karl því yfir að hann væri á heimleið og hygðist spila með Skagamönnum í Pepsi-deildinni á komandi sumri .
Á þeim tíma var hann ekki inni í myndinni hjá félagsliði sínu , enska C-deildar liðinu Huddersfield .
" Þegar ég tók þessa ákvörðun var ég ekki í áætlunum þjálfarans og bjóst ekki við að fá nýjan samning .
Við Jófríður kona mín fórum að huga að framtíðinni og tókum þá ákvörðun að koma heim .
Í millitíðinni fékk ég tækifæri í byrjunarliðinu og því fylgdu blendnar tilfinningar , hugurinn var í raun kominn heim þó að tækifærið hefði verið kærkomið .
Ég stefndi alltaf að því að ná að ganga frá skiptunum áður en félagskiptaglugganum væri lokað hér heima og það tókst , " segir þessi mikli fjölskyldumaður sem er giftur Jófríði Maríu Guðlaugsdóttur og eiga þau fjóra stráka , Ísak Bergmann , 9 ára , Jóel Þór , 7 ára , Daníel Inga , 5 ára og Emil Karl , 2 ára .
Skagamaður í gegn Það er svo sem ekki einsdæmi að atvinnumenn komi heim og spili í úrvalsdeildinni en það hljóta að vera ákveðin viðbrigði eftir 14 ár í atvinnumennsku .
" Ég hef verið mikið á Akranesi í fríum , æft með strákunum og vissi því að hverju ég gekk .
Auðvitað eru leikmenn í vinnu og skóla en aðstæðurnar hafa batnað mikið frá þeim tíma sem ég var úti , bæði með tilkomu knattspyrnuhúsanna og einnig eru vellirnir betri en áður .
Hér á Skaganum tek ég eftir því að metnaðurinn í fólki er jafnvel enn meiri en þegar ég kom upp fyrst .
Þó að kannski séu ekki miklir peningar til staðar er mikill kraftur í starfinu alveg frá þjálfun yngri flokka og upp í starfið í kringum meistaraflokkinn .
" Það setur óneitanlega sinn svip á deildina hér heima að leikmaður á borð við Jóhannes Karl ákveði að leika hér á landi .
Hann segist alltaf hafa verið ákveðinn í ganga til liðs við uppeldisfélag sitt og er hvergi banginn þó að um nýliða sé að ræða .
" Auðvitað er alltaf pressa á mönnum sem koma heim .
Ég hef ekki hugsað mér að koma heim til að verða einhver kóngur á Skaganum .
Ég kem heim til þess að koma inn í gott Skagalið , styrkja góða liðsheild og aðstoða strákana .
Þetta á að snúast um ÍA-liðið en ekki um að ég sé að koma heim .
Fólk á örugglega eftir að fylgjast með því hvernig maður stendur sig og hafa gaman af því að gagnrýna mig .
Ég set mikla pressu á mig sjálfur og því hef ég litlar áhyggjur af því að aðrir setji pressu á mig .
" Skagamenn hafa byrjað Íslandsmótið með miklum látum og eru taplausir eftir fimm umferðir .
Því leikur eflaust mörgum forvitni á að vita hvort ekki sé stefnt á titla á Skaganum eftir mögur ár .
Jóhannes segir að leikmenn viti alveg hvers megnugir þeir eru en leggi þó áherslu á að taka einn leik í einu .
" Við höfum fulla trú á okkur , við teljum okkur geta unnið flest lið og erum ekki með neina minnimáttarkennd .
Það eiga örugglega eftir að koma góðir leikir en við eigum líka eftir að eiga aðra verri .
Það finnst mér eðlilegt miðað við mannskapinn , það eru ekki margir í liðinu með mikla reynslu úr efstu deild .
KR , FH og fleiri lið eru með góða leikmenn og við munum reyna að halda í þessi lið en um leið einbeita okkur að einum leik í einu og safna sem flestum stigum .
" Jóhannes segir að aldrei hafi annað komið til greina en að flytja á Akranes og spila með ÍA eftir að hann tók ákvörðun um að koma heim .
" Á þeim tíma sem ég var úti hafði ég mikinn áhuga á því sem var að gerast í fótboltanum á Skaganum og fylgdist vel með .
Það er frábært að vera kominn heim og hafa vini og fjölskyldu í kringum sig .
Litlu strákarnir mínir fjórir eru himinlifandi , hér er meira frjálsræði fyrir þá og þeir una sér mjög vel .
Síðan er frábært að fá að starfa með Dodda bróður ( Þórður Guðjónsson ) sem er framkvæmdastjóri knattspyrnudeildarinnar og er að vinna frábært starf með þjálfurunum .
" Það vakti töluverða athygli á dögunum þegar Jóhannes mætti bróður sínum Bjarna í leik ÍA og KR. Þeir bræður leika báðir á miðjunni og fara fyrir liðum sínum sem fyrirliðar " Það var óneitanlega sérstakt , þetta var í umræðunni fyrir leikinn og ég hugsaði dálítið um þetta .
En þegar komið var á völlinn var þetta eins og hver annar leikur og okkur lenti ekkert saman .
Við unnum auðvitað leikinn og það var frábært að vinna Íslandsmeistarana fyrir framan sína áhorfendur á Skaganum .
" Uppvöxtur mótaði karakterinn Jóhannes Karl er eins og margir vita hluti af einni mestu knattspyrnufjölskyldu landsins , faðir hans Guðjón Þórðarson er einn þekktasti knattspyrnuþjálfari landsins og bræður hans Þórður , Bjarni og Björn hafa gert það gott í atvinnumennsku erlendis .
" Pabbi var mjög leiðbeinandi þegar ég var ungur , alltaf tilbúinn að hjálpa mér og leiða á réttar brautir .
Ég held að sú staðreynd að hann er faðir minn hafi gert það að verkum að fólk hafi horft á mig gagnrýnni augum en annars .
Það gerði mig ennþá einbeittari í að ná markmiðum mínum .
" Þegar Jóhannes Karl var að koma upp sem unglingur voru bræður hans Þórður og Bjarni báðir atvinnumenn og höfðu orðið markakóngar hér á landi .
" Þeir voru báðir rosalega efnilegir og síðar góðir .
Báðir voru fljótir , komu inn í meistaraflokk með miklum krafti og vöktu ungir töluverða athygli .
Það stefndi kannski ekki í að ég yrði jafngóður .
Ég fékk oft að heyra að ég yrði aldrei jafn góður og þeir , myndi aldrei ná jafn langt í boltanum .
Það mótaði örugglega minn karakter , hvatti mig áfram og gerði mig ennþá ákveðnari í að ná mínum markmiðum .
Ég horfði á bræður mína verða mjög góða knattspyrnumenn og ég tel að nærvera þeirra og pabba hafi haft mjög góð áhrif á minn feril , " segir Jóhannes .
Hér á landi hefur oft komið upp sú umræða að ungir knattspyrnumenn fari of snemma í atvinnumennsku .
Jóhannes fór utan aðeins 18 ára gamall , til Genk í Belgíu þar sem fyrir var bróðir hans Þórður .
En hver er skoðun Jóhannesar á því að ungir leikmenn fari í atvinnumennsku strax á unglingsaldri ? " Þessir strákar þurfa að geta staðið á eigin fótum , mér finnst ekki sniðugt að flytja heilu fjölskyldurnar út til að fylgja þeim eftir .
Það er mín skoðun að mjög erfitt sé að fara út til að spila með unglingaliði , mín reynsla er sú að rosalega fáir þar ná í gegn , " segir Jóhannes " Ég myndi ekki ráðleggja strákum að fara út nema þeir geti farið beint að æfa með aðalliði viðkomandi félags .
Við höfum það rosalega gott hér á landi með alla þessa aðstöðu .
Þú missir ekkert af lestinni þó að þú farir ekki út 16 ára og reynslan sem maður getur fengið t.d. í efstu deild hér heima er mikilvæg , " segir Jóhannes en tekur þó fram að erfitt sé að alhæfa um málið enda geti forsendur hvers og eins verið mjög ólíkar .
Björn Bergmann bróðir Jóhannesar hefur síðustu misseri slegið í gegn með Lilleström í Noregi og er talinn einn eftirsóttasti leikmaður Norðurlanda .
Hann gæti því staðið frammi fyrir erfiðum ákvörðunum á næstunni .
" Það er auðvitað rosalega erfitt að segja nei þegar stóru liðin koma t.d. úr ensku úrvalsdeildinni .
En ég held að besti skólinn sé í Hollandi , þeir fylgjast betur með leikmönnum sem koma inn í liðin .
Auk þess er minni pressa á stjórunum þar heldur en víðsvegar um Evrópu .
Björn veit þetta allt sjálfur og við höfum margoft rætt hans mál .
Hann er mjög efnilegur en ég held að Holland sé mjög góður staður fyrir hann til að taka næsta skref .
" Glæsilegur atvinnumannaferill Jóhannes Karl hefur á ferli sínum leikið í bæði spænsku og ensku úrvalsdeildinni auk þess að hafa leikið í Hollandi og Belgíu .
Árið 2001 , aðeins 21 árs var hann keyptur til spænska stórliðsins Real Betis .
" Þar voru allt aðrir lifnaðarhættir en við eigum að venjast .
En þetta var mjög skemmtilegur og lærdómsríkur tími .
Fyrsta tímabilið mitt hjá þeim gekk vel , ég spilaði fjölda leikja í byrjunarliði og var alltaf hluti af hópnum .
Liðið átti gott tímabil , endaði í sjötta sæti og náði Evrópusæti .
Um sumarið yfirgaf Juande Ramos liðið , ( fyrrverandi þjálfari Real Madrid og Tottenham ) en hann keypti mig og nýr þjálfari sýndi mér lítinn áhuga .
Fyrsta tímabilið á Spáni var rosalega skemmtileg reynsla sem ég gleymi aldrei .
" Í kjölfarið var Jóhannes Karl lánaður til bæði Aston Villa og Wolves .
Hann átti góðan tíma hjá Villa undir stjórn Graham Taylor og var fastamaður í byrjunarliði .
" Taylor var búinn að tilkynna mér að hann vildi semja við mig þegar ég fór í sumarfrí en hann sagði upp skömmu seinna og ekkert varð úr því að þeir keyptu mig .
" 2004 fór Jóhannes til Leicester og spilaði þar í tvö ár og seinna árið var hann valinn leikmaður ársins af leikmönnum , þjálfurum og stuðningsmönnum .
2006 fór Jóhannes til Hollands þar sem lítið gekk upp og í kjölfarið fór hann aftur til Englands .
" Ég fór til Burnley og átti skemmtilegan tíma .
Við komumst upp í úrvalsdeild á þeim tíma í gegnum umspil .
Sá leikur var spilaður á Wembley á afmælisdaginn minn , 25. maí .
Það var mikil upplifun að spila á Wembley og ekki skemmdi fyrir að amma og afi og öll fjölskyldan komu á leikinn .
" Jóhannes Karl segist mjög sáttur við ferilinn , tíminn erlendis hafi verið frábær og árin fjórtán fljót að líða .
" Ég er sáttur , við fjölskyldan nutum þessa tíma mjög vel , bjuggum í ólíkum borgum og líkaði alltaf vel .
Við vorum ung þegar við fórum út , ekki einu sinni byrjuð í sambúð , hún 16 ára og ég rétt orðinn 18 ára en þetta var komið gott og við hlökkum til þess að búa á Skaganum .
" Tók fjölskyldua fram yfir landsliðið Þó að Jóhannes Karl eigi 34 landsleiki hefur hann sjaldan náð að leika lykilhlutverk í liðinu yfir lengri tíma .
Það vakti athygli þegar Jóhannes Karl hætti um tíma í landsliðinu árið 2005 .
" Á ákveðnum tímapunkti á mínum landsliðsferli ákvað ég að halda mig til hlés bæði út af félagsliði mínu og fjölskyldu .
Það var erfitt að skilja konuna eftir með börnin og ég ákvað að láta fjölskylduna ganga fyrir .
Á tímabili bitnaði fjarvera mín með landsliðinu einnig á stöðu minni hjá félagsliðinu , " segir Jóhannes " Ég er ekkert bitur , þjálfararnir ráða því hverja þeir velja .
Ég er ánægður með að hafa náð að spila þessa leiki en auðvitað hefði ég vilja ná að spila fleiri landsleiki .
Maður þarf að velja og hafna og á ákveðnum tímapunkti tók ég mínar ákvarðanir og sé ekki eftir þeim .
" Jóhannes Karl er með samning við ÍA til 2014 og lítur björtum augum til framtíðarinnar .
" Ég hef líka metnað til að verða þjálfari í framtíðinni .
Ég ætla að fara á þau námskeið sem í boði eru og ná mér í réttindi .
Ég veit ekkert hvenær það verður enda vona ég að ferill minn sem knattspyrnumaður verði sem lengstur .
" 