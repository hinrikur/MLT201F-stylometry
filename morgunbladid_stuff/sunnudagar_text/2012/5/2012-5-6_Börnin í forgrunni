Að þessu sinni ætlar Margrét Pála Ólafsdóttir að segja okkur frá degi í lífi sínu .
Margrét Pála er okkur Íslendingum að góðu kunn og er m.a. þekkt fyrir að vera höfundur Hjallastefnunnar .
7.15 Snúsa ekki einu sinni við fyrstu hljóð frá vekjaraklukkunni .
Er með barnabörnin í gistingu og þá standa ömmur sig .
Vek eldri ömmustúlkuna og ömmupiltinn og kveiki svo undir hafragrautnum .
Morgunverður og tesopi meðan drengurinn les síðustu æfinguna fyrir upplestrarkeppnina í skólanum 7.59 Pabbinn mætir til að aka barnabörnunum í skólann .
Vek þá yngstu sem á að vera mætt kl. 9 í skólann og við tökum morgunrútínuna ; morgunverð , klæðnað og hárgreiðslu .
9.03 Komum í Barnaskóla Hjallastefnunnar í Reykjavík .
Læði mér með tesopa í rólegt horn í skólanum og skoða póstinn ; svara því sem brennur og tek Ameríkupóstinn frá nóttinni .
Kvaka af kæti yfir því að Abigail James , einn helsti sérfræðingur Vesturlanda í kynjaskiptri kennslu , vill koma á Hjallastefnuráðstefnuna okkar í haust .
Hripa fréttir frá ráðstefnu Evrópusamtaka sjálfstætt starfandi skóla fyrir Fréttablaðið til samstarfsfólks míns .
Skilaboðin einfaldlega ; lifi nýsköpun og frumkvöðlastarf í skólum .
10.05 Renni upp að húsi Kennarasambandsins til að hitta fulltrúa Félags stjórnenda í leikskólum og leikskólakennarafélagsins .
Rýnum í OECD-tölur með hagfræðingnum og tökumst ögn á af undramikilli háttvísi og vináttu .
11.50 Flýti mér í Garðabæinn þar sem fundur bíður eftir mér í Vífilsskóla .
Nokkrir foreldrar og skólastjóri eru með mál sem þolir ekki bið .
12.50 Gríp mér hressingu hjá Sigurjóni kokki á Vífilsstaðatorfunni .
Hollustugrautur úr brúnum hrísgrjónum og sojamjólk ásamt rammíslenskri lifrarpylsu .
Næ að hitta afburðakátan drengjahóp á leið í Heiðmörk í vorsvalanum og spjalla við nokkra kennara .
Heyri í skólastjóranum á Laufásborg og við afgreiðum nokkur mál í snatri .
13.20 Hitti framkvæmdastýruna mína og fer yfir stærstu verkefnin okkar framundan ; rekstur á frábærum leikskóla í Eyjum og svo fyrirhugaða samvinnu okkar og Tálknafjarðar .
Fæ rapport af símtali hennar og sveitarstjórans .
14.35 Bruna á heimaslóðir við Hafravatn og nýti mér BlueTooth-sambandið í bílnum til að segja dóttur minni allt um dásemdarkvöld og gæðamorgun með börnunum meðan hún tók vaktina á Barnaspítalanum .
Líf okkar snýst ávallt um börn ; veik börn , frísk börn , skólabörn , eigin börn og barnabörn .
14.55 Einhendi mér í tölvupóstinn .
Maula flatbrauð úr Mosfellsbakaríi og kíki ögn á Fasbókina sem ég hef beðið fólk að nota fremur en tölvupóst .
Virðist vera mun fljótlegra að svara þar heldur en með blessuðum tölvupóstinum sem mér er orðið í nöp við eftir fjölda ósigra .
Blanda mér í umræður um Kindle og iPad ...
15.30 Er bæði skrifborðs- og skrifstofulaus og því er fundur talnatríósins heima hjá mér ; þ.e. framkvæmdastjórinn og rekstrarstjórinn ásamt mér .
Snarpheitt , grænt te á borðum hvar við rýnum í rekstrartölurnar en fjárhagsáætlun næsta skólaárs er í burðarliðnum .
16.50 Kveð samstarfsfólkið og ákveð að sækja mér súrefni .
Orkugefandi að rölta við vatnið og hnusa af lífinu sem er að vakna .
17.30 Skrifa Evrópusamtökum kynjaskiptra skóla og lýk við ramma að fyrirlestri í Houston í Texas næsta haust .
Er búin að ýta þessu á undan mér og skil ekki hvað fólkinu liggur á að fá gögn .
Kíki á BaseCamp , nýja verkefnastýringarkerfið okkar .
18.40 Hringi í vini mína á Grímsstöðum á Fjöllum til að plana heimsókn mína og 9 ára stúlkna sem ætla norður með kennaranum sínum .
Ég verð fararstjóri og sýni þeim sveitina mína .
19.20 Fjarvistarspúsa mín dettur inn úr dyrunum með kvöldverð frá Grænum kosti .
Horfum á fréttirnar meðan við borðum .
Sófinn og skrölt um dagskrá Sky-disksins .
Dotta yfir Midsummer Murders og skríð loks í bólið um 22.30 .
Veit af ströngum degi framundan .
