Á nýafstöðnum ársfundi Árnastofnunar , undir yfirskriftinni Nýja landnámið , voru kynnt verkefni sem snerta orð , skráningu og tungutak , þ. á m. samstarf örnefnasviðs stofnunarinnar við Landmælingar Íslands .
Fulltrúi Landmælinga , Gunnar Haukur Kristinsson , sagði frá örnefnum á tölvukortaöld þegar hægt er að smella á örnefnin í landslaginu og fá sögur og fræði upp í sérstökum glugga – eða leita í gagnagrunni eftir tilteknu örnefni .
Gunnar Haukur benti á að örnefni og staðsetning þeirra væru í flestum tilfellum aðeins til í huga fólks og því væri mikilvægt að skrá niður þekkinguna svo hún glataðist ekki .
Að nokkru leyti er lifandi þekking fólks á örnefnum og hvar þau eiga heima í landinu svipuð tungumálinu .
Þó að við höfum hamast við að skrá niður íslenskuna í nærri þúsund ár er íslenskan , líkt og önnur tungumál , aðallega til í hugum þeirra sem tala hana .
Sé tungumál ekki talað af lifandi fólki deyr það með fólkinu , gleymist þótt það glatist ekki .
Endurlífguð tungumál af bókum verða aldrei nema svipur hjá sjón .
Og þó að ég ætli síst að draga úr mikilvægi söfnunar fyrir þekkingarbanka heimsins er enn mikilvægara að horfast í augu við að söfnun þekkingar á söfn kemur ekki í stað lifandi þekkingar .
Merking og blæbrigði eru bundin við málnotkun og samkomulag .
Stök orð hafa margvíslega merkingu en þegar tvímyndir eða fleiri koma upp af örnefnum getur það valdið óbærilegum sveitaríg , eins og Hverfells / -fjallsdeilurnar í Mývatnssveit eru til vitnis um , eða orðið tilefni til heimspekilegra vangaveltna um sannleikann og ólíka sýn manna á sama hlutinn , sbr. fræga ræðu Arnas Arneusar úr Íslandsklukkunni um Bakránga / Ógaungufjall / Galta í Kinninni fyrir norðan .
Lifandi þekking á landinu , örnefnum og sögunni sem í þeim býr , er helsta bindiefnið í tengslum okkar við umhverfið .
" Landslag yrði / lítilsvirði , / ef það hjeti ekki neitt " , orti Tómas en engin bók eða örnefnaskráning getur leitt okkur að landinu með sama hætti og leiðsögn staðkunnugs fólks sem þekkir af eigin raun það mannlíf og frásagnir sem hafa getið af sér örnefnin í landinu : Numið landið með atburðum , sögum og orðum í eigin lífi – og gildir þá einu þótt fólk þekki ekki skráða bóksögu landsins .
Tungumálið er máttugasta tækið til að koma reglu á óreiðu náttúrunnar , skapa frásagnir og móta reynsluna til að miðla henni til annarra .
Orðin gefa umhverfinu merkingu – eins og Sigurður Pálsson orti um í Ljóð nema land – og gera það mikilvægt í okkar augum : Við getum sagt frá einhverju sem skiptir máli og sviðsett það í landinu .
Svipuð hugsun býr að baki hinu snjalla og nýstofnaða Smástundarsafni sem gerir út á að segja sögur um muni .
Sögulausir munir á safni minna á villta og ónefnda náttúru : Við eigum erfitt með að skynja þá en um leið og við heyrum sögu um hvernig þeir hafa fléttast inn í líf fólks fá þeir merkingu og sess í vitundinni .
Flest þekkjum við þá yfirþyrmandi tilfinningu að sjá góss heimsins í ópersónulegum búðum – og hvernig einn gripur úr þeirri óreiðu getur lifnað við um leið og einhver eignast hann og stillir upp á heimili sínu með ferða- og / eða innkaupasögu á vörum .
Við tengjumst umhverfinu af því við getum nefnt það og öðlast vald yfir því .
Þessi leyndardómur laukst upp fyrir unga bóndanum sem komst að nafni Gilitruttar og losaði konu sína þannig undan tröllskapnum ( áður hafði Gilitrutt setið við vefinn í grjóthól sínum og kveðið " hæ , hæ og hó , hó ...
" – en hún sagði aldrei " bæ , bæ ! " ( sem faðir minn svaraði ævinlega með " borg , borg ! " ) þótt nú þyrfti e.t.v. að uppfæra söguna með þeirri kveðju ) .
Án orða og örnefna nemum við ekki landið í andlegum skilningi og verður sama hvað gert er við það .
Þetta kom í ljós við Kárahnjúkavirkjun þar sem fjölmörgum náttúruundrum , einstöku landslagi og nafnlausum fossum í hæsta fegurðarflokki var fórnað án þess að vörnum yrði við komið af því að landið naut ekki verndar örnefna , sagna og ljóða sem hefðu rammað það inn í hugum landslýðsins .
Menningin hafði ekki skotið rótum á svæðinu með tungutakinu .
Við slíkar aðstæður þrífast tröllin ein .
