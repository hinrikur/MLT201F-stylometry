Alexander McCall Smith - The Limpopo Academy Of Private Detection * * * ½ Það er merkilegt í sjálfu sér hvað maður endist í að lesa bækur sem þessa þar sem nánast ekkert gerist og ef það ber eitthvað við þá er það sett svo lipurlega fram að manni finnst það bara hlýleg uppákoma .
Svo er því nefnilega háttað með bækurnar um Precious Ramotse að þó þær séu glæpasögur að nafninu til , þá eru þær fyrst og fremst vangaveltur um bestu hliðar mannlegs eðlis og þó Ramotse og Grace Makutsi þurfi að glíma við snúnar flækjur þá eru þær allar heldur léttvægar , eða í það minnsta léttvægari en morðæðið sem einkennir annars sakamálasögur nú á stundum .
Að þessu sögðu þá finnst mér eins og það sé heldur myrkari blær á þessari bók en mörgum fyrri .
Í bókinni fást þær Ramotse og Makutsi við spillingu í ýmsum myndum hjá yfirvaldi og almenningi , nokkuð sem mjög ber á góma suður í Afríku , ekki síður en víðar um heim , um þessar mundir .
Það gefur svo bókinni skemmtilegan blæ að gestur í henni er sjálfur Clovis Andersen , höfundur handbókarinnar sem varð kveikjan að leynilögreglustarfi Precious Ramotse fyrir svo löngu .
Ace Atkins - Robert Parker ' s Lullaby * * -- Er glæpasagnasmiðurinn Robert B. Parker féll frá fyrir rúmu ári hafði hann rétt lokið við fertugustu bókina um einkaspæjarann Spenser sem glímir við glæpamenn í Boston , og reyndar víðar ef því er að skipta .
Spenser er hörkutól með gullhjarta , húmoristi og gríðarlegur töffari .
Þegar töffaraskapur hans dugir ekki til að sigra glæpamennina getur hann svo kallað á enn meiri töffara , vin sinn Hawk og svo meistarskyttur og slagsmálahunda eftir hendinni .
Spenser-bækurnar nutu mikillar hylli og kemur því ekki svo á óvart að eiginkona Parkers og afkomendur hafi ákveðið að halda áfram með bókaröðina og fyrir stuttu kom út 41 .
Spenser-bókin sem annar reyfarahöfundur , Ace Atkins , tók að sér að skrifa .
Hann fer þokkalega með söguhetjuna , sagan er ekki langt frá því sem Parker hefði sjálfur skrifað , en heldur er þreytandi að þau Spenser og Susan eru sífellt í rúminu og hann er alltaf að éta eða tala um mat .
Árni Matthíasson arnim@mbl.is 