Snorri Már Snorrason ætlar í sumar að hjóla hringinn í kringum landið , sem er ekki frásögur færandi nema fyrir þær sakir að Snorri þjáist af parkinsons-sjúkdómnum .
Hugmyndin miðar að því að fólk heiti á Snorra , ekki með peningum heldur í formi hreyfingar .
Texti : Heimir Snær Guðmundsson heimirs@mbl.is Ljósmyndir : Ómar Óskarsson omar@mbl.is Snorri starfar hjá Odda sem umbúðahönnuður og er mikill áhugamaður um íþróttir aðrar en þær sem fela í sér bolta .
" Ég er ekkert fyrir boltaíþróttir .
Ég er á skíðum , fer á kajak , hjóla mikið , gekk mikið á fjöll áður fyrr auk þess sem ég hef verið í köfun , " segir Snorri .
Hann bætir við að vissulega hafi hann þurft að aðlaga útivist og hreyfingu sína að sjúkdómnum að einhverju leyti .
" Skíðin og hjólreiðarnar eru ekkert mál því þar getur maður stöðvað og hvílt sig eftir hentugleika .
Kajakróðurinn er erfiðari því auðvitað þarf maður að geta komið sér í land .
Ég er því aðeins farinn að hægja á mér í róðrinum og fer einungis með góðum vinum sem geta aðstoðað mig eftir þörfum .
" Snorri segist hafa fengið hugmyndina að hringferðinni fyrir nokkrum árum , dottið í hug að sniðugt væri að hjóla í kringum landið og safna áheitum í formi hreyfingar .
Síðan hefur tíminn liðið og Snorri ákvað að láta verða af þessu nú í sumar .
" Mér finnst skipta miklu að það séu engir peningar í spilinu heldur er ég aðeins að biðja fólk um að muna eftir að hreyfa sig .
Ég bið fólk um að hreyfa sig í virðingarskyni við þá sem geta það ekki ; sýndu þeim sem ekki geta hreyft sig , að þú nýtir þér þinn möguleika .
" Eins og áður segir hreyfir Snorri sig mikið , hann hjólar til og frá vinnu auk þess að mæta í ræktina flesta daga .
Af mikilli hógværð bætir Snorri því við að hann fari í hjóltúra um helgar .
En þegar blaðamaður spyr nánar út í þá iðkun Snorra kemur í ljós að hjóltúrarnir eru ekki fyrir neina meðaljóna .
" Ég hef hjólað meira að undanförnu , hingað til hef ég verið að hjóla u.þ.b. 40-60 km í hverri ferð en upp á síðkastið allt frá 80 km upp í 120 km .
Ég geri þetta til að plata sjálfan mig aðeins því ég stefni að því að dagleiðirnar á hringferðinni verði í kringum 100 km .
" Hreyfing skiptir sköpum Snorri segir að í sínu tilfelli skipti það sköpum að hreyfa sig reglulega ásamt því að teygja vel .
Í raun finni hann að eftir því sem hann hreyfi sig meira því betur takist honum að halda einkennum sjúkdómsins í skefjum .
" Ef ég reyni meira á mig heldur en minna þá líður mér betur .
Þetta er bara eitthvað sem ég hef þróað með mér í samlífi mínu við þennan sjúkdóm .
Ég vil hvetja alla til að hreyfa sig þó þeir þurfi ekki að fara í það með jafnöfgakenndum hætti og ég .
Með því er ég ekki að segja parkinsons-sjúklingum að flykkjast út á þjóðvegina og hjóla hringinn .
En að fara í ræktina og teygja vöðvana skiptir sköpum við að vinna á móti sjúkdómnum í mínu tilfelli .
" Snorri segir að við Íslendingar eigum dálítið til að gleyma að hugsa um okkur og bætir við að allir fari með bílana sína í skoðun reglulega , láti smyrja þá , passi upp á dekkin en hlusti hinsvegar ekki á eigin líkama þegar eitthvað bjátar á .
" Við fáum illt í hjartað ef bíllinn okkar rispast en okkur er sama þó við fáum verk í bakið eða eitthvað álíka .
Tökum bara eina verkjatöflu og hugsum allt í skyndilausnum .
" Snorri segir að það hafi aldrei komið til greina að safna áheitum í formi peninga fyrir ferð sína sem hann hefur nefnt " Skemmtiferð – þín hreyfing – þinn styrkur " .
" Mig langar ekki að safna peningum , það er alls staðar verið að safna peningum .
Hugmyndin byggist á því að fólk geri eitthvað fyrir sig án þess að það þurfi að kosta eitthvað , hugsaðu um sjálfan þig því öðruvísi ertu ekki til gagns fyrir þig sjálfan eða aðstandendur þína .
" Snorri fer af stað hvergi banginn og segist ekki hræðast neikvæð áhrif á heilsu sína í kjölfar slíkrar þolraunar sem ferðin vissulega er .
Eiginkonan keyrir hringinn Aðspurður segir hann að eiginkona hans sé hræddari og bætir við að hún ætli að keyra á eftir honum allan tímann .
" Hún er aðalhetjan , ég sé það ekki fyrir mér að ég myndi sætta mig við að keyra á eftir henni 100 km á dag , hringinn í kringum landið ...
ég geri þetta meðan ég hef gaman af , um leið og þetta verður erfitt eða leiðinlegt þá hætti ég .
Mín hvatning er að vita að fólk sé að heita á mig og hreyfa sig , það blæs mér baráttuanda í brjóst .
" Snorri segir það ekki hafa komið fjölskyldu sinni á óvart þegar hann kynnti henni hugmyndina að ferðinni .
Þau séu einfaldlega orðin vön því að hann fái ævintýralegar hugmyndir og standi þétt við bakið á honum .
Snorra langar að höfða til allra , ekki síst þeirra sem hafa gleymt sér í sófanum .
Hann vill meina að í of mörgum tilfellum sé hreyfing tengd keppni sem einfaldlega henti alls ekkert öllum .
" Við sjáum alltaf keppnisfólkið , það eru alltaf sömu týpurnar sem taka þátt í átaki eins og Hjólað í vinnuna , Lífshlaupinu og öðrum verkefnum sem hvetja til hreyfingar .
Líkamsrækt þarf ekki að vera keppni heldur snýst hún líka um að halda sér við líkamlega og andlega .
Hreyfing snýst aðallega um að rækta sinn eigin líkama .
Að hreyfa sig þarf ekki að snúast um að lyfta 100 kg á stöng eða hlaupa hraðar en næsti maður .
Ég vil hvetja alla til að hreyfa sig í hvaða formi sem það er .
" Snorri segir að það þurfi ekki endilega að klæða sig í íþróttagalla til að rækta líkamann heldur nægi mörgum að fara í göngutúra eða álíka .
Snorri greindist með parkinson 2004 og segist í kjölfarið hafa tekið þá ákvörðun að horfast í augu við sjúkdóminn og taka honum af æðruleysi .
" Þegar ég sá fyrir mér parkinsons-sjúkling áður en ég greindist hugsaði ég um eldri mann á elliheimili sem tinaði .
En í raun er tinið bara aukaverkun sem maður finnur í raun ekkert fyrir .
Sjálfur er ég með skjálfta hægra megin , sumir fá hann beggja vegna en aðrir alls ekki .
Það sem kom mér á óvart er vöðvaslappleikinn sem gerir vart við sig .
" Auk þess getur sjúkdómurinn haft áhrif á málið og talstöðvarnar , þvoglumælgi og stam getur einnig gert vart við sig hjá parkinsons-sjúklingum .
Snorri hefur þó langt í frá látið sjúkdóminn yfirtaka líf sitt .
Hann vinnur fulla vinnu sem umbúðahönnuður hjá Odda , þó óhjákvæmilega hafi sjúkdómurinn sín áhrif .
" Þeir hjá Odda hafa verið mjög almennilegir við mig .
Ég er eiginlega hættur að geta skrifað en get þó krafsað aðeins , ég er rétthentur , með skjálftann hægra megin og því kemur sjúkdómurinn verr við mig en ella .
Ég vinn á tölvu og get mjög einfaldlega unnið á þær .
En auðvitað er ég hægari en áður en hugsunin er í góðu lagi og ég er jafn frjór og áður .
" Snorri segir að í raun geti hann gert allt eins og áður en hann fékk sjúkdóminn , þó vissulega sé hann lengur að því .
Hann nefnir sem dæmi að standa við búðarkassa og ætla að teygja sig í veskið .
" Höndin festist , skilaboðin komast ekki niður í höndina .
Ég er kannski kominn með veskið í hendurnar en ræð ekki við að lyfta hendinni .
Á hjólinu getur þetta líka truflað mig , ég get verið dálítið lengi að skipta um gíra .
" Mikilvægt að ná til nýrra sjúklinga Snorri hefur látið sig málefni parkinsons-sjúklinga varða og var m.a. formaður Parkinsonsamtakanna frá 2009-2011 .
Snorri segir að að mörgu sé að huga og starfsemi samtakanna sé margþætt .
Hann nefnir sérstaklega þann hluta starfsins sem miðar að því að ná til þeirra nýgreindu .
" Það er gríðarlega mikilvægt að ná til þeirra nýgreindu því þunglyndi fylgir oft sjúkdómnum .
Það er talið að allt að 40% sjúklinga þjáist af þunglyndi og enn fleiri finni fyrir einkennum þess .
Því er gríðarlega mikilvægt að ná til sjúklinga við greiningu og sýna þeim fram á að lífið sé langt í frá búið .
" Snorri segir það algengan misskilningur að ekki sé gott að koma inn í samtökin því þar sjái sjúklingar aðra sem séu svo illa farnir .
Það er alls ekki reyndin að sögn Snorra .
" Ég tek á móti nýliðum alla miðvikudaga og tek við öllum spurningum sem hugsast getur .
Einnig bjóðum við aðstandendum að koma til okkar , því eðli málsins samkvæmt getur sjúkdómurinn reynt mikið á aðstandendur .
" Snorri sem áætlar að sitja á hjólinu 5-6 klukkustundir á dag í hringferðinni mun leggja af stað 3. júní og áætlar að loka hringnum þann 23. júní .
" Ég ætla ekki að hjóla hringinn með þessum formerkjum án þess að láta rödd mína heyrast .
En ég vil þó leggja áherslu á að þetta er ekki gert til að ég sé miðpunkturinn í þessu .
Frekar vil ég stuðla að því að fólk vakni og fari að hreyfa sig í auknum mæli .
" Þeim sem vilja kynna sér verkefni þessa hæverska baráttumanns er bent á heimasíðu Parkinsonfélagsins , psi.is , þar sem finna má hlekk á heimasíðu Skemmtiferðarinnar .
