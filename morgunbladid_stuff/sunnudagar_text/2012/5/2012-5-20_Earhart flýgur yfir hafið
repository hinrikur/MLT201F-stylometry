Kemur þú langt að , gæskan ? " spurði kaupamaður nokkur á búgarði í Culmore , norður af borginni Derry á Norður-Írlandi þegar ókunnug kona lenti óvænt lítilli flugvél í haganum hjá honum .
" Já , það má segja það , " svaraði konan .
" Ég kem frá Ameríku .
" Aumingja kaupamaðurinn hélt vitaskuld að konan væri að gera gys að sér en þegar hún dró upp úr pússi sínu dagblað gefið út í Harbour Grace á Nýfundnalandi sama dag , 20. maí 1932 , var ekki um annað að ræða en að trúa henni .
Amelia Earhart hafði sigrað Atlantsála á 14 klukkustundum og 56 mínútum og um leið orðið fyrsta konan til að fljúga ein síns liðs frá Ameríku til Evrópu .
Markmiðið var raunar að lenda eins hreyfils Lockheed Vega 5B-vélinni í París eins og Charles Lindbergh hafði gert fyrstur manna nákvæmlega fimm árum áður en af ýmsum ástæðum þurfti Earhart að sætta sig við að lenda norðar .
Á leiðinni hafði hún nefnilega þurft að kljást við sterka norðanvinda , ísingu og vélartruflanir .
Hverjum er líka ekki sama , Culmore eða París ? Afrekið var ekkert minna fyrir vikið .
Á lendingarstaðnum er nú að finna safn tileinkað þessu merka flugi , Amelia Earhart Centre .
Earhart þekkti leiðina ágætlega en fjórum árum áður hafði hún orðið fyrsta konan til að fljúga yfir Atlantshafið , þá sem farþegi .
Hún var ekki komin með tilskilin réttindi á þeim tíma og sat hjá og hélt flugbók meðan Wilmer Stultz og aðstoðarmaður hans , Louis Gordon , flugu Fokker F.VIIb / 3m-vél sinni .
" Stultz flaug vélinni – varð að gera það .
Ég var bara böggull , eins og kartöflupoki , " svaraði Earhart þegar enska pressan gekk á hana .
" Ef til vill reyni ég að fljúga ein síðar .
" Hún stóð svo sannarlega við það .
Í millitíðinni varð Earhart fyrsta konan til að fljúga stranda á milli í Bandaríkjunum og vann fleiri afrek í háloftunum .
Afreki Earhart var ákaft fagnað í Bandaríkjunum og Evrópu vorið 1932 og hún sæmd hinum ýmsu heiðursmerkjum fyrir vasklega framgöngu og að brjóta blað í flugsögunni .
Herbert Hoover Bandaríkjaforseti boðaði hina 34 ára gömlu flugdrottningu rakleiðis á sinn fund .
Earhart skaut upp á stjörnuhimininn og ýmsir vildu vingast við hana , þeirra á meðal eiginkona næsta forseta Bandaríkjanna , Eleanor Roosevelt .
Eftir að hafa flogið með Earhart hóf frú Roosevelt flugnám en lauk því aldrei .
Þær stöllur áttu raunar fleira sameiginlegt en flugáhugann , ekki síst réttindamál kvenna , en Earhart lét verulega til sín taka á þeim vettvangi .
Vakti það til að mynda óskipta athygli þegar Earhart gekk að eiga George nokkurn Putnam árið 1931 að hún hélt eftirnafni sínu .
Var það fáheyrt á þeim tíma .
Fyrtist hún við í hvert sinn sem hún var ávörpuð " frú Putnam " .
Earhart þótti líka hafa mjög framandi afstöðu til þeirrar gamalgrónu stofnunar hjónabandsins og tók ekki annað í mál en að bæði teldust þau fyrirvinnur á heimilinu .
" Ég vil að þér sé ljóst að ég geri engar miðalda kröfur á hendur þér um trygglyndi við mig en á móti kemur að ég lít ekki svo á að ég sé múlbundin þér heldur , " skrifaði Earhart Putnam á sjálfan brúðkaupsdaginn .
Næsta markmið Earhart eftir Atlantshafsflugið hlaut að vera að fljúga umhverfis jörðina .
Það reyndi hún í fyrsta skipti í mars 1937 en varð fljótlega frá að hverfa eftir að flugvélin , af gerðinni Lockheed Electra , laskaðist í flugtaki á Hawaii .
Earhart lagði aftur í ' ann í byrjun júlí sama ár og gekk allt að óskum framan af .
Vél hennar hvarf hins vegar af radar yfir Kyrrahafi nærri Howland-eyju að kvöldi 2. júlí .
Skipulögð leit að vélinni stóð yfir í meira en tvær vikur en hvorki fannst tangur né tetur af henni .
Ýmsar kenningar eru um afdrif Earhart , meðal annars sú að hún hafi lifað af en farið huldu höfði eftir það .
Amelia Earhart var formlega lýst látin 5. janúar 1939. orri@mbl.is 