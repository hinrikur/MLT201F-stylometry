Fjáraustur vellauðugra viðskiptajöfra í rekstur knattspyrnuliða fer fyrir brjóstið á mörgum , en sú þróun verður ekki stöðvuð .
Boltinn er löngu orðinn eins og hver annar bisness .
Fyrir peninga er hægt að eignast flest , nema ást að því sagt er – Bítlarnir hömruðu á þeirri speki , og víst að slík fjárfesting heppnast að minnsta kosti ekki alltaf .
Peningar tryggja heldur ekki sigur í íþróttakeppni .
Sem betur fer ; enginn nennir að horfa á kappleik þar sem úrslitin eru ráðin fyrirfram .
Færa má fyrir því rök að Manchester City hafi orðið enskur meistari í knattspyrnu á dögunum í krafti auðs eigendanna .
En það segir ekki alla söguna .
Fjárfestingar City-inga eru vitaskuld áberandi því þeir keyptu marga frábæra leikmenn á skömmum tíma og buðu þeim himinhá laun .
Önnur félög hafa líka eytt fúlgum til að efla sveitir sínar en þær fjárfestingar hafa dreifst á lengri tíma .
Metnaðarfullir eigendur vilja auðvitað ná árangri , þeir bláu í Manchester ákváðu að tvínóna ekki eftir að þeir eignuðust klúbbinn , og uppskáru samkvæmt því .
Skemmtilegt mótvægi við niðurstöðuna í England er fyrsta meistaratign " litla " félagsins Montpellier Hérault SC í Frakklandi .
Olíubarónar frá Katar eignuðust höfuðborgarliðið París St .
Germain að stærstum hluta 2011 og að fullu í ár .
Félagið er nú eitt það ríkasta í bransanum og fjárfesti meira en nokkurt annað í veröldinni á nýliðnum betri .
Samt varð PSG " bara " í öðru sæti í Ligue 1 .
PSG keypti leikmenn fyrir 100 milljónir evra til að styrkja liðið fyrir veturinn ; rúma 16 milljarða króna , en Louis Nicollin , hinn skrautlegi eigandi og forseti Montpellier á suðurströndinni , snaraði fram tveimur milljónum evra ; 326 milljónum , til að kaupa framherjann Olivier Giroud frá 2. deildarliði Tours .
Það var allt og sumt .
PSG greiddi 11 milljónir evra , um 1.800 milljónir , fyrir framherjann Kevin Gameiro frá Lorient ; sem féll þó í skuggann af Giroud , sem verið hefur í byrjunarliði Laurents Blanc landsliðsþjálfara undanfarið og gæti orðið áberandi á EM í sumar .
Blanc lék einmitt á yngri árum með Montpellier , en það er önnur saga .
Nicollin , sem er tæplega sjötugur iðjuhöldur og mikill frömuður í frönsku íþróttalífi , hét því fyrir síðustu umferðina í deildarkeppninni að lita hár sitt í félagslitunum yrði lið hans landsmeistari í fyrsta skipti .
Og hann stóð auðvitað við stóru orðin ; gráa hárið , sem hann skartaði á sunnudegi , var orðið appelsínugult og blátt á mánudagsmorgni þegar liðsmenn fóru sigurför um miðborg Montpellier .
Smærri liðin í Frakklandi ná annað veifið að smeygja sér upp í toppsætið , en staldra sjaldan lengi við því bestu mennirnir eru iðulega keyptir af ríku liðunum .
Vitað mál er að PSG kaupir góða leikmenn í sumar og mestar líkur á að liðið nái meistaratitlinum að ári .
Þannig er gangur lífsins í boltanum .
Ekkert er samt öruggt , sem betur fer .
