Kosningar í Grikklandi hafa glætt vonir þarlendra um að þeir kunni að sleppa betur en horfði frá sínum vanda .
Forsetaskipti í Frakklandi efla þessa óskhyggju vegna fyrirheita í nýliðinni kosningabaráttu .
Þau kölluðu á stefnubreytingu .
Víkja bæri að nokkru frá áherslu á aðhald , niðurskurð og þrengingar lífskjara , en hugsa fremur um hagvöxt og hvernig megi stuðla að honum .
Stóru orðin smækka Talsmenn hins nýkjörna forseta eru þegar byrjaðir að vatna út þessi kosningafyrirheit , þótt húsbóndi þeirra hafi ekki enn fengið valdataumana í hendurnar .
Þeir segja nú að samherjarnir stóru í ESB verði að koma til móts við Holland og búrókratar í Brussel eru þegar farnir að tala um tilfærslu fjármuna á milli sjóða , sem nota megi til að hraða ákveðnum fjárfestingum .
Ekki er víst að sá franski þori að lúta að svo lágu vegna þess að hann þarf að hafa þingkosningarnar í júní á bak við eyrað .
En þegar er augljóst orðið að miklu minna verður úr en um var talað .
En hvernig svo sem farið verður að til að tryggja að Holland haldi andlitinu eru engar líkur á að hagur Grikklands vænkist við það .
Þjóðverjar mildast ? Þeir sem fylgjast grannt með umræðunni í Þýskalandi þykjast raunar merkja vísbendingar um mildari afstöðu yfirvalda í Berlín .
En þá er horft til þess að ráðamenn þar virðast nú geta hugsað sér að draga örlítið úr forskoti Þýskalands í milliríkjaviðskiptum á evrusvæðinu , og jafnvel slakað tímabundið á heilögum sjónarmiðum um mjög litla verðbólgu .
En hinn viðskiptalegi ójöfnuður á milli Þýskalands annars vegar og ríkja í suðurhluta álfunnar hins vegar er svo mikill að hann verður ekki læknaður með smávægilegum tilslökunum nema á mjög löngum tíma .
Þann tíma hafa þjóðirnar ekki .
Vera má að fresta hefði mátt glundroðanum á evrusvæðinu , ef Þýskaland hefði viðurkennt þessa stöðu fyrr .
En eins og nú er komið verður bilið ekki brúað innan sameignlegrar myntar .
Þetta er að renna upp fyrir sífellt fleirum .
Ekki þó Grikkjum .
Þar minnir hræðsluáróðurinn um hvað muni gerast detti Grikkir út úr evrusvæðinu helst á Icesave-talið hér heima .
Fellt Icesave átti að þýða að efnahagslegt öngþveiti yrði í landinu .
Grikkir eru fyrir löngu lentir í efnahagslegu öngþveiti .
Spurningin snýst um hvort þeir komist nokkru sinni út úr því .
Atvinnuleysi ungs fólks í Grikklandi er komið í 54 prósent .
Hefur Grikkland þar með jafnað met Spánar .
Fyrirsjáanlegt er að þetta hrikalega atvinnuleysi muni aukast enn í þessum löndum og umskipti eru hvergi í augsýn .
Leiðtogar Evrópu , en það er annað heiti á stjórnvöldum í Berlín , eru í rauninni ekki tilbúnir að gefa Grikkjum neitt eftir , hvað sem öllum kosningum í því landi líður .
Þeir telja sig hafa lokað gríska kaflanum í hryllingsbókinni sem neydd var efst í staflann á þeirra notalega náttborði .
Og þeir horfa skjálfandi til næsta kafla , þegar Spánn er kynntur til sögunnar .
Bankakerfi þess lands var lengi talið öflugt þrátt fyrir að fasteignabólan hefði sprungið með braki og brestum í landinu .
En á daginn hefur komið að ekki var allt sem sýndist , þótt spænskir bankar hafi ekki búið við jafn einstæðan sýndarveruleika og þeir íslensku hrærðust í og varð ekki ljóst fyrr en eftir fall þeirra .
Sumir fræðimenn telja að 100 milljarða evra vanti inn í spænska bankakerfið eigi það að standast áraunina .
Ríkisstjórnin hefur tilkynnt að auka þurfi eigið fé bankanna um tæpan þriðjung þeirrar fjárhæðar .
Hvaðan eiga þeir peningar að koma ? Spænska ríkið neyddist nýverið til að ríkisvæða einn af stærstu bönkum landsins , þvert á yfirlýsingar forystumanna þess um að ekkert slíkt væri nauðsynlegt eða stæði til .
Og á Ítalíu hafa værukærir stjórnmálamenn gripið orð nýkjörins forseta Frakklands á lofti og láta eins og þau þýði að Ítalía þurfi ekki lengur að ganga í gegnum jafn erfiðar aðhaldsaðgerðir og samþykktar höfðu verið .
Þjóðverjar telja því að það væri í senn afleitt fordæmi og illa tímasett að sleppa Grikkjum frá sinni kvöl .
Að auki hefur þýskur almenningur enga samúð með þeim .
Sláandi samanburður En atburðirnir á Spáni upp á síðkastið gefa Jóni Magnússyni , lögmanni og fyrrverandi alþingismanni , tilefni til nokkurs samanburðar : " Í fyrradag var sagt frá því að spænska ríkið mundi yfirtaka Bankia bankann í því skyni að endurreisa trú á fjármálastjórn landsins og bankakerfinu .
Sá er munur á aðkomu stjórnvalda hér á sínum tíma vegna Glitnismálsins í september 2008 og þessa spænska máls að þar höfðu endurskoðendur bankans neitað að undirrita reikninga samfara ásökunum um útblásna eignastöðu – greinilega meðvitaðri um stöðu mála en endurskoðendur Glitnis banka á sínum tíma .
Gæfa Spánverja er að eiga engan Gylfa Magnússon , mótmælanda og fyrrverandi ráðherra , sem í kjölfar yfirtöku ríkisins á Glitni mælti fyrir áhlaupi á íslenska bankakerfið með fullum árangri .
Hagfræðideildir spænskra háskóla eru líka meðvitaðri um mikilvægi þess að svona aðgerð takist og gangverk viðskiptalífsins en hagfræðideildir íslensku háskólanna voru fyrir bankahrunið hér .
Það er einnig athyglivert að enginn kennir Davíð um þessa yfirtöku eða fjandskap stjórnvalda við banka eða skammast út í forsætisráðherra , spænskt stjórnkerfi eða ríkisstjórn .
Forusta stjórnarandstöðuflokksins lætur sér ekki til hugar koma að kalla ríkisstjórnarflokkinn hrunflokk eða kenna markaðshagkerfinu um slæma stöðu spænskra banka og nauðsyn þjóðnýtingar Bankia .
Fyrst spænskir stjórnmálamenn og háskólamenn eru svona illa meðvitaðir þegar vandamál steðja að varðandi banka landsins , þá virðist full þörf á að virkja hið snarasta Rannsóknarnefnd Alþingis að nýju til að rannsaka vanda spænsks stjórnkerfis og stjórnmála sem og skoða hvort ekki sé nauðsynlegt að landinu verði sett ný stjórnarskrá .
Ekki fer sögum af því að forsætisráðherrann spænski hafi boðað ríkisstjórnina til tíðra funda áður en gripið var til þjóðnýtingar Bankia en í einni frétt er sagt að ákvörðunin hafi meira að segja komið ráðherrum á óvart .
Sennilega er því einnig verkefni fyrir Landsdóm Markúsar Sigurbjörnssonar að skoða hugsanlegt afbrot spænska forsætisráðherrans í aðdraganda bankakrísunnar þar í landi .
" Þessi orð Jóns eru eftirtektarverð .
Hinn mikli doðrantur Rannsóknarnefndar Alþingis , sem hafði þó ekki pláss fyrir menn sem þurftu að bera af sér aulalegar ásakanir , er auðvitað ekki alvondur .
Þar er margvíslegar upplýsingar að finna eins og nærri má geta .
En þeir sem stýrðu verkinu gerðu það í ljósi " ástandsins í þjóðfélaginu " .
Þeir áttu auðvitað að standa utan og ofan við það og beygja sig hvergi fyrir þrýstingi frá hefndarþyrstum stjórnmálamönnum sem einmitt sama ástand hafði skolað í ráðherrastóla .
Skortur á slíkri staðfestu varð til þess að skýrslan mikla varð að hluta til tapað tækifæri .
Það er mjög miður .
