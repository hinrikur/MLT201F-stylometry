Einn vina minna , sem stoltur afi var orðinn , gerði sér það að keppikefli að barnabarn hans , drengur , lærði í uppvexti sínum móðurmálið fagurt og ómengað .
Eitt af því sem hann lagði mikla áherslu á var að drengurinn ungi lærði með móðurmjólkinni að heilsa og kveðja á þjóðtungunni .
Skemmst er frá því að segja að afanum varð ekki að ósk sinni .
Barnið hæ-aði og bæ-aði við hvert tækifæri hvernig sem afinn lét .
Einn góðan veðurdag , þegar afinn , sakir anna foreldranna , sótti drenginn á leikskólann , blasti sökudólgurinn við – eða að minnsta kosti einn þeirra .
Þar sem þeir frændur yfirgáfu skólalóðina gólaði einn kennaranna á eftir nemanda sínum " Bææææ .
" Barnið svaraði í sömu mynt – en ekki afinn .
Mun hann hafa hótað hinum ólánsama kennara öllu illu ef hann léti ekki af ósiðnum .
Fylgir ekki sögunni hvernig því máli lyktaði .
Í síðastliðinni viku hófst bylting á Íslandi .
Í þeirri byltingu munu engir hausar fjúka , nema ef til vill einstaka þverhaus , engar bumbur verða barðar eða pottar og pönnur .
Byltingin á að vera friðsamleg , rekin án vígorða og vopnið er tungan sjálf .
Byltingarforinginn er Baldur Hafstað , félagi minn og samstarfsmaður .
Unrædd bylting státar af frábærum málstað : skyndisókn skal hafin til eflingar íslenskrar tungu – og byrja á því að útrýma ÓKEI-inu og BÆ-inu .
Ég ætla að slást í lið með Baldri og safna fjölda manns með mér og leggja ríkt á við alla sem ég þekki að gera slíkt hið sama .
Brátt verður til óvinnandi her manna með foreldra , kennara og aðra sem málið varðar sem munu gegna lykilstöðum og stýra árásum .
Þeir sem falla rísa upp nýtt og betra fólk sem kann að heilsa og kveðja án þess að skömm sé að .
Nú sýnir sagan okkur að það er sannarlega ekki heiglum hent að breyta málfari fólks .
Þó hefur það stundum tekist með ágætum .
Það tókst til dæmis ( að mestu ) að kenna fólki að beygja rétt orð eins og læknir og hellir .
Þágufallssjúklingum , sem virtust að bana komnir , varð lengra lífs auðið eftir þolfallsmeðferð , oft kvalafulla .
Mestu máli skipti þó að unnendum móðurmálsins tókst fyrir margt löngu að koma því inn hjá þjóðinni að íslenskan væri fullboðlegt tæki í samskiptum manna , ekki síst hinna lærðu sem margir hverjir virtust telja að íslenskt mál væri sérstaklega ætlað fátæku sveitafólki .
Flámælið svokallaða hafði sérstöðu .
Því var að mestu útrýmt með valdboði að ofan og gegndi þá skólakerfið meginhlutverki .
Ég ólst upp við flámæli og ekki var örgrannt um að þess gætti í framburði mínum framan af árum .
Kennararnir tóku á því .
Þeim sem eldri voru og ekki í skóla gekk þetta verr , en brátt fór þó svo að þessi mállýska heyrðist vart lengur .
Móðir mín , sem talar hið fegursta mál , vandi sig eins og aðrir af hinum illræmda framburði .
Samt eimir stundum eftir af honum .
Fyrir skömmu sagði hún mér frá karli einum sem stundum hafði viðdvöl á bernskuheimili hennar fyrir austan .
Karlinn var ákaflega lúsugur og taldi raunar að lúsin væri ein öruggasta staðfesting þess að hann væri lífs en ekki liðinn .
" Hann var með svo mikla net í hárinu , " sagði mamma .
Skýring þess að þetta eina orð lifði af herferðina gegn flámælinu er náttúrlega sú að lúsin hvarf að mestu og þar með nitin ( netin ) .
Móðir mín hafði því ekki þurft að nota orðið eftir að hún fluttist suður og því aldrei fengið færi að að æfa orðið undir " réttum " framburði .
Það er sem sé hægt að taka sig á í framburði eins og öllu því sem okkur þykir óprýða líf okkar .
