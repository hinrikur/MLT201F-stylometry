Hefur almenningsálit , andrúmsloft eða tíðarandi áhrif á dómara og niðurstöðu dómstóla ? Hvert er samspil fjölmiðla og dómstóla ? Þessi álitamál voru meðal margra grundvallarmála , sem til umræðu voru á svonefndum lagadegi , sem Lögfræðingafélag Íslands , Lögmannafélagið og Dómarafélagið efndu til fyrir viku og er orðinn árlegur viðburður .
Sá fjöldi lögfræðinga , sem tók þátt í dagskrá lagadags , kom á óvart og bendir til að lögfræðingastéttin sé orðin öflugri en ætla mætti og skal þó ekki gert lítið úr hlut lögfræðinga í uppbyggingu nútímasamfélags á Íslandi í síðustu rúm hundrað ár .
Ofangreind spurning um það hver áhrif tíðaranda og almenningsálit gæti verið á niðurstöður dómstóla er grundvallarspurning .
Hún sótti á fyrir nær fjórum áratugum , þegar svonefnd Guðmundar- og Geirsfinnsmál voru til umræðu .
Þá skapaðist ákveðið andrúmsloft , sérstaklega á höfuðborgarsvæðinu , sem líkja mátti við nornabrennur fyrri alda og þýddi að ekki mátti draga í efa staðhæfingar , sem settar voru fram , þótt ekki væri hægt að finna þeim stað .
Hafði þetta andrúmsloft áhrif á vinnubrögð réttarkerfisins þá ? Það er enn til rannsóknar .
Þessi spurning vaknaði aftur í tengslum við svonefnd Hafskipsmál seint á níunda áratug síðustu aldar og enn á dögum Baugsmála í byrjun þessarar aldar .
Og hún hefur verið í fullu gildi í tengslum við landsdómsmálið á hendur Geir H. Haarde .
Að sjálfsögðu eru skiptar skoðanir um þetta en ýmislegt bendir til að sú skoðun eigi töluverðan hljómgrunn meðal lögfræðinga , að almennar umræður í samfélagi og það andrúmsloft , sem skapast í kringum þær , geti haft áhrif á niðurstöður dómstóla .
Rökin fyrir því eru einfaldlega þau , að dómarar séu venjulegt fólk og verði fyrir áhrifum af umhverfi sínu ekki síður en aðrir .
Það eru rök , sem erfitt er að hrekja ! En hvað þýðir það , ef svo er ? Fyrir mörgum áratugum hafði Bjarni heitinn Benediktsson forsætisráðherra orð á því í samtali við forráðamenn Morgunblaðsins vegna einhvers , sem hann var óánægður með í skrifum blaðsins , að Morgunblaðið ætti svo mikinn þátt í að skapa andrúmsloftið í samfélaginu .
Ef það er rétt að fjölmiðlar eigi mikinn þátt í því og ef það er eitthvað til í því að það andrúmsloft hafi áhrif á niðurstöður dómstóla í málum þeirrar gerðar hljóta eftirfarandi sjónarmið að koma til umræðu .
Geti fjölmiðlar skapað ákveðið andrúmsloft í tilteknum málum , ef þeir á annað borð einbeita sér að því , er ljóst að þeir , sem hafa annaðhvort yfir miklum fjármunum að ráða eða eru í annars konar aðstöðu til þess t.d. með því að eiga fjölmiðla eða hafa aðgang að ræðustól Alþingis , geta með nægilega markvissri starfsemi skapað andrúmsloft og almenningsálit , sem hugsanlega getur haft mikil áhrif á það að hvaða niðurstöðum dómstólar komast .
Þegar þessi mál eru hugleidd frá þessu sjónarhorni verður ljóst að þær aðferðir sem notaðar voru vorið og sumarið 2004 til þess að brjóta á bak aftur tilraun til að koma fram löggjöf um eignarhald á fjölmiðlum verður að skoða í nýju ljósi .
Að undanförnu hefur staðið yfir í Bretlandi víðtæk rannsókn á vinnubrögðum fjölmiðla og þá sérstaklega dagblaða í eigu Ruperts Murdochs og fjölmiðlaveldis hans .
Sú rannsókn hefur bæði staðið yfir á vegum þingnefndar og á vegum sérstaks dómara .
Ekki fer á milli mála , að í sumum tilvikum hafa þessir fjölmiðlar stundað glæpsamlega starfsemi , sem örugglega á eftir að kalla fram nýja og strangari löggjöf í Bretlandi um eignarhald á fjölmiðlum .
Það er líka áleitin spurning , hvað hægt er að gera til þess að takmarka það " svigrúm " , ef svo má að orði komast , sem dómari kann að hafa til þess að láta almenningsálitið hafa áhrif á gerðir sínar .
Það verður ekki gert nema með mjög vandaðri löggjöf .
Sumir dómar í Baugsmálinu t.d. bentu til þess að gildandi löggjöf væri einfaldlega svo illa smíðuð að lagalegt svigrúm væri til margbreytilegra viðskiptahátta .
Það er Alþingi sem setur lög .
Getur verið að vinnubrögðum við lagasmíð þess sé stórlega áfátt ? Eftir að landsdómur var kveðinn upp taldi Geir H. Haarde , að þar hefði pólitík ráðið för .
Hann var gagnrýndur fyrir þau ummæli og taldi eftir á , að kannski hefði hann tekið of sterkt til orða .
Eitt er pólitík og annað er flokkspólitík .
Lögin um ráðherraábyrgð eru svo almennt orðuð , að svigrúm Landsdóms samkvæmt þeim er mjög mikið .
Daginn fyrir dómsuppkvaðningu skoðaði ég ákæruatriðin , sem eftir stóðu , og komst að þeirri niðurstöðu með sjálfum mér , að óhugsandi væri að Geir yrði dæmdur fyrir eitt ákæruatriðanna – þann lið ákærunnar , sem hann var sakfelldur fyrir .
Auðvitað var einhvers konar málamiðlun að baki niðurstöðu Landsdóms , þótt það hafi áreiðanlega ekki verið málamiðlun , sem byggðist á flokkapólitík .
Það var bara málamiðlun , sem byggðist á annars konar " pólitík " .
Það fer ekki á milli mála , að í landi eins og Bandaríkjunum hefur verið hægt að komast langt með að " kaupa " úrslit í kosningum með nógu miklu fjármagni í auglýsingar og aðra starfsemi .
Hið sama má að einhverju leyti segja um prófkjör flokka hér .
Ef eitthvað er hæft í því að almenningsálit hafi áhrif á dómara er spurningin þá sú , hvort með sama hætti og miklu fjármagni sé hægt að " kaupa " niðurstöður dómstóla með því að leggja mikið undir í mótun almenningsálits og andrúmslofts .
Það er líka " pólitík " .
Þetta eru álitaefni , sem ástæða er til að fjalla um í lýðræðisríki .
