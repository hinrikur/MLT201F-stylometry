Þrjár konur opnuðu þriggja daga útgáfusýningu í Spark Design Space á föstudaginn á listaverki sem er í senn ljóðabók og myndlistarverk , bók í mörgum víddum og með sinn eigin heim og lýtur sínum eigin lögmálum .
Verkið nefnist Hverra mamma ert þú ? Konurnar eru Hrund Gunnsteinsdóttir , Soffía Guðrún Kr. Jóhannsdóttir og Hildigunnur Sverrisdóttir .
Hrund er þróunarfræðingur og skáld en hefur unnið ýmiskonar störf yfir ævina í blaðamennsku og ráðgjöf auk þess að hafa unnið mikið fyrir UN Women .
Soffía er myndlistarmaður sem hefur tekið þátt í dansgjörningum með 101 PROTOTYPE og Ördansahátíðum sem og unnið tilraunaverkefni meðal annars með skoskum mannfræðingi .
Hildigunnur er arkitekt og stundakennari við LHÍ og hefur komið að ýmiss konar fyrirlestrahaldi og fræðilegum umræðum í kringum arkitektúr .
Bókin eða verkið er gefið út í 108 eintökum .
Hver bók er mikið handverk sem hefur verið stýrt af þeim þremur en farið um hendur margar .
Þar á meðal hendur Hildar Sigurðardóttur og Ólafar Birnu Garðarsdóttur hjá Reykjavík Letterpress en að sögn Hildigunnar var hver síða skorin þar út " og prentun hverrar síðu er handtak , " segir hún .
" Okkur langaði að þetta væri handverk , en ekki bók sem er fjöldaframleidd .
Í gamla daga voru setjarar sem settu upp textann og þær hjá Letterpress vinna svipað .
Bómullarpappír sem er prentað á heitir þúsund ára pappír , millenium pappír , því hann á að lifa í þúsund ár .
Við skárum síðan þessi göt sem eru í bókinni og klipptum út blöðkurnar .
Ég held að það séu þrír klukkutímar sem liggja í hverri einustu blöðku í hverri einustu bók , það var mikið handverk .
Svo fundum við dásamlegan bókbindara , Sigurþór Sigurðsson , sem er svo nákvæmur og hefur unnið mikið með listamönnum og hafði skilning á því sem við vorum að gera .
Á einum stað í bókinni skárum við svo mjóar ræmur að pappírinn var of þykkur til að við gætum gert það í höndunum , þá þurfti að búa til stansa , sem er svona hnífur .
Framleiðslan á þessum hníf fór fram í Þýskalandi .
Við höfum upplifað margar áskoranir við gerð þessarar bókar en alls staðar hitt fólk sem var tilbúið til að finna leiðir með okkur , " segir Hildigunnur .
Í upphafi var ljóðið Blaðamaður Morgunblaðsins hittir þær þrjár á skrifstofu Hildigunnar við Seljaveg og þar segir Hrund honum að þetta hafi byrjað með ljóði .
Í upphafi verkefnisins var orðið , þótt hún segi sjálf í ljóðinu ; Í upphafi var ekki orðið .
Hefur upphafið orðið ? " Jú , Hrund kom með seríu af ljóðum sem fjölluðu öll um konur , " segir Hildigunnur .
" Þetta voru fimm ljóð sem fjölluðu um mæður og konuna í mismunandi samhengi .
Við vorum langt komnar með verkið þegar sjötta ljóðið kom og það ljóð krafðist síðan alls svæðisins og fékk alla bókina fyrir sig .
" " Mig langaði til að gera bók sem væri með einhverri vídd , væri með sitt " júnívers " , " segir Hrund .
" Ef þú skoðar gömlu hringbækurnar sem voru gerðar fyrir börn þar sem bókin verður að heilum heimi eða panorama-bækurnar sem hreyfast þegar þú opnar þær og verða að heilli leikmynd , það eru bækur með sinn eigin heim .
Kannski á hugmynd mín uppruna í þessari barnaupplifun .
Þegar ég sýndi Hildigunni ljóðin fórum við að tala um heim bókarinnar og hugmyndir okkar náðu saman .
Hún kom með Soffíu inn í verkefnið og þegar ég sá verkin hennar leist mér mjög vel á það samstarf .
Síðustu tæpu tvö árin hefur þetta samstarfsverkefni verið að þróast á milli okkar , mjög organískt .
Þetta er óður til mæðra okkar .
Allar okkar ömmur , þetta er til þeirra .
Það hefur hjálpað við vinnuna að hugsa til þess , því þetta hefur verið mikil vinna , það er gríðarlegt handverk í hverri bók sem er til heiðra þeirra vinnu og natni í gegnum tímanna rás .
Best að taka ekki saman hvað það eru margir klukkutímar sem hafa farið í þetta , en orðið þolinmæði sem kemur fyrir í ljóðinu er þrykkt dýpra á blaðið en önnur , enda það lykilorð í heimi mæðra .
Kipran er ...
" en þarna verður blaðamaðurinn að stöðva Hrund , hvað er kipra ? " Kipra ? Kipra er heil veröld .
Næst þegar þú hittir manneskju og sérð kipru í andlitinu , skoðaðu þá inn í hana og athugaðu hvað hún segir þér .
Það getur líka verið kipra á líkama , það er líka þetta tungumál .
Það er heil veröld þarna úti sem orð ná ekki yfir .
Kipra á ekki orð til að tjá sig , " segir Hrund .
" Það má líka alveg búa til ný orð eins og það má búa til nýja teikningu , " segir Soffía .
" Það er svo margt sem við segjum með líkamanum , " heldur Hrund áfram .
" Þú ert nýbúinn að gera eitthvað og við skynjum það sem þú gerðir á sitthvorn háttinn .
Ég segi kannski við þig ; ég er rosalega hamingjusöm , samt sést á mér að ég er það ekki .
Við skynjum fólk með skynfærum okkar .
Kannski er ekkert hægt að útskýra kipru , því þetta er heimur án orða .
Ég er alveg hætt að kipra mér upp við það , " segir Hrund og hlær .
" Við erum að vinna með dýpi í heiminum , " segir Hildigunnur .
" En auðvitað er vísun í hafið og í veruna líka , þetta ontólógíska , það að vera og dvelja í einhverju , í breiðu samhengi .
" Þá grípur Soffía fram í fyrir Hildigunni ; " Hún Hildigunnur er svo dásamlegur leikstjóri .
Mér finnst ég hafa lært svo mikið af því að vera í samstarfi við hana , hún nostraði svo mikið við þetta .
" " Já , mér finnst við hafa verið mjög heilar í sköpunarferlinu , " segir Hrund .
" Við höfum aldrei hugsað neitt praktískt og aldrei sætt okkur við neitt nema það sem var rétt .
Maður er tilbúinn að fórna sínum tíma , en það var mikilvægt að fá styrk frá Hlaðvarpanum meðan á vinnuferlinu stóð , bæði er það heiður og viðurkenning að verk okkar hafi verið valið af þessum flotta sjóði og svo var hvatning að fá nokkrar krónur til þess að geta búið til verkið .
Mér finnst líka rosalegur heiður að fá að vinna með Soffíu og Hildigunni .
Að þær taki orðin manns og búi til miklu dýpri ogsterkari meiningu .
Þótt orðin spanni mikið svæði varð til heill heimur í samstarfi við þær .
" " Við komum líka úr svo ólíkum áttum , " segir Hildigunnur .
" Við eyddum miklu púðri í að finna sameiginlegt tungumál sem hentaði okkur þar sem við fórum að skilja hvað hin væri að meina .
Við vorum með djúpan myndabasa , til að skapa verkinu " júnivers " .
Til að skapa tungumálið í kringum verkið .
Í eitt skiptið skrifaði ég ítarlega greinargerð um litinn ; hvítur .
Hvít er móðir allra lita , í hvítum eru allir litirnir .
Mér fannst mikilvægt að koma jafnvel að hvítu myrkri .
Bókin hefur átt þrjú stig í vinnsluferlinu , hún var eiginlega tilbúin áður en hún var leyst upp og byrjað upp á nýtt .
" " Þegar maður er að vinna listrænt er oft svo erfitt að setja það í orð , " segir Soffía .
" Heimurinn er heildrænn , hann birtist jafnvel í sjóntruflunum .
En það er ákveðið hljóðleysi í teikningum en hljóð í orðum .
Það að geta búið til orð , það er ekki eins viðurkennt eins og að búa til teikningu .
Maður þarf ekki að fá leyfi til að búa til teikningu en hvað varðar orðin þarf orðabókin helst að samþykkja þau .
" En við erum að virkja þær stöðvar sem hugsa listrænt og ekki síst samúðina , " bætir Hrund við .
" Við erum að endurheimta her-story , ekki bara history .
Þetta er óður til okkar , til hins nærandi krafts veraldarinnar , sem fjallar um samlíðan og þennan upplífgandi kraft sem vill næra en ekki rífa niður .
" Í ljóðinu segir ; Akkúrat þar sem iðandi óróinn börnin öldurnar hvörfin straumurinn efst lægir neðar niðri kyrrð .
Algjör .
Eins og hugurinn og þá víkur myrkrið sem við héldum að væri botn .
Hafsbotn .
" Það er sterkur þráður í öllum verkum mínum og þegar þær komu til mín fannst mér þetta falla vel inn í það sem ég hafði verið að gera , " segir Soffía .
" Ég hef mikið unnið með hvíta litinn í gjörningum mínum , notað gifs og teiknað fjölda mynda á hvítan pappír .
Þegar stelpurnar komu og báðu mig að koma með sér og búa til þrívíðan heim , þá sagði ég já .
" " Þegar maður reynir að tjá sig rýmislega , myndrænt og gerir það miðlægt í hefðbundnu formi eins og bók er maður að koma að menningarlegri stökkbreytingu .
Eins og ef maður myndi tjá sig þannig í pontu á Alþingi væri það menningarleg stökkbreyting .
Þessi kynslóð er svo vön miklum hávaða og mörgum orðum .
Öllum látunum í Disney-myndunum en við erum að reyna að skapa ró.Við erum að fara inn í þetta karma , það er eins og við séum að leita að einhverju nýju .
Komin í ryþmann og óþolið eftir einhverju nýju .
Við erum að tengja hugann við höndina , sem er búið að reyna að skilja í gegnum hugmyndasöguna , " sagði Hrund .
" Ég er svona millistykkið á milli þeirra , " segir Hildigunnur .
" Milli orðanna hennar og teikninganna hennar .
" " Þú ert svo miklu meira en millistykki , " segir Hrund hneyksluð .
" Það er búið að vera svo mikilvægt að gangast við veröld verksins .
Við erum að reyna að líkamna þessa veröld , þessa hugmynd .
Það er líka hljóð í verkinu .
Það eru líka skuggi og ljós .
Öll þessi sköpun .
Og litapælingin sem er í senn rýmispæling , þetta höfum við skapað saman .
Það er ótrúlega stórt tækifæri að fá að vera í svona listrænum hópi og fá að spegla sig í öðrum manneskjum .
" 