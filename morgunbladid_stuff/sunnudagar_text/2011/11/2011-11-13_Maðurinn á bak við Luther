Önnur þáttaröð bresku þáttanna Luther er á dagskrá RÚV á þriðjudagskvöldum .
Leikarinn Idris Elba er í titilhlutverkinu í þessum svakalega spennandi lögguþáttum frá BBC .
Luther er lögregluforingi , mjög harður nagli , sem er einstaklega hæfileikaríkur en fer ekki alltaf eftir settum reglum ( eins og allar góðar sjónvarpslöggur ) .
Hann eltist við fjöldamorðinga og þarf að setja sig í sjúkan hugarheim þeirra og á í einkennilegu sambandi við fyrrum ofsækjara sinn , sem er nú í fangelsi .
Hann á líka í vandræðum með einkalífið á köflum ( eins og allar góðar sjónvarpslöggur ) en er þó ekki drykkfelldur .
Hann er mjög einbeittur í starfi sínu og er það bæði blessun og bölvun fyrir þá sem standa næst honum .
Luther hefur slegið í gegn austanhafs og vestan og er BBC nýbúið að staðfesta að þriðja þáttaröðin verði tekin upp .
Var gefið " stelpunafn " en skipti Idris Elba er fæddur Idrissa Akuna Elba , 6. september árið 1972 og er því 39 ára .
Hann ólst upp í austurhluta London .
Faðir hans er frá Sierra Leone og móðir hans frá Ghana .
Hann er fótboltaaðdáandi og hefur haldið með Lundúnaliðinu Arsenal frá 15 ára aldri .
Hann breytti nafni sínu á unga aldri í Idris úr Idrissa eftir að hann uppgötvaði að það væri stelpulegt nafn og líktist nöfnum á borð við Melissa og Clarissa .
Það er þó ekkert stelpulegt við Elba sem er karlmannlegur að vexti og 190 cm á hæð .
Elba fékk NAACP-verðlaun sem besti leikarinn fyrir hlutverk sitt í fyrstu þáttaröð Luther auk þess að vera tilnefndur til Golden Globe-verðlauna .
Svo lék hann líka gestahlutverk í þáttunum The Big C sem voru á dagskrá RÚV og fékk fyrir leikinn Emmy-tilnefningu .
Þær voru reyndar tvær í ár því hann var líka tilnefndur fyrir Luther .
Áður en hann lék Luther varð hann þekktur í hlutverki sínu sem Russell " Stringer " Bell í bandarísku spennuþáttunum The Wire frá NBC .
Hlutverkið ávann honum marga aðdáendur en í þeim talar hann auðvitað með bandarískum hreimi þrátt fyrir að vera breskur sjálfur og þykir takast vel upp .
Hann notar oft bandaríska hreiminn þegar hann ræðir við aðdáendur The Wire til að valda þeim ekki vonbrigðum .
Elba hefur leikið í mörgum kvikmyndum og þáttum eins og RocknRolla í leikstjórn Guys Ritchie , Kvenspæjarastofu númer eitt , bandarísku The Office og American Gangster .
Hann hefur líka leikið í myndinni Obsessed á móti Beyoncé Knowles , en myndin fór beint á toppinn þegar hún var frumsýnd vestra fyrir tveimur árum .
Hann lék í stórmyndinni Thor á þessu ári og í annarri á næsta ári , Prometheus í leikstjórn Ridleys Scott .
Elba svo sannarlega hæfileikaríkur en hann er líka plötusnúður og kemur fram undir nafninu DJ Big Driis og hefur líka sent frá sér tvær stuttskífur með eigin tónlist .
Tekur hann við hlutverki James Bond ? Nafn hans hefur verið nefnt í tengslum við hinn fræga njósnara James Bond en hann hefur verið nefndur sem eftirmaður Daniels Craig .
Mörgum þótti nóg um að Bond yrði ljóshærður þegar Craig tók við en ef Elba tæki við myndi Bond skipta um kynþátt .
Elba er spenntur fyrir hlutverkinu en myndi ekki vilja vera þekktur einvörðungu sem " hinn svarti Bond " .
" Held ég að þetta eigi eftir að gerast ? Nei , en ég hef það sem þarf .
Ég get hlaupið um , daðrað við dömur og drukkið .
Auk þess er ég enskur , " sagði hann í viðtali við breska blaðið Guardian árið 2009 .
Hann er ennþá spenntur fyrir hugmyndinni tveimur árum síðar þó hann hafi efasemdir .
" Þetta er gamall orðrómur , " sagði Elba við CNN í mánuðinum .
" Ég myndi gera þetta en ég vildi ekki bara vera kallaður fyrsti svarti James Bond .
Skilurðu hvað ég á við ? Sean Connery var ekki bara skoski James Bond eða Daniel Craig bláeygði Bond .
" Ljóst er að hann myndi valda hlutverkinu enda vanur því að leika harða nagla en þetta eru ótímabærar hugleiðingar .
