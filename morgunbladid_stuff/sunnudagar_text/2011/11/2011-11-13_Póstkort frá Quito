Góðan og blessaðan daginn , kæru Íslendingar .
Á þessu ári hélt ég á vit ævintýranna til suðrænna heima , nánar tiltekið til Ekvador .
Lífið í hinum suðræna heimi er mjög frábrugðið hinu íslenska hversdagslífi .
Á Íslandi stunda ég nám við Menntaskólann í Reykjavík .
Í Ekvador var mér úthlutað skólanum Dario Figueroa Larco í höfuðborginni Quito og hann er ansi mikil tilbreyting .
Hérna þurfa allir nemendur að vera í skólabúningi og ég held að maðurinn sem hannaði skólabúninginn fyrir skólann minn hafi verið litblindur af því að hann er horgrænn og gulur á litinn .
Allir hér í Suður-Ameríku eru ansi litlir , vinkona mín Guðbjörg Erla væri seint kölluð lítil hérna , hún væri talin meðalstór .
Menntakerfið hérna í Ekvador er langt frá því að vera eitthvert konfekt og þess vegna þarf ég varla að gera neitt í skólanum , bara að læra spænsku .
Einu sinni í skólanum þurfti ég að semja ljóð og kennarinn sagði mér að semja ljóð á íslensku um hvað sem ég vildi .
Ég vissi voða lítið hvað ég átti að skrifa og þegar kom að mér að standa upp fyrir framan bekkinn og lesa upp ljóðið mitt hafði ég skrifað niður gulur , rauður , grænn og blár og strax eftir það las ég upp krummi krunkar úti .
Það var mjög erfitt að halda niðri í sér hlátrinum þegar ég fékk klapp frá bekknum fyrir fallega frumsamda ljóðið mitt en mér tókst að halda andliti .
Þrátt fyrir frábæra undirstöðu í spænsku frá Iðunni Leósdóttur , spænskukennara MR , var mjög erfitt að tjá sig í fyrstu og hérna talar enginn ensku .
Eftir tveggja mánaða dvöl var ég byrjaður að geta tjáð mig á fullu og skildi flest sem fólk sagði við mig .
Í dag get ég mjög vel talað spænsku og maður verður bara betri með hverjum deginum sem líður af því að maður talar alltaf spænsku hérna , nema þegar ég hitti aðra skiptinema .
Einu sinni í mánuði er " bailoterapia " , sem virkar þannig að allir kennarar og nemendur skólans fara út á fótboltavöll og dansa .
Skólinn ræður til sín danskennara sem er með okkur í heilan klukkutíma að dansa .
Danskennarinn sem skólinn réð er kona sem dansar eins og hún hafi fengið sér sýru og kókópuffs í morgunmat .
Það er afar fyndið að horfa á kennarana dansa af því að þeir eru allir ansi vel í holdum og þetta eru svo kraftmiklir dansar að maður sér hliðarspik sveiflast út um allt .
Nýlega var 18 ára afmælið mitt hérna í Ekvador og það er hefð hérna að flengja afmælisbarnið á afmælisdaginn .
Þann 21. október fór ég í árgangspartý og þegar klukkan sló miðnætti og 22. október var runninn upp tóku vinir mínir fram leðurbelti og ég var flengdur 18 sinnum á rassinn .
Í þetta árgangspartý komu tveir kennarar og þeir komu bara til þess að djamma .
Kennararnir dönsuðu við nemendur sína ansi kynferðislega og það eina sem ég hugsaði var : Vá , hvað þessir menn yrðu kærðir á Íslandi fyrir þetta ! Landslið Ekvador er að gera góða hluti um þessar mundir og fer ég á landsleik Ekvador og Perú þann 15. nóvember , þar sem ég vona að " bróðir minn frá annarri móður " , hann Antonio Valencia standi sig vel .
Ég verð að segja að Ekvadorarnir eru ansi lélegir í því að tapa en þeir eru einnig ansi lélegir í því að vinna .
Eftir landsleik Ekvador og Venezúela , þar sem Ekvador vann 2:0 , mynduðu Ekvadorarnir hring í kringum stuðningsmenn Venezúela og öskruðu : " Tvö , núll ! " látlaust framan í þá í svona 5 mínútur þangað til löggan kom og stöðvaði þetta .
5. nóvember fór ég á tónleika hjá engum öðrum en Aerosmith .
Tónleikarnir voru haldnir á þjóðarleikvangi Ekvador sem heitir Estadio Olimpico Atahualpa og þar komast fyrir um 40.000 áhorfendur .
Þrátt fyrir að Steven Tyler og félagar séu í eldri kantinum þá hafa þeir alls engu gleymt .
Það eftirminnilegasta frá tónleikunum var þegar Steven Tyler ropaði ansi hátt í míkrófóninn og sagði : " Too much cerveza ! " og svo hófu þeir að syngja " Don ' t Wanna Miss a Thing " .
Það augnablik kalla ég fullkomið .
Arnar Óli Björnsson 