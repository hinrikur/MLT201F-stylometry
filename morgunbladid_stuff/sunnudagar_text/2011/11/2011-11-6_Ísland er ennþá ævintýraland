Þrátt fyrir að hafa borðað sviðakjamma og hákarl finnst þýska blaðamanninum Andreu Walter Ísland frábært , " En þetta verð á bílaleigubílum er hrein geðveiki , " segir Walter .
Ný bók eftir hana um Ísland er komin út í Þýskalandi .
Texti : Börkur Gunnarsson borkur@mbl.is Mynd : Kristinn Ingvarsson kring@mbl.is Andrea Walter er rétt rúmlega þrítugur þýskur blaðamaður sem hefur oft komið til Íslands .
Hún vann meðal annars í nokkra mánuði á Morgunblaðinu og hefur nú gefið út bók í Þýskalandi um Ísland og Íslendinga sem nefnist Wo Elfen noch helfen og með undirtitlinum Warum man Island einfach lieben muss .
Í bókinni lýsir hún upplifun sinni á landi og þjóð og er landinu lýst sem hálfgerðu undri .
" Ég kom fyrst til landsins árið 2003 sem blaðamaður í skiptiprógrammi , " segir Andrea Walter .
" Ég var í nokkra mánuði á Morgunblaðinu og kynntist starfsaðferðum þeirra , það var mjög gaman .
Ég var strax farin að vinna að bókinni þá og það er dæmigert fyrir Ísland að mig langaði til að fjalla um Vigdísi Finnbogadóttur og þá sagði einn blaðamaðurinn við mig : " Já , hún er næs , hringdu bara í hana .
" Það er svo absúrd hugmynd í landi eins og Þýskalandi að maður fékk hálfgert sjokk .
Sömuleiðis langaði mig til að hafa Jónsa , söngvara Sigur Rósar , í bókinni og þá var svarið á sama veg : " Hann er næs , hérna er númerið hans , hringdu í hann .
" Rannsóknarvinna hefur aldrei verið eins auðveld fyrir mig og á Íslandi , það voru allir sem ég vildi tala við í eins símtals fjarlægð .
Á Íslandi þekkja allir alla .
Bókinni er skipt í tvennt ; fyrri hlutinn einblínir á fyrstu heimsóknina mína árið 2003 og sá seinni horfir meira til síðustu heimsóknar minnar árið 2011 .
Ég er þá að skoða landið út frá því ævintýralandi sem það var þegar ég sá það fyrst og síðan að velta fyrir mér hvort ævintýralandið sé enn til staðar eftir efnahagshrunið og lætin í framhaldi af því .
Víkingaprófið Í fyrstu ferðinni langaði mig að kynnast hefðunum á Íslandi og unga fólkið á Morgunblaðinu sýndi mér allt sem ég bað um .
Þau fóru meðal annars með mig á víkingaveitingahús þar sem ég þurfti að taka víkingapróf .
Ég þurfti að falla á kné fyrir framan þrjá víkinga og í grunnatriðum gekk prófið út á hvort ég gæti drukkið nógu mikið af brennivíni .
Þegar prófinu var lokið henti einn víkinganna mér á bak sér og sagði að þar með værum við gift ! Þetta hefði verið svona einfalt í gamla daga .
Svo fór ég á Snæfellsnes og sá hvernig þeir verkuðu hákarl .
Að prófa að borða hann var mikil lífsreynsla .
Einn vinur minn á Morgunblaðinu fór með mig í fangelsi sem nefnist Kvíabryggja , það fannst mér magnað .
Dyrnar voru ólæstar og föngunum leyft að fara í göngutúra út um allt svo framarlega sem þeir skiluðu sér fyrir kvöldmat .
Þetta var æðislegt fangelsi úti á landi .
Ég var líka í Vestmannaeyjum þar sem var verið að bjarga lundaungum .
Síðan var ég í Berlín þegar efnahagshrunið dundi yfir ykkur .
Það fékk mjög á mig .
Það var eins og einhver nákominn mér hefði lent í slysi .
Það voru líka þessi mótmæli sem voru í gangi og maður var mjög uggandi .
En svo verður þetta alltaf einhvern veginn fallegra en það sem maður þekkir hér heima eða annars staðar í Evrópu .
Því þegar einhverjir mótmælendur fóru að kasta hörðum hlutum að lögreglunni mynduðu aðrir mótmælendur varnarvegg fyrir hana , það fannst mér mjög fallegt .
Mótmæli sem verða hér í Berlín og eins og voru núna fyrir skömmu í Stuttgart eru mjög harðvítug átök , öfugt við þessi á Íslandi .
Mér finnst fallegt að hugsa til náungans og að fólk átti sig á því að það er fólk í þessum lögreglubúningum – og í tilfelli Íslendinga mjög líklega einhver frændi þess sem er að kasta í lögguna .
Þegar ég kom síðan aftur til Íslands komst ég að því að mér finnst þetta ennþá það ævintýraland sem ég kynntist fyrst .
Mig langaði til að tala við borgarstjórann , hann Jón Gnarr , þannig að ég fór niður í ráðhús .
Þar kemur Einar Örn , borgarfulltrúi og fyrrverandi Sykurmoli , gangandi niður stigann og ég spyr hann hvort ég geti spjallað við hann og hann svarar : " Já , hvað segirðu um núna strax ? " Þá settumst við niður á kaffihúsinu og hann útvegaði mér síðan tíma með Jóni Gnarr .
Mér finnst Íslendingar ekki hafa misst trúna þrátt fyrir áfallið .
Þið eruð enn að skrifa bækur og semja tónlist og ævintýraljóminn hefur ekkert minnkað .
En það hefur ýmislegt breyst .
Félagi minn fór með mig í úthverfin þar sem heilu blokkirnar standa auðar , það var þunglyndislegt að sjá .
Hann benti á þær og sagði : " Þetta er eins og í Chernobyl .
" En svo eru líka jákvæðar breytingar .
Árið 2006 var ég á barnum Sirkus að tala við þunglyndan tónlistarmann .
Hann sagði mér að á árum áður hefði fólk viljað hlusta á tónlist hans og tala um hana , en það eina sem það vildi vita núna væri hvort hann ætti einkaþotu .
En það hefur breyst .
Það sem ég tók líka eftir var að í bænum voru Íslendingar farnir að vera í ullarpeysum en áður voru það bara útlendingar sem voru í þeim .
Mér fannst líka allir á Íslandi vera að hugsa um hvað þeir geta gert í stöðunni og séu að reyna að framkvæma það .
Íslendingar séu alltaf að reyna að vinna sig útúr stöðunni .
Ég held að það sé mjög ólíkt því sem fólk í öðrum löndum einsog til dæmis Grikklandi eru að gera .
Ég hafði á tilfinningunni að Íslendingar væru að leita í rætur sínar , mér fannst líka voða gaman að sjá veitingahús bjóða meira upp á hefðbundinn íslenskan mat og ég sá á einum stað poppkornið komið í fánalitina , " segir hún og hlær .
Þetta reddast ! Aðspurð um séreinkenni segir hún að það sé eftirtektarvert hvað Íslendingar séu góðir í að segja sögur .
" Það er sama hvern maður hittir og hvaða stöðu hann gegnir ; hann kann að segja frá .
Það var reyndar áhugavert að hitta Arnald Indriðason , sem fór alla leið í frásagnarlistinni og gerðist rithöfundur .
Hann sagði mér að það hefði verið erfitt að gera glæpasögur á Íslandi til að byrja með því það eru svo fáir glæpir á landinu .
Það er framið um eitt morð á ári .
" Spurð hvernig það hafi komið til að hún fékk útgáfu á þessari bók segir hún að það hafi gerst fyrir tilviljun .
" Ég er blaðamaður og útgefandi hafði samband við mig út af öðru verkefni en spurði í framhjáhlaupi hvað ég væri að gera og ég sagði honum að ég væri að skrifa þessa bók og honum fannst það áhugavert .
Skömmu seinna hafði hann samband við mig og sagðist vilja gefa bókina út , þetta væri einmitt bókin sem þeir þyrftu .
Síðan leiddi eitt af öðru og svo var ég komin á bókamessuna í Frankfurt með þessa bók til kynningar , " segir Walter .
En þar sem hún er svo jákvæð er ekki úr vegi að spyrja hvort það sé ekki eitthvað sem við þurfum að temja okkur sem við kunnum ekki , hvort það hafi ekki verið eitthvað sem hún þoldi ekki við Ísland ? " Ó jú , " segir hún með áherslu .
" Kaffið sem þið gerið er alltof sterkt .
Úff , ég er ekki vön svona sterku kaffi , það er hrikalegt hjá ykkur , " segir hún hlæjandi .
" Svo er fólkið á flugvellinum alltof strangt varðandi yfirvigt , það er hrikalegt .
Að ég tali ekki um verðið á bílaleigubílunum , það er hrein og klár geðveiki .
" Aðspurð hvenær hún muni koma aftur til landsins segist hún vonast til að koma núna í vetur .
" Ég hugsa til íslenska frasans ; þetta reddast ! Ég held að það sé hin íslenska leið til að fara í gegnum þetta líf .
Mér finnst það yndislegt , fólk bara framkvæmir .
Mér finnst það svo frískandi hugarfar , rétt eins og íslenski vindurinn .
" 