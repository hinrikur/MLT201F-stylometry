Maður er rétt búinn að viðurkenna það fyrir sjálfum sér að það sé kominn vetur þegar jólaauglýsingabæklingarnir fara að steyma inn um bréfalúguna .
Jólahlaðborðablað Moggans fylgdi blaðinu um daginn .
Þar var útlistun á hvað er á boðstólum á ýmsum veitingastöðum landsins í aðdraganda jóla .
Eftir skönnun á blaðinu virðist þetta mjög svipað og undanfarin ár .
Ég verð að viðurkenna að ég er nokkuð ánægður að taka ekki þátt í vertíðinni í ár , en ætla að einbeita mér að jólaundirbúningnum heima og rifja upp gamlar hefðir sem við fjölskyldan höfum ekki náð að sinna sem skyldi undanfarin ár vegna anna í veitingarekstrinum .
Að baka laufabrauð , smákökur , gera konfekt , sjóða rauðkál o.s.frv. heima með fjölskyldunni er hátíðlegra en í erlinum á veitingastaðnum .
Ég hef verið að hugsa til baka ; man eftir skemmtilegri stemningu sem skapaðist þegar tengdafjölskylda mín kom saman til að skera laufabrauð og steikja .
Ég man líka eftir skemmtilegum stundum þegar ég var krakki og við systkinin bökuðum smákökur með mömmu .
Ég hef talað um það áður að það sé kominn tími til að endurlífga jólaglögg og vona að við fjölskyldan getum upplifað stemningu í Reykjavík þar sem við dreypum á volgri , ilmandi , kryddaðri jólaglögg til að brjóta upp stemninguna við jólaundirbúninginn .
Það er spenningur í mér að rölta um víðsvegar á höfuðborgarsvæðinu og finna skemmtilegt og jólalegt hráefni .
Það er alltaf gaman að koma í Frú Laugu á Laugalæk , um er að ræða litla fallega verslun með alls konar frábærar vörur beint frá bændum , s.s. ferskt grænmeti og kryddjurtir , kjöt , mjólkurvörur , jurtir , sveppi , villibráð , innmat og fleira .
Ekki skemmir fyrir að þarna fæst líka fjöldinn allur af yndislegum ítölskum vörum .
Það verður að viðurkennast að undirritaður er ansi veikur fyrir mörgu frá Ítalíu enda dvalið mikið þar og kynnst mörgum matvælaframleiðendum , veitingamönnum , vínframleiðendum og tækjaframleiðendum .
Það er aldrei erfitt að fá fjölskylduna til að skreppa í Frú Laugu á laugardegi , – þó held ég að kannski auki það áhuga barnanna minna að ein besta ísbúð landsins er við hliðina á búðinni .
Ísbúðin Laugalæk kemur ekki í staðinn fyrir Brynju en ísinn er frábær .
Búðin er orðin ein af okkar uppáhaldsísbúðum þar sem við verðum að sætta okkur við að fá Brynjuísinn sjaldnar en áður .
Hinum megin við götuna er verslunin Pylsumeistarinn , sem ég hvet allt pylsuáhugafólk til að skoða , en þarna er á ferð verslun sem minnir óneitanlega á sambærilegar verslanir víða í Evrópu sem sérhæfa sig í alls kyns pylsum , bæði hráverkuðum og elduðum , úrvalið er gott og einnig eru til alls konar fylgihlutir , s.s. sinnep , relish og fleira sem tilheyrir pylsuáti .
Hlakka til að fara á þessar slóðir í jólaundirbúningnum , – hver veit nema boðið verði upp á jólaglöggs-ís , en sonur minn var næstum búinn að velja sér ís með tyggókúlubragði um daginn .
Ég veit að það verða spennandi jólavörur bæði í Pylsumeistaranum og Frú Laugu og fyrir alla hina Ítalíu-aðdáendurna eins og mig er spurning um að tryggja sér í tíma ítalska panettone-jólaköku .
