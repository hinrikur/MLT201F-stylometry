Ég var að lesa Ódysseifskviðu fyrir nær tíu árum þegar ég fékk hugmyndina að þessari mynd hérna , af hinni rósfingruðu morgungyðju sem kemur upp á hverjum morgni , " segir Daði og gengur að miðhluta flennistórs málverks í þremur hlutum .
Þar má sjá mildilegt andlit í geislabjartri stjörnu , og ganga út frá henni naglalakkaðir fingur .
" Ég lauk aldrei við myndina á þeim tíma en seinna sá ég að ég gat gert stóra mynd út frá efninu .
Þá málaði ég hlutann hér til hægri , af skipinu á öldutoppinum .
Í stað þess að myndgera Ódysseif set ég þar pensil og hinumegin við morgungyðjuna eru sírenurnar .
" Þetta mikla , sjö metra langa málverk , er í öndvegi á viðamikilli sýningu á málverkum sem Daði Guðbjörnsson opnar í vestursal Kjarvalsstaða í dag klukkan 16.00 .
Sýninguna kallar hann Á slóðum Ódysseifs og er hún innblásin af kvæðabálki Hómers um hrakninga og hetjudáðir Ódysseifs , en hann var í villum árum saman á leiðinni heim úr Trójustríðinu .
Í tilefni af opnun sýningar Daða gefur bókaforlagið Opna út veglega bók með myndverkum hans og texta Rögnu Sigurðardóttur , rithöfundar og gagnrýnanda .
Um nálgun listamannsins við hinn frægu sögu af Ódysseifi , segir Ragna að líta megi á söguna af villum Ódysseifs sem táknsögu af mannlegri reynslu .
" Við lifum í blekkingu , " skrifar hún , " það er erfitt að finna réttu leiðina og hún er ekki sú sama fyrir neitt okkar .
Við erum alltaf að villast .
Íslenska þjóðin er enn að leita að leiðinni heim eftir skipbrot ársins 2008 , þegar góðærið reyndist tálsýn .
" Það mótar nálgun Daða við söguna af Ódysseifi að hann hefur um árabil lagt stund á hugleiðslujóga sem nefnist sahajayoga og segir það hafa afar jákvæð áhrif á sköpunina .
Í verkunum er vísað beint og óbeint til þessarar hugleiðslu og andlegrar upplifunar listamannsins .
Erum í vafasömu jafnvægi Síðan Daði kom fram í upphafi níunda áratugarins sem einn af frumherjum nýja málverksins , hefur hann þróað afar persónulegan og litríkan myndstíl þar sem mikið ber á flúri og persónulegum táknum .
Sjóferðin er þema nokkurra verkanna og skipið , sem stundum er í formi pensilsins sem tákn fyrir listina eða listamanninn , situr þá efst á öldunni .
" Já , ég hef oft málað þetta skip á öldutoppnum , það er svo lýsandi fyrir okkur Íslendinga .
Við erum í svo vafasömu jafnvægi , " segir Daði og brosir .
" Þannig högum við okkur , ég sem aðrir .
Og sjáðu , þarna er svo þessi stóri hvalur .
Hann má líta á sem tákn fyrir hina miklu og óblíðu náttúru sem við erum sífellt að glíma við .
Um aldir hefur sjósóknin verið okkar mikla verkefni , við færumst mikið í fang .
En í samræmi við nútímahugsun er þessi hvalur þarna grænn ...
Í þessum myndum er líka alltaf eitthvað sem ég get ekki útskýrt .
" Í einu málverkinu er uppljómaður einhyrningur með langan pensil í stað horns .
" Ég kalla þetta skáldfák , " segir Daði .
" Hann er ekki með vængi en er sambland af Pegasusi , einhyrningi og málara .
Í þessu þarna má svo sjá Ólympsfjall , þar sem guðirnir búa , " segir hann og bendir .
" Og þarna er eldgos , náttúran að tjá sig .
" Penslar spýtast upp úr gígnum .
" Auðvitað gýs penslum , " segir hann , enda ekkert eðlilegra í myndheimi Daða .
" En þessir staðir sem koma við sögu á ferð Ódysseifs tengjast líka andlegri leit og það má líta á allt ferðalag hans sem leit .
Hann er á ferðinni heim og eins er það með okkur sem erum í andlegri leit , að við leitum upprunans , sem er andinn .
Við erum að tengja okkur við guðdóminn .
Sjáðu þetta verk þarna , þar er eggið fyrir miðju .
Áður en fólk nær tengingu er það lokað inni í egginu en kemst út þegar það höndlar sannleikann .
Þarna séðu síðan hjörtu .
Hjartað skiptir svo miklu máli , því andinn býr í hjartanu .
Og ópið í þessu verki þarna ; þegar þú ert alveg villtur hróparðu á hjálpræði .
Í öllum myndunum eru einhver tákn .
" Þetta er mitt tungumál Flest verkin á sýningu Daða málaði hann á síðustu árum en í suðurenda salarins eru nokkur eldri verk sem honum þótti tengjast þema sýningarinnar .
Á einu þeirra speglast hauskúpa á hvolfi í byltingarkenndri hlandskál Marcels Duchamps , " og þarna er gullkálfurinn , " segir Daði .
" Ég málaði þessa mynd 1999 , sama ár og lögin um skuldavafninga voru samþykkt í Bandaríkjunum .
Kona sem var að skrifa listfræðiritgerð gerði marxíska greiningu á verki eftir mig og eftir að hafa lesið þau skrif lék ég mér að því að setja nokkur verk í slíkt samhengi .
" Gegnum súrt og sætt hefur Daði haldið tryggð við málverkið .
Hvers vegna er það hans miðill ? " Eitt af því sem gerir málverkið svo áhugavert er blekkingin sem í því felst .
Þetta er tvívíður flötur en í því sem málað er á hann sér fólk þrívíða heima .
Ég hrífst af því .
Svo er bein tenging í vinnuferlinu sjálfu , tenging sem hægt er að ná í höggmyndalist , teikningu og málverki .
Þetta er tiltölulega einfalt og milliliðalaust ferli .
" Daði segir það að mála vera einskonar leiðsluástand .
" Þetta er sambland af hugsun og hugleiðslu .
Í hugleiðslu þarf að gera ákveðna hluti til að koma sér í hugleiðsluástand , fara með möntrur , og það er eins í vinnunni við málverkið .
Annars er ég í raun í hugleiðslu þegar ég mála í dag , " bætir hann við .
" Í sahajayoga er hægt að komast í það ástand að maður sé meira og minna í hugleiðslu – ég finn alltaf straum hérna upp , " segir hann og ber hönd upp að hvirflinum .
Daði hefur þróað afar persónulegan myndheim , þar sem eru allskyns spíralar og línudans .
Birtist karakter hans sjálfs í þessum formum ? " Þegar menn fara að umgangast náttúrana þá læra þeir að í henni eru engar beinar línur .
Kjarval vissi það .
Ástæðan fyrir því að fólk hefur skeifu yfir dyrum sér til verndar er að hún hefur þetta þægilega bogaform .
Í feng shui-heimspeki Japana er varað við oddhvössum hlutum .
Myndlistin mín gengur út á það að mér líði betur og þar af leiðandi er eðlilegt að ég sé ekki með mikið af hvössum formum .
Það má líka tengja myndheiminn við tónlist .
Barokklistin er mjög andleg og þar eru líka miklar trillur .
Það er ekkert þungarokk í þessum myndum , en kannski var það að finna í upphafi , í nýja málverkinu , en mér fannst eitthvað óþægilegt við það , það var ekki ég .
Því ákvað ég að finna mér persónulega leið út úr því , enda erum við hér á jörðinni til að þroskast .
" Daði segir það hafa skipt sköpum fyrir vinnu sína við sýninguna að hann var á starfslaunum listamanna hluta tímans .
" Engin starfsstétt fór eins illa út úr þessu hruni og myndlistarmenn , " segir hann .
" Ég er búinn að vera í þessu í 30 ár og þótt það hafi komið dýfur þá hef ég aldrei séð annað eins – myndlistarmarkaðurinn er stopp .
" En Daði málar af krafti , eins og sjá má .
" Olíumálverkið hefur oft verið slegið af á síðustu áratugum en lifir samt ágætu lífi .
Þetta er mitt tungumál , " segir hann og horfir yfir salinn .
