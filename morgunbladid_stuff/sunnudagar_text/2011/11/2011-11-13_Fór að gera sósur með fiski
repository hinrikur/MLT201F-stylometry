Rúnar Marvinsson kokkur verður við stjórnvölinn á hinum víðfræga veitingastað Við Tjörnina næstu helgar .
" Ég er að koma hingað núna aftur eftir hlé .
Ég flutti fyrir fimm , sex árum á Snæfellsnes og hætti þá hér , " segir hann en ástæðan fyrir því að Rúnar snýr aftur nú er að veitingastaðurinn fagnar um þessar mundir aldarfjórðungsafmæli .
" Ég byrjaði á Búðum árið 1980 en flutti svo í bæinn og stofnaði Við Tjörnina árið 1986 , " segir hann .
Staðurinn er ekki síst þekktur fyrir tvennt , heimilislega stemningu en þetta gamla hús og innréttingarnar eru mjög hrífandi , og svo mikið úrval fiskrétta .
" Þetta eru orðnir klassískir réttir margir af þessum réttum , sem maður " fattaði uppá " í gamla daga eins og krakkarnir segja , " segir Rúnar , sem ætlar að vera á veitingastaðnum í mánuð frá fimmtudegi til laugardags frá og með þessari helgi .
" Ég ætla að elda þessa gömlu rétti mína , " segir hann og líkir þessu við tónlistarmenn sem endurútgefi gömlu lögin sín , nema hvað þeir breyti tempóinu aðeins í takt við tímann .
Hámeri bragðast eins og kálfakjöt eða kjúklingur " Ég fékk til dæmis hámeri á markaðnum um daginn , sem maður fær ekki dagsdaglega , " segir Rúnar en hann hefur alla tíð lagt áherslu á að elda óvenjulegar fisktegundir .
" Þegar við vorum að byrja hérna og leggja okkur eftir því að vera með allskonar fiskrétti hafði fólk gaman af því að útvega manni hitt og þetta .
Gamall kaupfélagsstjóri frá Borðeyri hringdi til dæmis og sagðist vera með tvær hámerar í frysti og vildi endilega senda mér þær .
Þá fór maður að prófa þetta og komst að því að þetta er algjört lostæti , " segir hann en hámeri er hákarlstegund .
" Ef ég ætti að líkja henni við eitthvað er bragðið ekkert ólíkt kálfakjöti eða kjúklingi .
Það er náttúrulegt sítrónubragð af henni .
Hún er síðan ekkert ólík í sér og túnfiskur , " segir hann og á þá við áferðina .
" En bragðið af henni er öðruvísi , " segir hann .
" Sjómenn á togurunum létu mig líka fá stinglaxa og trjónufiska , sem þeir fengu með öðru .
Svona myndaðist ansi gott net .
Ég var alltaf með ýmiss konar fágæta fiska og undantekningalaust var þetta allt prýðismatur , " segir hann .
Tindabikkja frekar en skötuselur Hann fór fljótlega sjálfur að fara á markaðinn að kaupa fiskinn fyrir veitingastaðinn .
" Þá keypti ég til dæmis tindabikkju sem kostaði kannski 15 krónur kílóið á meðan skötuselurinn kostaði þúsund krónur .
Kúnstin var síðan að gera jafngóðan mat úr þessu og það er alveg hægt .
" Hann segir fábreytni hafa lengi einkennt marga veitingastaði og oftar en ekki sé lax , lúða , skötuselur og þorskur eða saltfiskur á flestum veitingastöðum .
Sjálfur hefur hann hinsvegar gaman af því að elda út fyrir þennan ramma .
Einn af vinsælustu réttunum frá upphafsárum veitingastaðarins verður til dæmis í boði á afmælinu en það er koli með gráðosti og banana .
" Þetta þótti fáranlegt þegar rétturinn kom fyrst fram .
En ég veit að þetta er uppáhaldsréttur margra enn í dag , " segir Rúnar sem hefur verið að gramsa í gömlum matseðlum frá liðnum árum í tilefni af afmælinu .
" Þetta eru svona 15-20 réttir sem eru gegnumgangandi þennan tíma .
" Rúnar tengist ekki Búðum á dag en þykir samt greinilega vænt um staðinn .
" Það eru galdrar í loftinu þarna .
" Hann segir staðinn hafa lent illa í góðærinu .
" En núna er þarna gott fólk .
" Hann býr á jörð stutt frá Búðum , sem heitir Barðastaðir .
Hann eldar hinsvegar í Langaholti , bændagistingu , þar sem hann er með frænda sínum , Haffa í Súkkati .
" Ég er búinn að vera þarna í þrjú ár en hef komið öðru hvoru í bæinn að elda , " segir hann en sonur hans og fyrrverandi kona eru núna við stjórnvölinn á Við Tjörnina .
Hann segist ætla að fá hluta af hópnum , sem var með honum áður fyrr , í lið með sér í tilefni af afmælinu .
" Ég var aldeilis ekki einn heldur var með gott lið með mér eins og Jóa í Ostabúðinni og strákana sem eru núna á 101 .
" Lengi að borða , lengi að vinna Rúnar er ekki lærður matreiðslumaður .
" Ég fer eftir því sem mér finnst .
Ég þarf ekki að eltast við neinn bókstaf .
Þetta eru miklu frekar örlög en að ég sé að reyna að gera eitthvað öðruvísi , " segir Rúnar .
" Þegar við vorum að byrja árið 1980 var bara notað smjörlíki eða hamsatólg út á fiskinn en á fínum heimilum var kannski notað smjör .
Það sem gerðist fyrst og fremst var að ég fór að gera sósur með fiski og líka passa eldunartímann , " segir hann en fiskur var gjarnan ofeldaður .
" Svo þótti það líka allt að því tímaeyðsla að borða .
Ég var níu ára þegar ég fór í sveit norður á Skaga .
Þá sagði bóndinn við okkur : " Sá sem er lengi að borða er lengi að vinna .
" Þú sérð hvernig mórallinn var .
Núna vitum við betur .
" Um afmælishelgarnar verða í boði margir þekktustu réttirnir úr sögu staðarins .
Til að gefa hugmynd um hvað átt er við má nefna af forréttum bakaða snigla með hvítlaukssmjöri , salat með reyktum laxi og ristaðan smokkfisk með karrí , tómat og hvítlauk og humarragú með koníaksrjóma .
Af þekktum aðalréttum má nefna eldsteikta tindabikkju með vínberjum , kapers og lauk , grillaða hámerarsteik með piparsósu , smjörsteiktan kola með gráðosti og bönunum og kryddlegnar gellur eftir kenjum kokksins .
Kannski verða ekki allir þessi réttir í boði sama kvöldið en eitt er víst að hina margfrægu súkkulaðiköku staðarins verður hægt að fá í eftirrétt .
