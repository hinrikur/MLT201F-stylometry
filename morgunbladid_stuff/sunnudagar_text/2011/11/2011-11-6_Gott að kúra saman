07:30 vakna með syni mínum Ása , 12 ára .
Geri sturtuna , morgunmatinn og útvarpið klárt fyrir hann , svo fer ég upp í rúm til prinsessunar , Þórdísar Freyju , fimm ára , sem þykir voðalega gott að sofa .
Við kúrum saman til 8:30 og þá rífum við okkur fram úr .
Ég gef henni morgunmat og fæ mér góðan latté , tek vítamínin mín og hækka vel í Virkum morgnum með Gunnu Dís og Andra Frey .
09:00 leggjum við af stað í leikskólann Hagaborg , þ.e.a.s. þegar Þórdís mín er búin að gera sig fína fyrir daginn ; ca .
10 hárspennur og mikið gloss ! Nú byrjar dagurinn hjá mér .
Ég reyni að skipuleggja mig vel í huganum með því að fara í ræktina því þá hugsa ég svo skýrt .
10:30 Hitti skólavini mína úr Listaháskólanum ( Tótu og Dóra ) á huggulegu kaffihúsi og leysi með þeim skemmtilegt verkefni .
Gefandi og gaman .
12:30 Fer í Ostabúðina og fæ mér fisk með yndislegum vinkonum mínum og við eigum notalegt vinkonuspjall , tölum um lífið og listir .
13:30 Fer í söngtíma hjá snillingnum Margréti Eir og æfi mig á skemmtilegum söngleikjalögum fyrir sýninguna hennar í Tjarnarbíói , " Söngleikjadagskrá Margrétar Eirar " hinn 19. nóvember nk. Ég , Margrét Eir , Heiða Ólafs , Sigríður Eyrún og Birna Björnsdóttir munum þenja raddböndin og dansa .
Þetta verður algjört æði .
14:30 Frábær foreldrafundur .
Mamman stolt af drengnum sínum .
15:00 Æfing með Jólatríói Bryndísar Ásmunds .
Mjög gaman að vinna með snillingunum Guðmundi Steingríms ( Papa Jazz ) og Edwin Kaaber .
Við vorum ekki í vandræðum með að setja saman og æfa huggulegt jólaprógramm , með yndislegum djasslögum inn á milli .
16:00 Kaffispjall með Eyvindi Karlssyni og við förum yfir fallegu lögin hans sem við munum flytja opinberlega innan tíðar .
17:00 Sæki prinsessuna mína , hana Þórdísi Freyju , og fer með hana í Seltjarnarneslaugina og þar hittum við litla fallega fjölskyldumeðlimi .
Litlu frænkurnar hamast í lauginni á meðan við mömmurnar njótum þess að ylja okkur í heita pottinum .
18:30 Hoppa inn í Melabúðina , sem ég kalla stundum félagsmiðstöð Vesturbæjar , og næ í plokkfisk , ískalda mjólk , smjör og þrumara .
Nammi namm .
19:00 Við börnin borðum góða holla matinn og horfum saman á fréttir .
Að þeim loknum er kominn tími á að bursta litlar krúttlegar tennur , fara í Hello Kittý-náttfötin og velja bók sem Ási les fyrir systur sína uppi í rúmi á meðan geng ég frá .
Uppvaskið , þvottur og þetta helsta .
20:00 Heimalærdómur hjá mér og Ása .
Gengur bara vel .
Mamman gat nú aðeins hjálpað drengnum .
21:00 Sófinn heltekur mig og tölvan komin í fangið .
Horfi með öðru auganu á sjónvarpið , límd við Facebook og bíð eftir að eitthvað spennandi gerist .
22:00 Er ennþá í sófanum með tölvuna í fanginu , búin að setja niður lagalista fyrir Jólatríóið mitt .
Hlusta á söngleikjalögin sem ég er að læra og borða heila skál af poppi og drekk lítra af appelsíni ...
Ég þarf nú eitthvað að athuga þessa óhollustu ! 23:00 Drengurinn farinn að sofa og nú er ég ein með sjálfri mér að plana framtíðina , sem er björt og spennandi .
01:00 Góða nótt .
