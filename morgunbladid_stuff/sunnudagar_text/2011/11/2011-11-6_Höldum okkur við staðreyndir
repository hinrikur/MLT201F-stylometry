Ekki get ég sagt að ég hafi sannfærst um að Hanna Birna Kristjánsdóttir , oddviti Sjálfstæðisflokksins í borgarstjórn , sé endilega rétti kandídatinn til þess að taka við Sjálfstæðisflokknum sem formaður , þegar ég horfði á Kastljósið á fimmtudagskvöld , þar sem Hanna Birna var gestur Sigmars Guðmundssonar , ritstjóra Kastljóssins .
Og ég sannfærðist ekkert frekar þegar ég las viðtal Hjartar J. Guðmundssonar við Hönnu Birnu í Morgunblaðinu í gær .
Það sem mér þótti hvað alvarlegast við viðtalið í Kastljósinu var að Hanna Birna fór með rangt mál – hún sagði beinlínis ósatt , sem er ekki gott veganesti fyrir formannsslag : Sigmar sagði m.a. " Bjarni hefur hækkað mjög mikið með flokkinn á landsvísu en þú hefur staðið í stað og þið fenguð bæði útreið í síðustu kosningum .
" Og Hanna Birna svaraði : " Það er alrangt , Sigmar .
Sjálfstæðisflokkurinn í Reykjavík fékk í kringum 33% fylgi .
Hann hefur verið að mælast í 45-50% í Gallupkönnunum ...
" Sigmar leiðrétti Hönnu Birnu og sagði : " 38% var hann með síðast ...
" Og Hanna Birna þrætti enn og sagði : " Hann hefur verið að mælast með þetta þrját ...
allt upp í 50% , Sjálfstæðisflokkurinn á landsvísu hefur verið að mælast með 33 – 35 , 37.. .
" Og áfram hélt samtalið , á þessa leið : SG : " Sem er sirka kjörfylgið undanfarin ár ...
" HBK : " Já , en við í borgarstjórnarflokki sjálfstæðismanna erum alltaf hærri heldur en kjörfylgi Sjálfstæðisflokksins og höfum verið það núna í langan tíma ...
" SG : " Sjálfstæðisflokkurinn var oft með hreinan meirihluta í gamla daga hérna í borginni og meðaltalið er miklu ...
hærra þar , heldur en á landsvísu .
" HBK : " Það er bara alveg gamall tími , að Sjálfstæðisflokkurinn hafi verið með meirihluta í Reykjavík .
" Ef staldrað er við þessar staðhæfingar Hönnu Birnu og niðurstöður kosninga til Alþingis og í Reykjavík gaumgæfðar , þá kemur á daginn að það var Sigmar sem hafði rétt fyrir sér .
Í þingkosningum vorið 2009 galt flokkurinn vissulega afhroð , hlaut 23,7% fylgi á landsvísu .
Í kringum hrunið mældist flokkurinn með 20,6% , þegar Bjarni Benediktsson tók við sem formaður af Geir H. Haarde mældist fylgið 24,7% og í Þjóðarpúlsi Gallup í síðasta mánuði mældist Sjálfstæðisflokkurinn með 36,1% .
Meðalfylgi flokksins á landsvísu , allt aftur til ársins 1962 hefur verið tæp 36% .
Lítum svo á fylgi borgarstjórnarflokks Sjálfstæðisflokksins til samanburðar : Meðalfylgi flokksins frá 1962 hefur verið rúm 48% .
Í borgarstjórnarkosningunum 2010 hlaut flokkurinn 33,6% atkvæða og Gallup í október 2011 mældi fylgi flokksins 38,8% , tæpum 10% lægra en meðalfylgið hefur verið .
Þetta sýna tölurnar svart á hvítu og dugar lítið að segja : " Það er alrangt , Sigmar .
" Það verður ekki frá Bjarna Benediktssyni tekið að hann hefur leitt flokkinn á þeim tíma sem hann hefur verið að komast aftur í meðalfylgi margra áratuga , eftir rosalegt hrun , en Hanna Birna getur alls ekki skreytt sig með slíkum tölum .
Hanna Birna hefur vissulega gert marga góða hluti í Reykjavíkurborg , þótt lítið hafi sést og heyrst til hennar og félaga í minnihlutanum , frá því að Gnarrinn skelfilegi tók við sem borgarstjóri .
En Hanna Birna hefur ekki lokið sínu verki í þágu Reykvíkinga .
Hún sagði mér í vor að hún ætlaði ekki að hætta í miðri á ; hún ætlaði ekki að hætta við hálfklárað verk .
Hún kvaðst ætla að endurheimta meirihlutafylgi við Sjálfstæðisflokkinn í næstu borgarstjórnarkosningum .
Hvað hefur breyst , Hanna Birna ? Lesendur góðir .
Nú verður gert eitthvert hlé á þessum pistlaskrifum mínum , þar sem ég hef tekið við fréttastjórn viðskiptafrétta Morgunblaðsins .
Gárungar meðal vinnufélaga hafa það í flimtingum að nú segi Agnes ekki lengur , heldur þegi ! Ætli það verði nokkuð raunin ? 