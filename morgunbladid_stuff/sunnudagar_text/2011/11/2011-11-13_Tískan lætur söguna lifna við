Norræna tískutvíæringnum lýkur núna um helgina í Bandaríkjunum en sýningin hefur staðið yfir frá 30.september .
Þessi stærsta samsýning norrænna fatahönnuða í Bandaríkjunum var haldin í Norræna sögusafninu í Seattle .
Með áhugaverðum innsetningum hefur verið varpað ljósi á margt það fremsta í norrænni fatahönnun með áherslu á Ísland , Grænland og Færeyjar .
Aðsókn hefur verið mikil á sýninguna en tæplega sjö þúsund manns hafa nú heimsótt sýninguna .
Sýningin var haldin undir nafninu Looking Back to Find our Future og var listrænn stjórnandi hennar listakonan Hrafnhildur Arnardóttir en það er Norræna húsið í Reykjavík sem stendur að sýningunni ásamt safninu .
Norræna sögusafnið ( The Nordic Heritage Museum ) er hið eina í Bandaríkjunum sem lýsir menningararfleifð Norðurlandanna fimm , Danmerkur , Finnlands , Íslands , Noregs og Svíþjóðar .
Safnið er því því kjörinn vettvangur til að sýna norræna tísku eins og meðfylgjandi myndir bera með sér en á þeim má sjá dæmi um hönnun nokkurra þeirra Íslendinga sem tóku þátt .
