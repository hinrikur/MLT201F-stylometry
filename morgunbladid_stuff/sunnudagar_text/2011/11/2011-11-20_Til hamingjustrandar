Bókaútgáfan Hólar hefur gefið út bókina Elfríð – frá hörmungum Þýskalands til hamingjustrandar .
Elfríð Pálsdóttir fæddist og ólst upp í Þýskalandi á stríðsárunum þar sem dauðinn beið við hvert fótmál .
Frásagnir hennar frá stríðsárunum eru magnaðar og sumar óhugnanlegar , enda tók það mjög á hana að rifja þá atburði upp .
Árið 1949 réð Elfríð sig sem vinnukonu í sveit á Íslandi .
Þar kynntist hún mannsefninu sínu , Erlendi Magnússyni , en síðar urðu þau vitaverðir á Dalatanga í 25 ár .
Saga Elfríðar er skráð af dóttur hennar , Helgu Erlu , og verður gripið niður í hana hér á eftir : Siglunes Siglunes , hljómaði innra með mér , þetta var ekki óþjált orð , en hvað í ósköpunum var ég búin að koma mér út í , sjálft borgarbarnið ? Þarna sat ég um borð í opnum báti , með kvíðahnút í maganum og sjávarloftið kalt og óvægið lék um andlit mitt .
Ef einhver hefði sagt mér að þetta yrði hlutskipti mitt og ferðamáti næstu átján árin þá hefði ég hlegið .
Það var enginn vegaslóði út á nesið en Nesskriður voru aðalfarartálminn milli Siglufjarðar og Sigluness .
Leiðin var þokkalega fær gangandi mönnum eftir fjárgötum yfir sumartímann , en ekki var talið ráðlegt að fara á hestum þessa leið .
Gunnar stýrði bátnum nálægt landi og ég sá vel upp í fjörurnar og mér fannst skriðurnar vera brattar .
Eftir um það bil hálfa klukkustund sá ég að við nálguðumst Siglunesfjöruna og í henni stóðu nokkrir ungir og aldnir sem tóku á móti okkur .
Mér var hjálpað í land og ég stóð í fjörunni ein og afskipt , enginn skildi mitt tungumál og ég ekki þeirra .
Það var ekki laust við að menn gerðu rækilega úttekt á mér og ég fann næstum fyrir augnaráðinu þegar einblínt var á mig , en ég lést ekki taka eftir því .
Einhver úr móttökunefndinni tók farangur minn og fór með hann upp á bakkann og ég fikraði mig upp og örugglega hafa þeir sem horfðu á eftir mér brosað , því göngulagið benti til þess að ég hefði aldrei gengið í fjörugrjóti áður , sem var reyndar rétt .
Ég var ekki vön öðru en steyptum götum og troðnum stígum .
Mér sýndist báturinn vera dreginn upp á spili .
Þegar ég kom upp á bakkann kom til mín á að giska tíu eða ellefu ára drengur sem benti mér að fylgja sér .
Mér leist ekki á blikuna , átti ég kannski að ganga langan spöl með dótið mitt ? Sú varð ekki raunin .
Við fórum aðeins stutta leið að einum af Siglunesbæjunum , í svokallað Þormóðshús , sem ber nafn af landnámi Þormóðs hins ramma .
Þormóðshús og vistin Ég var alls ekki viss um að þetta væri síðasti áfanginn .
Ísland var stöðugt að koma mér á óvart .
Drengurinn sem hafði fylgt mér benti mér á að fylgja sér inn í húsið og fyrst var komið inn í mjög óvistlega geymslu að mér fannst og þar tók við eldhúsið .
Mér er það í minni að þar var kona að ljúka við að þvo sér um hárið .
Hún tók þéttingsfast í hönd mína og brosti hlýlega og sagði eitthvað á þessu torskilda tungumáli .
Þetta var húsmóðir mín Þorbjörg Þórðardóttir , kölluð Tobba og hún var systir Þórðar sem hafði tekið á móti mér á Siglufirði .
Ég komst fljótlega að því að þarna átti ég að vera í vist , en Tobba sýndi mér herbergi inn af eldhúsinu sem var með uppábúnu rúmi og hún benti mér á að koma með töskuna mína .
Ég sá strax að húsmóðir mín var barnshafandi en hjónin áttu sjö ára stúlku sem hét Inga og rúmlega ársgamlan son , Albert Hauk .
Drengurinn sem fylgdi mér hét Hafsteinn og var systursonur húsfreyju .
Þetta voru gullfalleg börn og ég hlakkaði til að fá að kynnast þeim .
Ég man ennþá hvað ég varð undrandi þegar ég leit í kringum mig í eldhúsinu , allt var svo fátæklegt en auðséð var á umgengninni að húsmóðirin var hreinlát .
Ósjálfrátt gerði ég samanburð í huganum við aðstæður sem ég átti að venjast , þær voru mjög ólíkar því sem ég sá þarna .
Vatnskrani stóð út úr einum veggnum og undir honum var lítið vaskafat á trékassa .
Eldhúsbekkur með nokkrum hillum og efnisdulur fyrir í stað hurða , aðeins var einn lítill veggskápur úti í einu eldhúshorninu og hann var með hurð .
Eldhúsborðið var heldur betur farið að líta upp á landið og stólkollarnir við það voru mjög ósamstæðir og fornfálegir .
Enginn dúkur var á gólfinu , aðeins ber steinninn .
Í eldhúsinu var ákaflega notalegt , það snarkaði í eldavélinni og hún var greinilega kynt með kolum og spýtum því eldiviðarkassi var við hliðina á henni .
Ég hafði aldrei komið inn á svona fátæklegt heimili og hugleiddi hvort fólkið myndi geta borgað mér vinnulaun .
Klósett eða kamar Eftir sjóferðina hafði ég mikla þörf fyrir að komast á snyrtingu og ég reyndi að gera mig skiljanlega með því að segja eitt af fáu orðunum sem ég kunni í ensku , WC .
Tobba húsmóðir mín skildi mig loksins og benti mér á að koma og fylgja sér .
Hún fór með mig út og fyrst hélt ég að þar væri útikamar eins og hjá ömmu minni þegar hún átti heima í sveitinni .
Nei , aldeilis ekki , við fórum upp fyrir bæinn og þar tók Tobba niður brækur sínar , settist á hækjur sínar og pissaði úti í guðsgrænni náttúrunni og þar sem ég var alveg komin í spreng gerði ég slíkt hið sama .
Þetta var eitthvað sem var alveg nýtt fyrir mér , svo þyrmdi yfir mig , hvar skyldi blessað fólkið gera hinar þarfir sínar ? Tobba horfði á mig hugsandi , gekk svo niður að útihúsum sem voru skammt frá bænum og ég elti hana .
Við fórum inn í fjósið og þar inni hímdi lítill kálfur á bási en kýrnar voru greinilega úti .
Ég leit í kringum mig , enginn hálmur var í básunum eins og var hjá þeim bændum sem ég þekkti til heima í Þýskalandi .
Það hlaut að vera kalt fyrir skepnurnar að liggja á berum steinbásum .
Fjósið var nokkuð þrifalegt og enginn kúaskítur sjáanlegur .
Ég leit á húsmóður mína , hún gekk að flórnum , innst í honum var gat með hlemm yfir , hún tók hann af og benti mér á gatið og dagblöð sem lágu á hillu við innganginn .
Ef mér hefði verið sagt þetta heima í Þýskalandi , hefði ég gert gys að því og litið á það sem fordóma til að gera mig afhuga þessu gönuhlaupi sem Íslandsferðin þótti .
En þarna blasti við blákaldur veruleikinn og ég , borgarstúlkan , sem var í raun pjattrófa , starði á flórgatið og Tobbu til skiptis .
Var mig að dreyma ? Ég sem var vön baðherbergi með öllu tilheyrandi .
Það hefði verið skömminni skárra að þurfa að nota kamar en fara í fjósið og nota gömul dagblöð á sitjandann , það var eins gott að enginn álpaðist inn í fjósið meðan gengið var örna sinna .
Meðan við gengum út hryllti mig við þeirri tilhugsun að fara niður í fjósið og setjast á hækjur mínar yfir gatið , en öllu má víst venjast .
Hvar skyldi fólkið baða sig ? Öll hreinlætismál voru mér mjög hugleikin á þessari stundu og það var léttir þegar ég sá næturgagn undir öllum rúmum , það þurfti þá ekki að hlaupa út að nóttu til ef þannig atvikaðist .
Tobba sýndi mér herbergisskipan í húsinu og hvar ýmsir nauðsynjahlutir voru geymdir .
Í geymslunni eða inngöngunni var bali sem var sennilega notaður sem baðkar fjölskyldunnar eða þannig túlkaði ég bendingar Tobbu .
Fyrsta nóttin á Nesi Þegar ég lagðist niður í rúmfletið fyrsta kvöldið mitt í vistinni varð mér ekki svefnsamt .
Allt var svo nýtt fyrir mér , aðallega velti ég fyrir mér salernisaðstæðum .
Einnig hvað íslenskar húsmæður í sveitinni þyrftu að gera sér að góðu og Tobba virtist ánægð með tilveru sína .
Svo var það birtan , ég kom einmitt til Íslands þegar bjart er allan sólarhringinn og sólin hæst á lofti .
Mér þótti óþægilegt að leggjast til svefns í björtu og einmitt núna sendi miðnætursólin gyllta loga sína inn um gluggana .
Ég varð að venjast þessu , eitt ár væri ekki svo langur tími og ég skyldi þrauka , en réð samt ekki við tárin sem runnu niður kinnar mér .
En hvað var ég að vorkenna mér , þetta var alfarið mín ákvörðun .
Það var margoft búið að reyna að hafa mig ofan af þessari vitleysu eins og Erna frænka orðaði mína fyrirætlan ...
