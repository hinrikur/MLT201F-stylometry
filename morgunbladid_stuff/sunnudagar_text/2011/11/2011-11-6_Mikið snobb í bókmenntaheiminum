Á miðvikudagskvöldið var veitti Gyrðir Elíasson Bókmenntaverðlaunum Norðurlandaráðs viðtöku við hátíðlega athöfn í sal Konunglega tónlistarskólans í Kaupmannahöfn .
Í ávarpi sem hann flutti þar fjallaði Gyrðir meðan annars um þau áhrif sem norrænar bækur höfðu á hann á mótunarárum , og á þá ákvörðun hans að gera skriftir að ævistarfi .
Gyrðir sagði nokkrar skandinavískar skáldkonur hafa vakið með sér hálfdulda löngun til að skrifa og þegar við ræddum saman í Kaupmannahöfn morguninn eftir verðlaunaafhendinguna , sagði hann bækur þessara kvenna , þar á meðal Selmu Lagerlöf , Mariu Gripe og Astrid Lindgren , hafa bæði verið til á æskuheimili sínu á Sauðárkróki og svo hafi hann notað bókasafnið þar grimmt .
" Norrænir höfundar voru snemma mjög ofarlega í mínum hugarheimi , " segir hann .
" Á þessum tíma var skiptingin í barna- og fullorðinsbækur ekki sterk og ég las Sigrid Undset samhliða Anne-Cath Vestly .
Allt hafði þetta sín áhrif .
Ég elti uppi allar norrænar þýðingar sem ég gat fundið .
Svo kynntist ég Hamsun snemma .
" Í ávarpinu sagði Gyrðir kynni sín af norska skáldjöfrinum Knut Hamsun líklega hafa ráðið úrslitum um þá stefnu sem hann tók í lífinu .
Af hverju hreifst Gyrðir svona mikið í skrifum hans ? " Það voru fyrst og fremst eldri bækurnar , Pan , Viktoría og Sultur .
Þær gripu mig algjörlega .
Mér fanst Hamsun nálgast skáldskapinn á allt annan hátt en aðrir höfundar .
Ég er sammála því sem Isaac Bashevis Singer sagði einhverntíma , að hann teldi skóla nútímabókmennta að stórum hluta sprottinn frá Hamsun .
Hann sló tón sem var algörlega nýr .
Síðan hefur Hamsun fylgt mér og ég hef endurlesið hann reglulega .
Seinni bækur hans höfða samt ekki alveg eins til mín , þegar hann var orðinn epískari .
Fyrst og fremst var ég hrifinn af lýríska strengnum hjá honum , sérstæðum húmornum og skringilegri sýn .
" Gyrðir talaði líka um að hann hefði aldrei grunað að hann hlyti sömu verðlaun og Tarjei Vesas og William Heinesen .
" Þessir tveir höfðu líka mikil áhrif á mig .
Klakahöll Vesas las ég snemma og það er einkennileg bók sem situr furðulega í mér .
Heinesen hreist ég líka snemma af .
Þótt þeir séu mjög ólíkir held ég að að Heinesen hafi einhvernveginn fundið sína braut út frá Hamsun – ég held að Turninn á heimsenda geti verið eitt besta dæmið um það ; þó Heinesen hafi verið orðinn eldri maður og sjálfum sér líkur þegar hann skrifaði hana , þá er eitthvað þar sem ég tengi sterkt við Hamsun .
Þeir tveir eru talsvert á skjön við annars klisjukennda hugmynd um norræna höfunda , sem hefur oft verið tengd við Ibsen og Strindberg .
Móralskir höfundar – sem er kolröng mynd .
" Verk Hamsuns hafa áratugum saman sætt talsverðri þöggun , vegna afstöðu höfundarins í heimsstyrjöldinni síðari .
" Síðast í gær hitti ég norskan mann sem var á Norðurlandaráðsþinginu og hafði hlustað á ræðuna ; hann var ákaflega ánægður með að ég hefði nefnt Anne-Cath Vestly en gat ekki viðurkennt Hamsun .
Var illa við hann .
Norðmenn láta þetta enn trufla sig .
Ég sagðist ekki vera sammála honum , " segir Gyrðir .
Góðar viðtökur erlendis Það var í apríl síðastliðnum sem tilkynnt var að Gyrðir hlyti Bókmenntaverðlaun Norðurlandaráðs fyrir sagnasafnið Milli trjánna .
Undanfarnir mánuðir hafa verið mikill annatími hjá Gyrði ; honum þótti nóg um öll viðtölin sem hann þurfti að veita eftir að tilkynnt var að hann hlyti verðlaunin en erillinn hefur haldið áfram .
Þegar við ræddum saman nokkrum dögum fyrir verðlaunaafhendinguna sagði hann þessa tilkynningu í apríl hafa haft umtalsverð áhrif á hans daglega líf .
" Þetta hefur breytt miklu .
Mig óraði ekki fyrir því hvað mikið fylgir þessu , ferðalög og allskyns stúss , " segir hann .
" En þetta breytti því að áhugi útgefenda á að láta þýða bókina , og fyrri bækur mínar , hefur greinilega stóraukist .
" Þegar tilkynnt var um verðlaunin var forlagið Torgard í Danmörku búið að ákveða að gefa Milli trjánna út og Walde + Graf forlagið í Sviss var búið að gefa Gangandi íkorna út á þýska málsvæðinu í vor .
Síðan hefur það gefið Sandárbókina út og ætlar líka að gefa Milli trjánna út .
Þá gaf forlagið Kleinheinrich ljóðabókina Nokkur almenn orð um kulnun sólar út á þýsku í vor en Gyrði minnir að það hafi komið til eftir að tilkynnt var um verðlaunin .
" Önnur forlög , eins og í Svíþjóð og í Noregi , tóku ekki ákvörðun um útgáfu fyrr en eftir að tilkynnt var um verðlaunin ; það virðist vera beintengt .
Ég var nánast óþekktur á Norðurlöndum , þar höfðu ekki komið út eftir mig bækur í mörg ár .
Ég held að Svefnhjólið hafi verið sú síðasta en hún kom út á norsku fyrir fjórtán árum .
Ég hef því upplifað mín tvisvar sinnum sjö mögru ár eins og talað er um í Biblíunni , " segir hann og brosir .
" Nú er Milli trjánna komin út í Danmörku , Svíþjóð og í Noregi og útgáfa á fleiri bókum er í undirbúningi .
Þessi áhugi á eldri bókum mínum hefur ekki verið til staðar og ég held að það megi rekja hann beint til verðlaunanna .
Því miður er svo mikið snobb í bókmenntaheiminum að það þarf eitthvað svona til þess að vekja athygli á höfundum .
Mér hefði þótt það alveg jafn skemmtilegt ef megnið af þeim forleggjurum sem sýna áhuga núna hefðu verið búnir að því áður , burtséð frá öllum verðlaunum , en það verður að segjast eins og er að flestir fylgja einhverjum svona straumum .
" Stopular stundir við skriftir Þess má geta að þýðingarnar á verkum Gyrðis hafa alls staðar fengið framúrskarandi dóma .
Í Danmörku leiðir samantekt fjölmiðlavaktar í ljós , að engin bók hefur fengið jafn lofsamlegar umsagnir í dönskum fjölmiðlum og Milli trjánna síðan bókin kom út í sumar .
" Svo líða þessi Norðurlandaverðlaun hjá og annar höfundur tekur við ; þá þurfa verkin að standa sig á eigin spýtur .
Maður veit ekkert hvernig verður með það , " segir Gyrðir .
" Gegnum tíðina hefur maður séð að margir rithöfundar sem hafa fengið Norðurlandaverðlaun hafa gleymst hægt og rólega .
" Hann brosir og bætir við : " Mér finnst skemmtilegast ef verkin gera sig á eigin spýtur .
Hinsvegar er þessi heimur orðinn þannig í dag að þetta gengur mikið út á svona hluti .
Auglýsingamennskan er orðin alltof sterk og stendur oft í vegi fyrir að menn meti bókmenntir í rólegheitum á eigin forsendum .
" Talandi um auglýsingamennsku og að verðlaun þurfi til að vekja athygli á vönduðum og áhugaverðum bókmenntum , þá er sagt að útgefendur geri í síauknum mæli kröfu um að rithöfundar séu sýnilegir ; þeir lesi upp og fari í sem flest viðtöl .
Gyrðir hefur undanfarna mánuði farið í nokkrar upplestrarferðir til Norðurlanda , Þýskalands og Sviss .
" Ég hef orðið að gera þetta og mér fannst allt í lagi að gera þessa undantekningu núna hvað það varðar .
Ég hef ekki gert svona lagað í fjölda ára og einhvernveginn fannst mér að ég gæti tekið þátt í þessum uppákomum meðan þessi tími frá verðlaunatilkynningu að verðlaunaafhendingu stæði yfir .
En ég er líka búinn að ákveða það að þegar sá tími er liðinn , ætla ég að taka þetta á mínum hraða og mínum forsendum .
Því það er mikilvægast fyrir höfund að hann hafi tíma til að halda áfram að skrifa .
Ég hef reynt að vinna eins og ég hef getað en þessi ferðalög og álag sem fylgir þeim og því að koma víða fram , hefur ekki sérlega góð áhrif á það hugarástand sem þarf til að geta setið samfellt við skriftir .
Þetta hafa verið stopular stundir Á þessu ári hef ég verið að ganga frá tveimur þýðingum og er með nokkur handrit í farvatninu , en ég þyrfti nú að fá samfelldan tíma til að sinna mínu .
" Gyrðir hugsar sig um og segir síðan : " Ég er í raun og veru mjög ósáttur við þá afstöðu nútímans að höfundurinn þurfi alltaf að fylgja bókinni eins og skugginn .
Hvert sem hún fer .
Þó ég hafi ákveðið að gera þetta núna þá finnst mér þetta vera röng stefna , mér finnst að bók eigi að gera staðið fyrir sjálfri sér og það þurfi ekki alltaf þessa persónulegu auglýsingu með henni .
" Gyrðir var einn margra íslenskra rithöfunda sem komu fram á Bókasýningunni í Frankfurt á dögunum .
Hann segist telja að þar hafi tekist ágætlega til .
" Ég gat ekki annað séð en að íslenska verkefnið væri mjög vel af hendi leyst .
En persónulega finnst mér Frankurtarmessan hálfgert brjálæði , " segir hann og glottir .
" Ég er kannski bara svona mikill sveitamaður en messan í heild fannst mér vera hálfgerð klikkun ! Þarna er meira og minna allur heimurinn saman kominn þannig að það er við ramman reip að draga fyrir litla þjóð .
Ég gat ekki varist því að fá þá tilfinningu þegar ég var kominn heim , að það sat hálfgerð bókaþreyta í mér .
Ég held að ég sé ekki einn um þá upplifun þarna .
Það virtust alltof margar bækur vera til í veröldinni ...
Nú hefur bókafólk oft sagt að bækur bæti heiminn ; ég skil ekki af hverju hann er ekki skárri en hann er , fyrst það eru til svona óskaplega margar bækur .
En kannski væri hann ennþá verri ef þær væru ekki til , ég veit það ekki ...
" segir hann og hristir höfuðið brosandi .
Markaðsöfl bókmenntanna vafasöm Því er ekki að neita að bókaáhugi Þjóðverja og þýskumælandi fólks er gríðarlega mikill , og þeir hafa meiri áhuga á erlendum þýddum bókum en hægt er að segja um fólk víðast hvar annars staðar .
" Það er auðvitað jákvætt að stórþjóð eins og Þjóðverjar eyði miklum fjárhæðum í bækur , " segir Gyrðir .
" En hinsvegar held ég að það sé alltaf stutt í að þetta verði eins og hver annar iðnaður sem markast af neysluhyggju frekar en því sem hægt er að kalla raunverulegan bókaáhuga .
Mér finnast markaðsöfl bókmenntanna vera í meira lagi vafasöm nú til dags .
Hinsvegar hefur mér þótt jákvætt við það sem ég hef kynnst af hinum þýska bókamarkaði , að þótt þarna séu þessi stóru forlög sem oft leggja meiri áherslu á sölumennsku og gróða en góðu hófi gegnir , þá er um leið til fjöldi vandaðri smærri útgáfa sem hafa áhuga á að gefa út bækur vel og á vandaðan hátt , bækur sem þeim finnst að þurfi að koma út .
Burtséð frá því hvernig þær ganga í sjálfu sér .
Þetta velgengnisjónarmið finnst mér svo óskaplega þreytandi .
Að ekkert sé neins virði nema það " gangi vel " .
" Skáldsagan bara eitt form bókmennta Tal okkar berst aftur að Norðurlandaráðsverðlaununum en þeim fylgir umtalsverð peningaupphæð , rúmlega sjö milljónir króna .
Breytti það einhverju ? " Já já , það breytir ýmsu fyrir höfund sem hefur ekki verið neinn metsöluhöfundur að fá slík verðlaun .
Það breytir heilmiklu og gerir hlutina léttari , það er ekki hægt að neita því , " segir hann .
Og salan á Milli trjánna tók líka kipp .
" Jú , kiljuútgáfan tók við sér .
Miðað við hvað gerist með smásagnasöfn , þá er bókin búin að hreyfast töluvert .
Ég hef mest undanfarið ár verið að skrifa bækur í þeim flokkum sem eru ekki vinsælir .
Smásögur hafa ekki verið mikið á dagskrá lengi hér , þó við höfum átt marga ágæta smásagnahöfunda .
Og allir vita hvernig er með ljóðin ...
Mér finnst að bókmenntaumræðan hér á landi mætti fara að breytast svolítið , með þetta , hvað gífurleg áhersla er alltaf lögð á umfjöllun um skáldsögur og skáldsagnaútgáfu .
Það mætti vel jafna þetta yfir ...
veita ljóðum , smásögum , greinasöfnum og ýmsu öðru meiri athygli .
Skáldsagan er bara eitt form bókmenntanna og ekkert æðra en önnur .
Að vissu leyti hefur þetta form átt nokkuð undir högg að sækja , þó sjá megi merki um að þetta sé að breytast .
Nú hafa til að mynda tvö smásagnasöfn hlotið Norðurlandaverðlaunin á þremur árum .
Stóra skáldsagan hefur verið nokkuð ríkjandi í bókmenntaumræðu síðustu ár .
Að gera kröfu um að höfundar skrifi ekki annað er svipað og ef tónskáld ættu bara að skrifa sinfóníur en ekki kammerverk eða sönglög .
Það gæti orðið einhæft til lengdar .
" 