Í veiði gengur maður ekki að neinu vísu og ekki síst þess vegna er maður tilbúinn að láta sig hafa það að standa tímunum saman í vatni eða á og bíða eftir því að eitthvað óvænt gerist .
Það er líklega það óvænta sem heillar mig mest við veiðina – og það , að maður getur svindlað á tímanum ; hann stendur í stað á meðan maður er í veiði .
Maður eldist ekki á meðan ! Þegar þú hættir að veiða fer lífsklukkan aftur í gang , " segir Bubbi Morthens .
Út er komin bókin Veiðisögur eftir hann .
Fjöldi mynda Einars Fals Ingólfssonar prýðir bókina .
Varðandi sögurnar í bókinni segist Bubbi hafa valið nokkrar ár og ákveðið að segja sögur af einum eða tveimur löxum sem hann veiddi í hverri .
" Þetta er falleg bók og vönduð , eins og mér finnst veiðibækur eiga að vera .
Það var nostrað við hana og mikið lagt í útlit og hönnun .
Veiðibækur eiga að vera þannig að þær stytti veturinn .
Ef veiðibók nær að stytta manni stundir á milli veiðitímabila er tilganginum náð , " segir tónlistarmaðurinn og rithöfundurinn við Sunnudagsmoggann .
Bubbi nefnir í bókinni að það hafi tekið svolítinn tíma að átta sig á því , að ekki væri málið að veiða sem mest .
" Sjáðu til , þegar menn veiddu í gamla daga á Íslandi voru þeir að draga björg í bú .
Menn veiddu ekki lax sér til skemmtunar eða litu á laxveiði sem sport , eins og t.d. Bretar , sem kenndu okkur að veiða á flugu , höfðu gert öldum saman .
Á ákveðnum tíma varð lax dýrari en nautakjöt og menn veiddu hratt og mikið , seldu í búðir og höfðu vel upp úr því .
Ég ólst upp við þann hugsunarhátt að enginn væri veiðimaður nema hann kæmi með drápsklyfjar til baka .
Hér átti að drepa eins mikið og hægt var á stuttum tíma .
Þegar ég var lítill strákur sagði pabbi minn mér hins vegar frá því að ég yrði að sýna bráðinni virðingu og vera hófsamur .
" Faðir Bubba veiddi til að drýgja tekjurnar en hafði þetta samt í sér , segir sonurinn .
" Þegar ég fór að veiða fyrir alvöru sem ungur maður birtust myndir í blöðunum af mönnum eins og Tóta tönn , með 150 laxa eftir tveggja daga veiðiferð ; þetta var takmarkið .
Síðan síaðist það inn í mig , ekki síst vegna skrifa Víglundar Möller , ritstjóra Veiðimannsins , eins besta penna sem skrifað hefur um veiði hér á landi , og Björns Blöndal , bónda í Stafholtsey og veiðimanns , að veiði snerist um meira en bara að drepa .
" Bubbi bendir á að laxveiðimenn glími við stofn sem sannarlega sé í útrýmingarhættu .
" Þegar ég veiði hirði ég líklega einn lax af hverjum 10 .
Ég var ekki einu sinni svo " grimmur " í sumar – ætli ég hafi ekki hirt fimm laxa .
Ég fæ meiri gleði út úr því að vera á bakkanum og renna saman við umhverfið .
Þetta er orðið lífsstíll og snýst ekki bara um veiðina sjálfa .
" 