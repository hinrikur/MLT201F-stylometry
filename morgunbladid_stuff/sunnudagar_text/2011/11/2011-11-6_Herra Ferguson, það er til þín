Herra Ferguson , það er til þín , sagði maðurinn hinum megin á línunni .
Mér var létt .
Þökk sé framsóknarmönnum náði ég í karlinn .
Þetta var miðvikudagskvöldið 11. maí 1983 .
Smálið Aberdeen frá Skotlandi lagði stórveldið Real Madrid að velli fyrr um kvöldið í úrslitaleik Evrópukeppni bikarhafa í Gautaborg og við Moggamenn vildum auðvitað vera með sem ítarlegasta frásögn af því í blaðinu morguninn eftir .
Þetta var löngu áður en nokkrum manni datt í hug fyrirbærið internet og fyrir tíma beinna útsendinga í sjónvarpi frá Evrópuleikjum .
Á þessum tíma treystu íslenskir blaðamenn á skeyti frá erlendum fréttastofum , íþróttir voru ekki alltaf í forgangi á þeim bæjum og viðtalsbrot við leikmenn eða þjálfara bárust oftar en ekki en löngu eftir að prentvélar Morgunblaðsins voru ræstar .
Einhvern veginn í fjáranum hafði mér tekist að grafa upp á hvaða hóteli lið Aberdeen gisti fyrir utan Gautaborg og hringdi reglulega allt kvöldið .
Árið 1983 var ekki hægt að hringja beint af ritstjórn Morgunblaðsins til útlanda , heldur var fyrst hringt í þá deild Pósts og síma sem kölluð var Talsamband við útlönd .
Þar störfuðu einstaklega elskulegar konur sem við heyrðum stundum í oft á dag ( en vissum ekki , eðli málsins samkvæmt , hvernig litu út ) .
Ég hafði margoft hringt í 08 þetta kvöld og var orðinn úrkula vonar um að ég næði í manninn sem ég vildi tala við .
Skilafrestur var löngu liðinn en samt lá ekki á eins og venjulega , þökk sé íslenskri pólitík .
Stjórnarmyndunarviðræður stóðu yfir hér heima .
Geir Hallgrímsson , formaður Sjálfstæðisflokksins , hafði umboð forseta til þess arna og var í viðræðum við Steingrím Hermannsson og hans fólk í Framsóknarflokknum , en upp úr þeim slitnaði um miðjan dag .
Ágreiningurinn um frjálsa kjarasamninga eða lögákveðnar kauphækkanir um eins árs skeið varð til þess að upp úr slitnaði , sagði á forsíðu Morgunblaðsins daginn eftir .
Strax eftir að Geir skilaði umboðinu til forseta boðaði Vigdís Finnbogadóttir formann Framsóknarflokksins á sinn fund heima á Aragötu og hann stóð lengur yfir en reiknað var með .
Guði sé lof ! Ritstjórarnir biðu með að klára blaðið fyrr en næðist að hafa tal af Steingrími og þess vegna gat íþróttadeildin lifað í voninni , og þjálfari Aberdeen skaust með sína menn inn á hótelið í grennd við Gautaborg rétt áður en mér var skipað að setja punkt .
Það var því léttir þegar hótelstarfsmaðurinn sagði : Herra Ferguson , það er til þín .
" Ég sagði fyrir leikinn að það erfiðasta við hann yrði að sigrast á nafni andstæðinganna – þar sem þeir eru mjög frægir – en það reyndist ekki eins erfitt og ég bjóst við , " sagði framkvæmdastjóri nýbakaðra Evrópumeistara bikarhafa m.a. í þessu stutta símtali .
Stjórinn var auðvitað Alex Ferguson , nú Sir Alex Ferguson .
Viðtalið var ekki langt og ekki ýkja merkilegt , en þó náði ég að hafa nokkrar setningar eftir honum .
Segja má að stífni framsóknarmanna hafi gert það að verkum og síðan hefur mér þótt vænt um þá grænu .
Ekki þar með sagt að ég hafi kosið þá en gjarnan hugsað hlýlega til þeirra .
Á morgun eru liðin 25 ár síðan Ferguson tók við þjálfun Manchester United og þar hefur hann sannarlega unnið kraftaverk .
Sannarlega ótrúlegur maður .
Framsóknarflokkurinn hefur margt á samviskunni en ég held hann hafi ekki komið nærri ráðningu Fergusons til United .
Í ljósi sögunnar er þó best að fullyrða ekkert um það .
En forystumenn flokksins voru alltjent haukar í horni íþróttadeildar Morgunblaðsins þennan eftirminnilega miðvikudag vorið 1983 .
