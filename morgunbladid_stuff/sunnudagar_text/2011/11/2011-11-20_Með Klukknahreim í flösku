Ég drekk ekki mikið af bjór alla jafna en þó er ósköp gott að fá sér svalandi sopa þegar heitt er í veðri .
Enn betra , líkt og ég tileinkaði mér á bresku námsárunum , er að fá sér ískalt glas af shandy , það er að segja bjór sem blandað er saman við límonaði .
En á þessum árstíma kveður við nýjan tón í bjórmenningunni .
Honum fylgir jú blessaður jólabjórinn og mér finnst hann alls ekki slæmur .
Það fylgir því líka svo mikil stemning að fá sér einn danskan jólaöllara .
Eða íslenskan , nóg er úrvalið .
Síðan ég bragðaði á fyrsta jólabjórnum af krana á knæpu í miðbænum hér um daginn hef ég verið í jólaskapi .
Kannski ekki alveg blússandi jólaskapi .
Ekki þannig að ég ætli að setja upp tréð og pakka inn gjöfunum .
En samt þannig að ég hef vaknað með jólalag á heilanum eftir jólabjór kvöldinu áður .
Væru það ekki annars dásamlegar eftirstöðvar hefði maður fengið sér aðeins of mikið ? Að vakna bara hress en með Klukknahreim á heilanum og langa bara í malt og appelsín og piparkökur .
Það er skemmtilegt að sötra jólabjór í góðra vina hópi og jafnvel koma saman til að smakka nokkrar tegundir .
Að sjálfsögðu ber svo að drekka jólabjór í hófi rétt eins og annað áfengi og muna að eftir einn ei aki neinn .
En Forvarnarstúfur ætti nú ekki að þurfa að segja ykkur mikið um það .
