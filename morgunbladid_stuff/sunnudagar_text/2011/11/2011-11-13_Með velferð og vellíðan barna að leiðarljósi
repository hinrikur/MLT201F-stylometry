Bókin er ætluð öllum sem hafa velferð og vellíðan barna að leiðarljósi .
Hún ætti að nýtast öllum fagstéttum sem vinna við þennan málaflokk en í raun getur hver sem er sem vill kynna sér þessi mál sótt fróðleik í bókina .
Auk þess vona ég að bókin nýtist við kennslu í háskólum við hinar ólíku deildir í ljósi þess að hún er mjög þverfagleg , " segir Svala Ísfeld Ólafsdóttir , dósent við lagadeild Háskólans í Reykjavík , um bókina Hinn launhelgi glæpur – Kynferðisbrot gegn börnum sem hún ritstýrði og nýverið kom út hjá Háskólaútgáfunni .
Aðspurð segist Svala lengi hafa gengið með hugmyndina að bókinni í maganum .
" Árið 1997 skrifaði ég , að beiðni umboðsmanns barna , skýrslu þar sem ég bar löggjöfina á Íslandi saman við önnur Norðurlönd varðandi refsiákvæði vegna kynferðisbrota gegn börnum auk þess sem ég bar saman löggjöfina sem lýtur að meðferð þessara mála .
Þá kviknaði hjá mér löngun til að taka saman heildstætt þverfaglegt rit þar sem ólíkar fagstéttir kæmu saman og fjallað væri á heildstæðan hátt um þennan málaflokk frá öllum hliðum .
" Rífur niður þverfaglega múra Bókin samanstendur af 23 greinum eftir 28 höfunda sem eru sérfræðingar á ýmsum sviðum , s.s. lögfræði , læknisfræði , hjúkrunarfræði , félagsfræði , sálfræði , réttarsálfræði , uppeldisfræði , afbrotafræði og félagsráðgjöf .
" Auk þess rita leikmenn einstakar greinar og eykur það að mínu mati gildi bókarinnar , " segir Svala og vísar þar annars vegar til greinar Thelmu Ásdísardóttur , sem var þolandi kynferðisbrota af hálfu föður síns um árabil og greindi frá reynslu sinni í bókinni Myndin af pabba – saga Thelmu sem út kom 2005 , og hins vegar Arons Pálma Ágústssonar , sem árum saman dvaldi á unglingaheimili í Bandaríkjunum vegna kynferðisbrots gegn yngri dreng sem hann framdi sjálfur á barnsaldri , en minningabók hans , Enginn má sjá mig gráta , kom út árið 2007 .
" Þessar greinar eru einlægar og persónulegar og greina frá reynslu þeirra sjálfra og eru þannig mikilvæg viðbót við hina fræðilegu umfjöllun í bókinni .
" Að sögn Svölu hefur bókin verið í vinnslu í tvö og hálft ár .
" Það skemmtilega við þessa bók er að hún rífur niður alla þverfaglega múra sem og háskólamúra , " segir Svala og bendir á að bókina megi öðrum þræði líta á sem samstarfsverkefni milli Háskólans í Reykjavík , Háskóla Íslands og Háskólans á Akureyri , en greinarhöfundar koma m.a. frá fyrrgreindum skólum .
Spurð hvernig hún hafi valið greinarhöfunda segir Svala um að ræða fólk sem hún hafi kynnst í störfum sínum á vettvangi sakamála .
" Við það að lesa dóma sá ég hverjir gáfu almennt álit og hverjir voru tiltækir í þessu kerfi til þess að vinna með gerendum og þolendum .
Það má því segja að í gegnum starf mitt hafi ég vitað hvert ég vildi leita og síðan bárust mér ábendingar og hugmyndir um fleiri greinarhöfunda eftir að vinnan við bókina var hafin , höfunda sem ég tók fagnandi , og þannig varð að lokum til þessi langi listi fagmanna sem nálgast þetta viðfangsefni frá ólíkum hliðum .
" Veigamesta úttekt á lagalegri umgjörð Greinar bókarinnar , sem flestar eru ritrýndar , skiptast í þrjá kafla .
" Í þeim fyrsta er fjallað um löggjöf og málsmeðferð kynferðisbrota gegn börnum .
Þar er um að ræða veigamestu úttekt á lagalegri umgjörð þessara brota í íslenskum lögfræðiritum hingað til .
Mér fannst mikilvægt að gefa réttar lögfræðilegar upplýsingar um eðli og meðferð þessara mála , ekki síst til þess að eyða alls kyns misskilningi og hugmyndum fólks um kerfið þannig að fólk fái innsýn í eðli þessara mála og þau vandamál sem við er að glíma við meðferð þeirra , " segir Svala .
Meðal greinarhöfunda í þessum fyrsta kafla bókarinnar er Davíð Þór Björgvinsson , prófessor við lagadeild HR og dómari við mannréttindadómstól Evrópu , sem fjallar um alþjóðaskuldbindingar um vernd barna gegn kynferðisofbeldi .
Hann kemst að þeirri niðurstöðu að íslensk löggjöf sé almennt í góðu samræmi við þjóðréttarskuldbindingar á þessu sviði .
Stefán Eiríksson , lögreglustjóri á höfuðborgarsvæðinu , fjallar um rannsókn kynferðisbrota gegn börnum auk þess sem birtar eru nýjar tölulegar upplýsingar sem sýna að meðalaldur pilta sem beittir eru kynferðisofbeldi er mun lægri en meðalaldur stúlka eða 10,6 ár hjá piltum samanborið við 13,3 ár hjá stúlkum árið 2009 .
Afleiðingar brota dregnar fram " Annar kaflinn er veigamestur , en þar er kastljósinu beint að brotaþolum .
Mér fannst aðkallandi að draga fram afleiðingar þessar brota , ekki síst í því ljósi að miskabætur tækju mið af því hvers eðlis afleiðingarnar eru , því þær eru yfirleitt ekki sýnilegar .
Þetta er andlegur miski og sálrænt tjón sem oft varir ævina á enda , " segir Svala og bendir á að samkvæmt skýrslu UNICEF á Íslandi sem birt var sl. vor telja skýrsluhöfundar sláandi hversu útbreitt kynferðislegt ofbeldi gegn börnum er hérlendis .
" Í skýrslunni var kallað eftir frekari rannsóknum á stöðu mála og öflugu forvarnarstarfi .
Ég tel að bókin sé mikilvægt innlegg í þessa umræðu og bind vonir við að hún muni auka frekari skilning á þessum alvarlegu brotum , orsökum þeirra og afleiðingum .
" Meðal greinarhöfunda í öðrum kafla bókarinnar er Geir Gunnlaugsson landlæknir sem fjallar um ofbeldi gegn börnum fyrr og nú og áhrif þess á heilsu þeirra og líðan .
Hrefna Ólafsdóttir félagsráðgjafi og lektor við HÍ greinir frá niðurstöðum rannsóknar sinnar á kynferðislegri misnotkun á börnum hérlendis sem leiddi m.a. í ljós að 17% svarenda hefðu orðið fyrir slíkri misnotkun og voru stúlkur yngri en 13 ára í meirihluta .
Í flestum tilvikum var um grófa eða mjög grófa misnotkun að ræða sem átti sér stað oftar en einu sinni og stóð í rúmum helmingi tilvika yfir í eitt ár .
Sigrún Sigurðardóttir , hjúkrunarfræðingur og forstöðumaður Rannsóknarmiðstöðvar gegn ofbeldi , og Sigríður Halldórsdóttir hjúkrunarfræðingur og deildarformaður framhaldsnáms heilbrigðisvísindasviðs HA , bera í grein sinni saman heilsufar og líðan íslenskra karla og kvenna sem beitt voru kynferðislegu ofbeldi í æsku og byggir greiningin á tveimur íslenskum rannsóknum .
Hvernig er hægt að hjálpa gerendum ? Þriðji kaflinn er helgaður gerendum og mögulegum gerendum þessara brota .
" Mér fannst mikilvægt að lesendur sæju að gerendur eru líka fólk .
Við getum ekki hvatt gerendur til þess að gefa sig fram og leita sér hjálpar á sama tíma og við fordæmum þá .
Reynt er að leita svara við því hvernig hægt sé að hjálpa gerendum og mögulegum gerendum til þess að draga úr tíðni þessara brota og helst að koma alveg í veg fyrir þau ef unnt er , " segir Svala og bendir á að rannsóknir sýni að því yngri sem gerendur eru því meiri möguleikar séu á að hafa áhrif á hugsun þeirra og hugmyndir um kynlíf .
Meðal greinarhöfunda í þriðja kafla bókarinnar er Ólafur Örn Bragason , sálfræðingur hjá Ríkislögreglustjóra , sem fjallar um sálfræðilegt mat og meðferð ungra gerenda kynferðisbrota .
Gildi framburða sem sönnunargagn Þar sem Svala er sjálf lögfræðimenntuð liggur beint við að spyrja hana hver séu helstu lögfræðilegu álitaefnin sem fjallað er um í bókinni .
" Það hefur verið mikið til umræðu gildi framburða sem sönnunargagn fyrir dómi og heilmikið verið tekist á um hvort eðlilegt og réttmætt sé að byggja dómsniðurstöðu á trúverðugleika framburðar .
Framkvæmdin leiðir í ljós að trúverðugleiki framburðar fær æ meira gildi , sérstaklega eftir því sem þetta svið er rannsakað meira og rennt stoðum undir fagleg vinnubrögð við að taka framburðarskýrslur og yfirheyra þolendur .
Með tilkomu Barnahúss og fagfólks í þessum málum hefur framburður fengið aukið vægi , annaðhvort til að styðja sakfellingu ef framburður telst trúverðugur , en ella sýknu ef hann er talinn ótrúverðugur .
Annað er að þarna er dregin fram þróun refsinga við brotum af þessu tagi .
Við sjáum að refsingar eru að þyngjast og það verulega á síðustu árum .
Í raun gerist þróunin tiltölulega hratt , ekki ósvipað og gerðist í fíkniefnabrotum á sínum tíma , " segir Svala .
Spurð hvort sú þróun sé jákvæð eða neikvæð segir Svala það fara eftir því hvort maður sé fylgjandi þyngri refsingum eða ekki og hvort maður hefur trú á að þyngri refsingar séu rétta leiðin til að draga úr afbrotum .
Bendir hún á að almenningur hafi kallað eftir þyngri refsingum og dómstólar hafi svarað því kalli .
En það séu einnig aðrar ástæður , m.a. að breytingar sem gerðar voru á kynferðisbrotakafla hegningarlaganna árið 2007 hafi kveðið á um þyngri refsingar fyrir sum brotanna en áður var og sú leið löggjafans að gera alvarlegustu kynferðisbrotin gegn börnum ófyrnanleg .
" Með því sendir löggjafinn m.a. dómstólum þau skilaboð að hann líti þessi brot sérstaklega alvarlegum augum , " segir Svala .
Spurð hvort stjórnvöld geti nýtt sér bókina á einhvern hátt svarar Svala því játandi .
" Já , að sjálfsögðu og á margan hátt .
Í fyrsta lagi við mat á þörf fyrir lagabreytingar til að treysta baráttuna gegn þessum brotum .
Þá nýtast þær niðurstöður sem fram koma í bókinni við stefnumótun í málefnum brotaþola , varðandi greiðslu bóta , meðferðarúrræði þeim til handa o.s.frv. Og síðasti hlutinn um gerendur nýtist við mat á heppilegum eða nauðsynlegum úrræðum þeim til handa , gildi refsinga og mat á hvernig meðferð þeir eigi að sæta á meðan afplánun stendur til að draga úr líkum á að þeir endurtaki brotin að afplánun lokinni .
" Reynsla ungmenna af ofbeldinu Ríflega fjórðungur eða 27,3% ungmenna í framhaldsskólum á Íslandi hafa upplifað kynferðislegt ofbeldi af einhverju tagi áður en þau náðu 18 ára aldri og eru stúlkur rúmlega tvöfalt líklegri en drengur til að hafa orðið fyrir ofbeldinu .
Þetta er meðal þess sem fram kemur í grein Bryndísar Bjarkar Ásgeirsdóttur , lektors í sálfræði við HR , í bókinni Hinn launhelgi glæpur .
Þar fjallar Bryndís um rannsókn sem hún framkvæmdi í öllum framhaldsskólum landsins haustið 2004 og náði til rúmlega 9 þúsund nemenda á aldrinum 16-19 ára eða 67% allra skráðra nemenda á þessum aldri í framhaldsskólum landsins .
Niðurstöður rannsóknarinnar benda til að ungmenni sem segjast hafa orðið fyrir kynferðislegu ofbeldi séu mun líklegri en önnur ungmenni til að þjást af einkennum þunglyndis , kvíða og reiði .
Jafnframt reyndust þau í aukinni áhættu að hafa orðið drukkin reglulega , að hafa notað vímuefni , hugsað um eða gert tilraun til sjálfsvígs , sýnt sjálfskaðandi hegðun og framið afbrot .
" Niðurstöðurnar sýna mörg af þeim vandamálum sem þolendur kynferðisofbeldis glíma við .
Það segir okkur að ef þessir einstaklingar sækja sér ekki hjálp vegna ofbeldisins sjálfs þá eru þeir samt líklegir til að leita sér hjálpar vegna annarra vandamála og því er mjög mikilvægt fyrir fagfólk að vera vakandi fyrir þeim möguleika að skjólstæðingar þess eigi sér sögu um einhvers konar kynferðislegt ofbeldi og að tekið sér tillit til þess í meðferðinni .
" Bryndís bendir á að vissir þættir í umhverfi ungmenna verndi þau gegn slæmum áhrifum ofbeldis .
" Þar má meðal annars nefna mikilvæga félagslega þætti sem eru m.a. stuðningur heima fyrir , stuðningur foreldra , það að ganga vel og líða vel í skólanum og stunda skipulagt íþróttastarf .
Þau ungmenni sem hafa þessar styrku stoðir í sínu nærumhverfi koma mun betur út .
Þau hafa sterkari sjálfsmynd og eru sökum þessa betur í stakk búin til að vinna úr áfallinu sem kynferðislegt ofbeldi er , " segir Bryndís og tekur fram að ákjósanlegt væri að rannsaka í framhaldinu áhrif ofbeldis á börn í víðara samhengi sem , auk kynferðislegs ofbeldis , þyrfti að taka til andlegs ofbeldis , líkamlegs ofbeldis sem og vanrækslu .
Gerendurnir hafa gleymst í umræðunni Fyrr á öldum var fordæmingin á bæði geranda og þolanda kynferðisbrota jafn mikil .
Samkvæmt Stóradómi lá dauðarefsing við nauðgunum , karlar skyldu hálshöggvast , en konan sem þolandi var dæmd til drekkingar .
Síðan hefur mikið breyst .
Þannig hefur staða þolanda breyst mjög mikið , fordómar sem betur fer minnkað og réttur þolenda aukist .
Hins vegar virðist mér sem gerendur hafi gleymst í umræðunni allri , " segir Helgi Gunnlaugsson , prófessor í félagsfræði við HÍ , sem ritar grein í Hinum launhelga glæp um afstöðu Íslendinga til kynferðisbrota .
Í grein sinni bendir Helgi á að kynferðisbrotamenn , sérstaklega þeir sem brjóta gegn börnum , séu yfirleitt fordæmdir fortakslaust sem níðingar og eigi sökum þessa á hættu að vera útskúfaðir úr samfélaginu fyrir hegðun sína .
" Það getur aftur leitt til þess að þeir sem haldnir eru barnagirnd eða leita á börn án þess að upp hafi komist veigri sér við að leita eftir aðstoð , " segir Helgi og bendir á að þannig geti viðbrögð samfélagsins óbeint leitt til þess að festa brotin í sessi eða ýtt undir frekari brot .
Spurður hvernig best sé að bregðast við þessu tekur Helgi fram að engar skyndilausnir séu í boði .
Segist hann hafa miklar efasemdir um að þyngri refsingar séu lausnin enda sé mikilvægara að draga þá sem þjást af barnagirnd úr fylgsnum sínum og koma þeim í meðferð .
Bendir hann á að rannsóknir sýni að sé meðferð á dæmdum kynferðisbrotamönnum fléttuð inn í önnur afplánunarúrræði dragi hún úr ítrekunartíðni .
" Hins vegar verður að hafa í huga að þeir sem leita á börn eru fjölbreytilegur hópur , svo ekki sé minnst á gerendur sem brjóta kynferðislega af sér með öðrum hætti .
Reynslan sýnir að mikilvægt er að grípa fljótt í taumana og bjóða gerendum meðferðarúrræði .
Því yngri sem gerandinn sjálfur er , því betri líkur eru á bata .
" Óttinn við ókunnuga gerendur Undirtitill greinar Helga er " óttinn við hættulega og ókunna gerendur " en hann vill meina að sá ótti sé ekki alltaf á rökum reistur .
" Ímynd okkar af kynferðisbrotamanninum , ekki síst þegar brotin snúast að börnum , felur í sér að um sé að ræða ókunnugt fólk .
Reynslan er hins vegar sú að flestöll kynferðisbrot gegn börnum eru framin af einhverjum sem tengjast barninu fjölskyldu- eða vinaböndum , " segir Helgi og bendir á að sökum þessa veiti það almenningi falskt öryggi að skrásetja kynferðisbrotamenn eins og víða þekkist erlendis .
" Þetta gefur villandi mynd af eðli þessara mála þar sem hinn ókunni gerandi fær meiri vigt en reyndin er , " segir Helgi .
Í grein sinni varpar hann fram þeirri spurningu hvort bjóða ætti upp á sáttamiðlun í sumum kynferðisbrotamálum .
" Í grundvallaratriðum snýst þessi leið um þarfir þolandans og viðleitni samfélagsins til að draga úr þjáningu hans og samtímis að opna augu gerandans fyrir ábyrgð sinni á brotinu og hvaða afleiðingar það hefur haft fyrir þolandann , " segir Helgi .
Tekur hann fram að sáttamiðlun þurfi hins vegar alltaf að gerast með samþykki þolandans og ítrekar að hún komi ekki í stað refsingar .
" Þeir sem brjóta á börnum kynferðislega þurfa að gera sér grein fyrir afleiðingunum , en það hefur oft og tíðum skort .
Kynferðisbrotamenn eru oft með alls kyns ranghugmyndir og telja sér trú um að þeir séu að vinna börnunum gagn og það verður að leiðrétta þá villu , því það er ekkert til sem heitir samþykki barna þegar kemur að kynferðisathöfnum .
Börn eru bara börn , með ómótaðar kynferðishneigðir .
" 