Tímamót urðu í raforkuframleiðslu landsmanna þegar Sigölduvirkjun var tekin í notkun um miðjan áttunda áratuginn .
Þetta var á þeim árum þegar önnur viðmið giltu um byggingu virkjana en nú er .
Óumdeilt var að virkja skyldi en þekkt stef í umræðu þessara ára er að væru aflstöðvar ekki reistar " rynnu árnar óbeislaðar til sjávar og engum til gagns , " eins og komist var að orði .
Ekki voru til staðar þær pólitísku væringar sem nú eru til staðar þegar virkja skal ; samstaða var um virkjunarmál og kröfur í umhverfismálum aðrar .
Bygging Sigöldustöðvar var annar stóráfanginn í virkjun fallvatna á Þjórsársvæðinu .
Áður hafði orkuver verið reist við Búrfell undir Sámsstaðamúla , fyrsta stórvirkjun Íslendinga .
En svo var hafist handa við Sigöldu , en með tilkomu þeirrar virkjunar jókst framleiðslugeta Landsvirkjunar um 850 millj. kílóvattstunda eða um 40% .
Það munaði um minna .
Framkvæmdir við Sigöldu voru í hámarki sumarið 1976 þegar þar voru alls um 700 manns við störf , en Júgóslavar voru í aðalhlutverki við þessar framkvæmdir .
" Öræfi Íslands , ægifögur , hrikaleg og ósnortin að mestu , eru ekki lengur einhver eyðilegur afkimi , heldur þáttur í gróandi þjóðlífi og þeirri framtíð , sem bíður íslensku þjóðarinnar ; öræfin — jafnvel þau bíða eftir því , að frá þeim streymi birta og ylur inn í okkar litla samfélag .
Draumar Einars Benediktssonar , skáldsins og sjáandans , sem ýmsir samtímamenn sögðu að væri aðeins draumóramaður , en var þó raunsæjastur allra , eins og nú er komið í ljós , rætast hver af öðrum , " sagði í Morgunblaðinu í apríl 1976 en þá hafði tíðindamaður blaðsins gert sér ferð inn eftir og aflað frétta af þessum miklu framkvæmdum .
Þegar hornsteinn var lagður að Sigölduvirkjun í ágúst 1976 lagði Gunnar Thoroddsen iðnaðarráðherra í ávarpi áherslu á að ekki yrði látið staðar numið .
Mikilvægt væri að halda áfram og því vildi hann sjá Hrauneyjafossvirkjun reista næst , rétt eins og gekk eftir .
" Orkuverið við Sigöldu er talið munu fullnægja markaðnum næstu fimm ár , en áður en lokið er þessari framkvæmd og hún tekin til starfa hefur Landsvirkjun látið undirbúa næsta áfanga til þess að hann verði tilbúinn til ákvörðunartöku strax þegar til þarf að taka .
Undirbúningur að virkjun Hrauneyjafoss er langt kominn , " sagði Gunnar og vildi að orkuframleiðsla yrði tryggð áratug fram í tímann .
Hrauneyjafossvirkjun var tekin í notkun um 1980 .
Sú virkjun framleiðir um 210 MW og er umtalsvert aflmeiri en stöðin í Sigöldu sem framleiðir aðeins 150 MW .
Síðan hafa á nærliggjandi svæðum verið reistar virkjanir við Vatnsfell og Sultartanga og þá eru framkvæmdir við Búðarhálsvirkjun nú komnar af stað .
Og þá er stefnt að því að reisa þrjár aflstöðvar í neðri hluta Þjórsár .
Sigurður Bogi Sævarsson sbs@mbl.is 