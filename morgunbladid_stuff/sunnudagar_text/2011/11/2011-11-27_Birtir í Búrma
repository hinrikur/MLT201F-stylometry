Framtíð Búrma hefur ekki verið jafnbjört frá því að her landsins hrifsaði til sín völdin fyrir tæpum 50 árum .
Thant Myint-U sagnfræðingur hefur bæði átt samskipti við Aung San Suu Kyi , leiðtoga stjórnarandstöðu landsins , og frammámenn í stjórn landsins og telur að alvara sé að baki loforðunum um umbætur , en erfið verkefni og flókin eru framundan .
Karl Blöndal kbl@mbl.is Thant Myint-U er sagnfræðingur og höfundur nýrrar bókar , sem nefnist Where China Meets India : Burma and the New Crossroads of Asia .
Thant var staddur á Íslandi í liðinni viku og gaf sér tíma til að ræða þær gríðarlegu breytingar , sem nú eiga sér stað í Búrma .
" Hinir pólitísku atburðir í landinu undanfarna mánuði eru þeir mikilvægustu í hálfa öld , " sagði hann .
" Í mars mun herforingjastjórnin hafa verið við völd í 50 ár – eða ríkisstjórn í skjóli hersins .
Landið er ekki enn orðið lýðræðisríki , en ég held að þær umbætur , sem nú eiga sér stað , séu þær mikilvægustu og umfangsmestu frá 1962 .
En auðvitað er erfitt að spá um framtíðina .
Umbreytingatímar eins og þessir geta verið mjög erfiðir eins og sést hefur annars staðar .
En takist umskiptin í Búrma verður það ekki aðeins mikilvægt fyrir þær 60 milljónir manna , sem þar búa , heldur svæðið allt .
" Afi Thants , U-Thant , sem var þriðji framkvæmdastjóri Sameinuðu þjóðanna , var í góðum tengslum við stjórnina , sem herforingjarnir steyptu 1962 .
Þvinganir höfðu öfug áhrif Hillary Clinton , utanríkisráðherra Bandaríkjanna , fer til Búrma í þessari viku .
Bandarísk stjórnvöld eru meðal þeirra , sem beitt hafa Búrma viðskiptaþvingunum út af stjórnarfarinu í landinu .
" Hún bætist þar í hóp fleiri málsmetandi manna , sem stjórnvöld í Búrma hafa tekið á móti á undanförnum vikum , og það gæti orðið veruleg breyting á stefnu Bandaríkjamanna gagnvart Búrma , " sagði Thant .
" Um leið er Evrópusambandið að íhuga að breyta sinni stefnu .
" Hann kvaðst ekki telja að viðskiptaþvinganir Bandaríkjamanna og Evrópusambandsins hefðu haft áhrif á breytingarnar , sem nú eiga sér stað í Búrma , nema að litlu leyti .
" Ég hef lengi talað gegn því að nálgun Bandaríkjamanna og Evrópusambandsins gagnvart Búrma byggist á efnahagsþvingunum , " sagði hann .
" Ég held að þær hafi haft öfug áhrif .
Kannski urðu þær til að setja örlítinn þrýsting á stjórnina .
Kurt M. Campbell , aðstoðarutanríkisráðherra Bandaríkjanna um málefni Austur-Asíu og Kyrrahafsins , lýsti þeim þannig að þær væru fremur hvimleiðar .
Þeim hefur ekki líkað að sæta þessum aðgerðum , en þær hafa um leið ýtt undir einangrun landsins , hjálpað til við að koma í veg fyrir hvers konar efnahagsþróun í tuttugu ár og komið í veg fyrir að til yrði millistétt .
Ég tel að í heildina hafi áhrifin verið mjög neikvæð .
" Thant telur að meginástæðan fyrir því að Thein Sein , hinn nýi forseti landsins , vilji koma á umbótum sé að hann hafi líkt og margir aðrir gert sér grein fyrir því að engin ástæða væri til að Búrma yrði útundan á 21. öldinni þegar öll Asía væri á uppleið .
Frá auðlegð til örbirgðar " Í upphafi 20. aldarinnar var Búrma eitt af ríkustu löndum þessa heimshluta , sennilega í öðru sæti á eftir Japan , " sagði hann .
" Búrma var mun ríkara en Kórea , Kína og Indland .
Nú er það fátækasta landið í þessum heimshluta .
Fimmtíu , sextíu ár virðast vera langur tími , en hann er ekki svo langur .
Til er fólk , sem man þá tíma , þegar landið var í mun betri stöðu .
Ég held því að ástæðan sé ekki þvinganirnar heldur að þetta sé að gerast þrátt fyrir þær , vegna þess að það hafa verið samskipti við umheiminn , fólk er með gervihnattasjónvarp og ferðast til Singapúr , Bangkok og víðar og það varð augljóst að það varð að reyna eitthvað annað .
Undanfarin tuttugu ár hefur einn og sami einræðisherrann verið við stjórnvölinn , Than Swei herforingi .
Fyrr á þessu ári settist hann í helgan stein , afhenti hinum nýja forseta völdin og setti einnig fram stjórnarskrá , sem er ekki fyllilega lýðræðisleg , en er ekki heldur í anda hreinræktaðrar herforingjastjórnar .
Herinn hefur enn ákveðið hlutverk , en einnig forsetinn og þingið , þar sem sitja fulltrúar stjórnamálaflokka .
Hinn nýi forseti hefur því haft svigrúm til að gera mun meira , en nokkur annar hefur getað gert í langan tíma .
" Ýmsir halda því fram að þótt Than Swei hafi látið af embætti stjórni hann enn á bak við tjöldin .
Thant telur að þetta sé orðum aukið .
" Hann er sestur í helgan stein í þeim skilningi að hann tekur ekki lengur þátt í ákvörðunum frá degi til dags , " sagði hann .
" Hann var hins vegar við stjórnvölinn í tuttugu ár og var yfirmaður margra þeirra , sem enn eru við völd .
Hann gæti því enn haft áhrif ef honum sýndist svo , en þess eru engin merki að hann skipti sér af störfum stjórnarinnar .
Um leið væri ógerningur fyrir nýja forsetann að virða hagsmuni hans einfaldlega að vettugi .
Á þann þátt hefur hann áhrif , en hann er ekki þátttakandi , hann er hættur .
" Staða Aung San Suu Kyi , handhafa friðarverðlauna Nóbels , sem verið hefur í stofufangelsi í 15 af undanförnum 22 árum , er óneitanlega sterk .
Hún var látin laus fyrr á þessu ári og ætlar í framboð .
Til marks um að víða er litið á hana sem leiðtoga stjórnarandstöðunnar er að Barack Obama Bandaríkjaforseti setti sem skilyrði fyrir því að Clinton færi til Bandaríkjanna að fyrst yrði hringt í Suu Kyi og málið borið undir hana .
" Ég held að heimsókn Clinton hafi verið til skoðunar í nokkrar vikur eða mánuði og það kemur ekki á óvart að bandarískum stjórnvöldum hafi fundist að þau þyrftu að hafa samráð við Suu Kyi .
Og það kemur alls ekki á óvart að hún hafi verið fylgjandi því að Clinton kæmi .
" Suu Kyi bjartsýnni en áður Thant hitti Suu Kyi á ráðstefnu fyrir nokkrum vikum í Rangoon og átti síðast einkafund með henni fyrir tveimur mánuðum .
Flokkur hennar sniðgekk síðustu kosningar , en nú ætlar hún í framboð .
" Hún hefur sagt við mig og aðra að hún sé vongóð og mun bjartsýnni en áður , " sagði hann .
" Ég held að fundur hennar með forseta Búrma hafi átt stóran þátt í að telja henni trú um að honum væri alvara og hún bindi vonir við hann .
En ég tel líka að líkt og margir aðrir hafi hún áhyggjur af ýmsum öðrum einstaklingum í stjórninni .
Traust hennar á forsetanum hefur hins vegar sannfært hana um að hún þurfi að taka þau skref , sem hún er nú að taka , og stíga inn í hið pólitíska kerfi .
Það hefði verið óhugsandi fyrir ári .
" Thant var um tíma í raun í útlegð frá Búrma , en hefur getað ferðast þangað að vild um nokkurt skeið .
Sligandi vextir 120% á ári " Frá því að mótmælin til að krefjast lýðræðis voru brotin á bak aftur árið 1988 til 1996 var ég í eins konar útlegð , " sagði hann .
" Frá 1996 hef ég farið þangað árlega í fríum og síðustu árin hefur heimsóknunum fjölgað .
Nú skipti ég tíma mínum á milli Bangkok þar sem ég bý og Rangoon og er þar að minnsta kosti eina viku í mánuði .
" Skoðanir eru skiptar í Búrma um það hvort heilindi séu að baki áformum stjórnvalda um umbætur .
Thant segir að mestur sé ágreiningurinn sennilega meðal þeirra , sem séu í stjórnmálum , fjölmiðlum og baráttusamtökum .
" Ég held hins vegar að fólki finnist almennt að nú sé tækifæri og umbæturnar séu raunverulegar þótt ekki sé hægt að vera viss um nákvæmlega hver niðurstaðan verði .
Almenningur er hins vegar ekki enn farinn að finna fyrir breytingum .
Ekki hefur mikið breyst í efnahagslífinu og langflestir íbúar landsins hafa svo lágar tekjur að þeir eiga erfitt með að draga fram lífið frá degi til dags .
Í liðnum mánuði fór ég í nokkurra daga heimsókn í fátæk þorp í norðurhluta landsins .
Ástandið þar er líkt og víða annars staðar í landinu .
Bóndi hefur kannski tveggja til þriggja hektara landskika þar sem hann ræktar til dæmis hrísgrjón .
Tekjur hans af að selja uppskeruna gætu verið á milli 70 og 80 þúsund krónur .
Í upphafi þarf hann að taka 40 þúsund króna lán til að kaupa fræ og sá þeim .
Vextir í Búrma eru 120% á ári þannig að þegar upp er staðið þarf bóndinn að endurgreiða allt andvirðið af sölunni og hefur því í raun engar tekjur .
Það er því brýn þörf að taka á þessum málum og ég hef lagt áherslu á það að þótt pólitískar umbætur séu mikilvægar skipti meira máli að koma á umbótum í efnahagslífinu vegna þess að fólk getur ekki búið við þessi kjör .
Þess vegna fara milljónir manna til Taílands .
" Thant bendir á að einnig muni skipta miklu máli að bæta innviði í landinu og þegar afkoman batni muni krafan aukast um aðgang að til dæmis rafmagni , sem nú sé af skornum skammti , eða heilsugæslu , sem sömuleiðis sé mjög takmörkuð eða dýr .
" Fátækt fólk á mjög erfitt með að senda börn í skóla vegna þess að þótt hann sé ókeypis þurfa börnin iðulega að ganga einn til tvo tíma að morgni og aftur tilbaka að kennslu lokinni , " sagði hann .
" Fátækur bóndi má ekki við því að missa börnin svo lengi úr vinnu , þannig að eftir fyrstu skólaárin flosna börn upp úr námi .
Lífið er því mjög erfitt fyrir almenning .
" Um tvö hundruð pólitískir fangar voru meðal 6.300 fanga , sem voru náðaðir í október .
Enn eru þó nokkur hundruð pólitískir fangar í landinu , þótt hið pólitíska andrúmsloft hafi tekið miklum breytingum .
Verulega slakað á ritskoðun " Enn er ekki svo komið að fólk geti birt hvað sem því sýnist , " sagði Thant .
" Hlutirnir eru hins vegar að breytast .
Þingið var til dæmis að samþykkja lög , sem leyfa mótmælafundi .
En fólk getur sagt það sem því sýnist sín á milli og það er ekki hrætt .
Hægt er að skipuleggja fundi og segja skoðun sína á ráðstefnum og í vinnuhópum .
Andrúmsloftið er miklu opnara en fyrir nokkrum árum .
Mjög hefur verið slakað á ritskoðun fjölmiðla .
Áður var erfitt að birta minnstu gagnrýni á stjórnvöld , en nú er hægt að tala um spillingu , málefni viðskiptalífsins og umræður á þingi þótt ég hugsi að ekki sé hægt að ráðast á gamla einræðisherrann , Than Swei .
Áður mátti ekki einu sinni birta nafn Aung San Suu Kyi í dagblöðum , en nú er hún á forsíðu nánast daglega og birtar eru greinar um hana sem og aðra stjórnmálamenn .
Áður reyndi stjórnin að trufla ljósvakaútsendingar útlagahópa til landsins , en nú eru þær leyfðar og öllum hömlum hefur verið aflétt af netinu .
" Búrma var eitt sinn mesti heróínframleiðandi heims , en að sögn Thants hefur verulega dregið úr þeirri framleiðslu .
" Framleiðsla á ópíum er þó enn vandamál í austurhluta landsins nærri landamærum Kína og Laos .
Eiturlyfin eru þó ekki mikilvægur hluti efnahagslífsins lengur og ekkert í líkingu við það sem var fyrir 20 til 30 árum .
Eiginlega er framleiðsla vopnaðra hópa í þessum landshluta á metamfetamíni til að selja í Taílandi stærra vandamál .
Þetta skiptir miklu máli í efnahagslífinu á því svæði , en ekki landinu í heild .
Þetta er hins vegar öryggisvandi í þeim skilningi að eiturlyfjaframleiðslan hefur kynt undir miklu ofbeldi .
Áður fyrr var hún tekjulind fyrir spillta einstaklinga í hernum og einnig fyrir vopnaðar sveitir og vígamenn .
" Thant sagði að spillingar gæti enn í hernum vegna eiturlyfjanna á þeim slóðum , sem ræktun og framleiðsla fer fram .
" Yfirmaðurinn á staðnum þiggur kannski mútur , en spillingin nær ekki upp á toppinn í hernum einkum vegna þess að einhver þróun hefur orðið í efnahagslífinu og nú er um aðrar tekjuleiðir að ræða .
" Líkt og í Egyptalandi er herinn í Búrma með mikil ítök og er erfitt að ímynda sér að hann sleppi þeim möglunarlaust .
" Þetta er stórmál , " sagði Thant .
" Það sama er uppi á teningnum í Búrma .
Herinn á tvö stór fyrirtæki , sem eiga stóran hluta af efnahagnum .
Herinn er líka mjög stór í Búrma .
Í honum eru rúmlega 300 þúsund hermenn .
Það er ekki nógu mikið fé á fjárlögum til þess að fjármagna herinn til fulls og því er hann að ákveðnu leyti háður þessum fyrirtækjum .
Spurningin er því hvernig eigi hægt og sígandi að taka herinn úr hlutverki sínu í efnahagslífinu .
Svarið gæti að hluta verið auknar tekjur af sölu olíu og gass í framtíðinni .
Svo mætti horfa til Indónesíu .
Þar áttu Alþjóðabankinn og aðrar alþjóðlegar fjármálastofnanir þátt í að vinda ofan af umfangi hersins og veittu skammtímastuðning til að gera þá breytingu mögulega .
Því miður er það hluti af refsiaðgerðunum að alþjóðlegar stofnanir mega ekki starfa í landinu .
" Samband Búrma við Kína er mikið .
Nýlega stöðvuðu yfirvöld í Búrma stífluframkvæmdir , sem fréttaskýrendur hafa túlkað sem svo að ný stjórnvöld væru að sýna Kína að þau gætu staðið á eigin fótum .
" Ég er ekki viss um að meginástæðan hafi verið sú að stjórn Búrma vildi sýna sjálfstæði sitt gagnvart Kínverjum , " sagði Thant .
" Þótt undanfarin ár hafi ríkt kúgun í Búrma hefur sprottið þar upp sjálfstæð umhverfisverndarhreyfing .
Í landinu er að finna tugi sjálfstæðra umhverfisverndarsamtaka , sem hafa unnið gott starf með því að vekja almenning til vitundar um ýmis mál .
Einnig hefur andúð á Kína farið vaxandi og sú tilfinning gripið um sig að Kínverjar væru að sölsa undir sig náttúruauðlindir landsins .
" Thant sagði þó að erfitt væri að átta sig á hvað væri hæft í slíkum staðhæfingum því að margir þeirra samninga sem gerðir hefðu verið væru ógagnsæir og ekki væri hægt að átta sig á hvað kæmi í hlut hvers .
" Það veldur því hins vegar að fólki í landinu stendur ekki á sama og hefur á tilfinningunni að verið sé að svindla á þjóðinni , " sagði hann .
" En þarna fara saman vaxandi vitund um umhverfismál , mikil óánægja íbúanna þar sem verið var að reisa stífluna og aukin andúð á Kína .
Öllu þessu var áður haldið í skefjum , en við þá opnun , sem orðið hefur í þjóðfélaginu , varð þetta að miklu hitamáli í samfélaginu .
Á undanförnum mánuðum hefur því verið mikil herferð út af þessu máli og ég held að hinn nýi forseti hafi fremur viljað sýna að hann hlustaði á almenningsálitið en að láta að sér kveða í heimspólitíkinni .
" Óttast ekki að sagan frá 1990 endurtaki sig Thant hefur rætt bæði við forseta Búrma , Thein Shein , og nokkra ráðherra í stjórn hans og sagði þá fundi gefa sér tilefni til bjartsýni .
Hann kvaðst ekki óttast að það sama myndi gerast og 1990 þegar herinn ógilti kosningar þar sem flokkur Aung San Suu Kyi hafði unnið stórsigur .
" Staðan nú er önnur , " sagði hann .
" Engar kosningar eru ráðgerðar næstu fjögur árin .
Á þeim tíma verðum við að halda áfram að þoka hlutunum í rétta átt í þeirri von að eftir fjögur ár verði hægt að halda kosningar , sem verða frjálsar í raun .
Ég held að það sé raunsætt að ætla fjögur ár í að gera margar af þessum breytingum þannig að erfitt verði að brjóta þær á bak aftur .
Það þarf að efla frjálsa fjölmiðla og aðrar stofnanir samfélagsins svo að hægt verði að halda kosningar þannig að þær skipti máli .
Árið 1990 voru einfaldlega haldnar kosningar án þess að neitt annað væri til staðar og hættan í þeirri stöðu er að úrslit kosninga verði einfaldlega hunsuð eða breytingar eigi sér stað á toppnum án þess að neitt breytist hjá venjulegu fólki .
Ég held því að þetta sé hæfilegur tími til að taka á ýmsum málum , binda enda á vopnuð átök í landinu , bæta efnahagslífið , byggja upp réttarkerfið og halda síðan kosningarnar .
" Hann sagði að það ylti á ýmsu hvernig til mundi takast .
" Ég veit að forsetinn er umbótasinni í raun , en annað er hvort hann er fær um að knýja fram þær umbætur , sem hann vill .
Síðan er erfitt að sjá hvernig herinn mun víkja úr sinni áhrifastöðu á meðan átök eru í landinu .
Í þriðja lagi eru síðan viðbrögðin utan frá .
Það þarf að binda enda á viðskiptaþvinganir Evrópu og Bandaríkjanna .
Því munu alltaf vera takmörk sett hversu vel gengur í efnahagslífinu .
Lítum á málið frá sjónarhóli forsetans .
Hann er bæði að reyna að koma á lýðræðislegum umbótum , að koma einhverju fátækasta hagkerfi heims á nýja braut og um leið að binda enda á vopnuð átök á tíu til tólf stöðum í landinu .
Á meðan öllu þessu fer fram býr landið við einhverjar harkalegustu efnahagsþvinganir Vesturlanda sem um getur .
Síðan má ekki gleyma því að stofnanirnar , sem hann þarf að treysta á til verksins , hafa orðið mjög spilltar á undanförnum tuttugu árum .
Það væri nógu erfitt að takast á við eitt af þessum málum , en hann þarf að glíma við þau öll á sama tíma .
" Nándin við risaveldi Nýja bókin hans hefur enn ekki verið þýdd , en bók hans The River of Lost Footsteps : A Personal History of Burma kemur brátt út þar á búrmísku .
" Stutt er síðan ekki mátti selja þessar bækur í Búrma , en nú hafa ritskoðararnir leyft það , " sagði Thant .
" Síðan ætla ég að láta þýða nýju bókina .
Meginmálið í henni er að Búrma stendur nú á krossgötum í sögu sinni og það mun hafa áhrif í allri Asíu .
Í tvö þúsund ár hefur siðmenning Indverja og Kínverja verið að þokast nær landinu .
Landamæri Kína hafa verið að þenjast út í aldanna rás .
Nú er svo komið að landamæri Kína og Indlands liggja í fyrsta skipti að Búrma .
Fyrir nokkur hundruð árum voru mörg konungdæmi á milli Indlands , Kína og Búrma .
Þau eru nú horfin .
Á næstu árum ætla Kínverjar að verja nærri 30 milljörðum dollara ( tæplega 3.600 milljörðum króna ) í járnbrautarteina , olíuleiðslur og hraðbrautir , sem munu tengja Kína við Indlandshaf í gegnum Búrma .
Þetta mun verða eins og opnun Súezskurðarins og valda gerbreytingu á Asíukortinu þegar hið rísandi stórveldi álfunnar kemur að Indlandshafi eftir að hafa þokast í þá átt í þúsundir ára .
Þetta er sambærilegt við að Rússar hefðu haldið áfram að brjóta sér leið að Indlandshafi í gegnum Afganistan og það eru ekki nema tvö ár í að Kínverjar nái þessari stöðu .
" Í bókinni spyr Thant hvaða afleiðingar þetta muni hafa og ferðast um Indland , Kína og Búrma í leit að svörum .
" Þetta er í raun ferðabók , ég fjalla um veldin , sem eru horfin , ágreininginn á svæðinu .
Þetta er grundvallarbreyting , sem fólk áttar sig ekki á og mikið er í húfi .
" Hann kvaðst vita að Clinton hefði fengið bókina í hendur og forseti Búrma væri að lesa hana og sagðist vona að hún hefði því einhver áhrif á samræður þeirra í vikunni .
" Búrma er ekki lítið land , þótt það sé ekki stórt í samanburði við Indland og Kína , " sagði Thant .
" Aðalatriðið í samskiptunum við Kína er að stýra þeim rétt .
Þessi staða gæti orðið Búrma til mikils góðs eða valdið miklum skaða .
Ef stjórnvöld í Búrma ákveða að fara leið afskiptaleysis og hleypa inn hvaða fyrirtæki sem er án þess að setja reglur og ramma gæti niðurstaðan orðið hræðileg og þá kæmi bakslag .
En nái ríkið að gera áætlun og fylgja henni eftir , koma í veg fyrir spillingu og skattleggja viðskiptin með viðeigandi hætti gæti þetta orðið farsælt .
Ég held að lítið land í námunda við stór lönd á borð við Indland og Kína ætti að geta notið góðs af því .
" 