Landsfundur Sjálfstæðisflokksins er einsog aðrir landsfundir öðrum þræði samkoma stórrar fjölskyldu , þarsem gamlir félagar hittast og spjalla saman .
Á svona samkundu eru menn á meðal skoðanabræðra og tala þannig .
Mál manna var að setningarræða Bjarna Benediktssonar hefði verið ákaflega öflug og fallið í frjóan jarðveg á fundinum .
Bjarni er orðinn reynslumikill og virðist eflast við hverja raun .
Það var vel til fundið hjá honum að byrja á því að heiðra almennan flokksmann , Friðrik Jónsson , sem gekk í Félag sjálfstæðra drengja árið 1935 .
Bjarni sagði frá því að Friðrik hafi verið í flokknum þegar landhelgin var 3 mílur , en nú sé hann níræður og mættur á landsfundinn til að taka þátt í því að móta framtíð Íslands .
Þegar Bjarni var að fara í gegnum þetta varð manni hugsað til þess hvað þjóðfélagið hefur tekið gríðarlegum breytingum til góðs á einni mannsævi og maður skildi betur stolt sjálfstæðismanna yfir arfleið sinni .
Hann fór í gegnum það hvernig þeir sömu stjórnmálamenn og gátu ekki einu sinni stutt neyðarlögin sem Geir H. Haarde kom á og bjargaði Íslandi frá skuldasúpu sem aldrei hefði verið hægt að vinna sig útúr hefðu komið á Landsdómi og sett Geir á sakamannabekk .
Það þarf svosem ekki Bjarna til að minna Íslendinga á skömm þeirra stjórnmálamanna sem komu á þessum pólitísku réttarhöldum .
Hún er ævarandi .
Hann minntist á hvernig pólitísk rétttrúnaðarhugsun tröllríður öllu og hvernig sótt er að tjáningarfrelsinu en ný lög um fjölmiðla sem Alþingi samþykkti í vor eru enn eitt dæmið um hvernig ríkið ætlar að múlbinda fólk .
Svo sagði hann : " Trúfrelsið er misskilið .
Sumir virðast halda að það snúist um að enginn megi hafa neina trú – og alveg sérstaklega ekki kristna .
Maður sér á öllu að hugmyndin um réttarríkið er léttvæg fundin .
Lögum og reglum er breytt í sífellu .
Hótað eignarnámi og þjóðnýtingu .
Niðurstaða Hæstaréttar vegna kosningarinnar um stjórnlagaþingið var að engu höfð .
Niðurstaða Hæstaréttar ! " Svo benti hann á að þegar nefnd um erlenda fjárfestingu komst að niðurstöðu í Magma-málinu var komið á fót nýrri nefnd , án allrar lagastoðar , til að endurskoða málið með þeirri réttlætingu að hinn pólitíski vilji lægi fyrir .
Bjarni minntist þess þegar hann var á Alþingi þegar á það var ráðist og sagðist hafa séð reiði og vonbrigði fólksins í augum þess .
Hann minntist þess þegar fylgi flokksins var í frjálsu falli og hvernig flokkurinn hefði aðeins fengið 23,7% í kosningunum um vorið 2009 og misst 9 þingmenn .
Svo sagði hann : " Ári síðar , skömmu fyrir landsfundinn okkar í fyrra , var fylgið komið í 30% .
Núna , þegar við komum saman í þriðja sinn á þremur árum mælist fylgið 36% .
Í dag er Sjálfstæðisflokkurinn með langmest fylgi allra stjórnmálaflokka í landinu .
Við myndum bæta við okkur 11 þingmönnum í kosningum .
" Börkur Gunnarsson borkur@mbl.is 