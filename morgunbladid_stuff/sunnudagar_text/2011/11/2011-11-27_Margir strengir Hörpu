Harpa Dís Hákonardóttir er bara átján ára .
Eigi að síður sendir hún frá sér sína aðra skáldsögu fyrir börn nú fyrir jólin , Fangarnir í trénu .
Harpa Dís hefur skrifað í sex ár meðfram námi , píanóleik og ballettdansi .
Nýju bókina tileinkar hún minningu móður sinnar , Unnar Stefánsdóttur , sem lést fyrr á þessu ári .
Texti : Orri Páll Ormarsson orri@mbl.is Mynd : Kristinn Ingvarsson kring@mbl.is Hún er létt á fæti þegar hún skoppar niður stigann á heimili sínu til að taka á móti útsendurum Sunnudagsmoggans þetta síðdegi .
Þessi átján ára gamla stúlka ber það ef til vill ekki með sér að hún sé þegar orðin höfundur tveggja skáldsagna en ekki þarf að sitja lengi að spjalli við Hörpu Dís Hákonardóttur til að skynja að hér fer þroskuð sál .
Rithöfundarferill Hörpu Dísar hófst á síðum barnablaðs Morgunblaðsins þegar hún var ellefu ára .
Skrif hennar féllu í frjóa jörð og var hún hvött til að halda uppteknum hætti , af foreldrum sínum , Unni Stefánsdóttur og Hákoni Sigurgrímssyni , og fleirum .
" Dag einn þegar ég var að labba heim úr skólanum fékk ég hugmynd að sögu sem gerist í álfheimum .
Ég sagði pabba frá þessu og hann hvatti mig til að skrifa söguna niður .
Á þeim tíma var ég alls ekki að velta fyrir mér að gefa hana út á bók , " segir Harpa Dís um tilurð fyrstu bókar sinnar , Galdrasteinsins .
Hún var tólf ára á þessum tíma og fór að ráðum föður síns .
" Ég vann í þessari sögu í tvö ár .
Sumir halda að maður setjist bara niður og skrifi bók en svo einfalt er það ekki .
Það var ekki fyrr en sagan var tilbúin að sú hugmynd kom upp að gefa hana út .
Ég fór til Hildar Hermóðsdóttur hjá Sölku og man hvað það var undarleg tilfinning að láta hana hafa handritið , nánast eins og að gefa frá sér barn , " segir Harpa Dís hlæjandi .
Vonandi öðrum hvatning Salka gaf Galdrasteininn út fyrir jólin 2009 og mæltist bókin vel fyrir , hjá leikum sem lærðum .
" Viðtökur voru mjög fínar .
Ég fór víða og las upp , meðal annars í grunnskólum , og var alls staðar vel tekið .
Mörgum krökkum finnst spennandi að ég sé svona ung og vonandi hefur það hvetjandi áhrif á einhverja .
Alla vega stóðu nokkrir krakkar upp í skólunum og sögðust ætla að verða rithöfundar , " segir Harpa Dís .
Viðtökurnar hvöttu hana til að halda áfram að skrifa .
" Hugmyndin að annarri bókinni var komin áður en fyrsta bókin kom út en ég gaf mér góðan tíma til að útfæra hana .
" Önnur bókin , Fangarnir í trénu , kom út í vikunni og hermir Harpa Dís þar áfram af Erlu og félögum hennar , sem kynnt voru til sögunnar í Galdrasteininum .
Erla var tólf ára í síðustu bók en núna er hún orðin þrettán .
Spurð hvers vegna álfheimar hafi orðið fyrir valinu brosir Harpa Dís .
" Ég hef alltaf haft gaman af ævintýrum , álfum og tröllum .
Það er líka meira frelsi til að skapa þar en í mannheimum .
Ætli það hafi ekki gert útslagið .
" Verndum umhverfið ! Eins og í öllum góðum ævintýrum er undirboðskapur í bókum Hörpu Dísar .
Í Galdrasteininum var það náungakærleikur og friður en í Föngunum í trénu er það verndun umhverfisins .
" Ég hef áhyggjur af þeim málum , " upplýsir Harpa Dís .
" Við þurfum að bera meiri virðingu fyrir landinu okkar .
Við höfum það bara að láni .
Enda þótt hér sé ekki alltaf 30 stiga hiti og sól hefur Ísland upp á svo ótalmargt að bjóða .
Það er til dæmis alls ekki sjálfgefið að hafa aðgang að hreinu vatni .
Enginn veit hvað átt hefur fyrr en misst hefur .
" Hún kveðst ekki endilega hafa lagt upp með þennan boðskap , hann hafi eiginlega komið af sjálfu sér .
" Það hlýtur að þýða að þetta er mér mikils virði ! " Spurð um framhaldið kveðst Harpa Dís þegar komin með söguþráðinn að þriðju bókinni um Erlu og vini hennar .
" Ég lít á þetta sem þríleik og ætla að reyna að byrja að skrifa þriðju bókina í jólafríinu .
Ég hef þjálfast og skrifin ganga hraðar fyrir sig núna , hugsanlega verður sú bók tilbúin á næsta ári .
" Annars kveðst hún vera með langan lista af hugmyndum sem hún geti hugsað sér að vinna úr í framtíðinni .
" Þetta eru allt sögur fyrir börn en með tíð og tíma gæti ég alveg hugsað mér að skrifa fyrir fullorðna líka .
" Skrifar í fríum sínum Hún skrifar aðallega í jóla- og sumarfríinu enda í mörg horn að líta á veturna , bæði í námi og frístundum .
" Undanfarin sumur hef ég litið á skrifin sem part af sumarvinnunni minni , " segir Harpa Dís .
Mögulega má finna ómerkilegri sumarvinnu ! Kenningin er sú að bóklestur barna og unglinga hafi dregist saman á seinni árum og Harpa Dís segir það vissulega áhyggjuefni .
" Það er hópur barna og unglinga , þeirra á meðal ég , sem þarf alltaf að vera með bók á náttborðinu en síðan er annar hópur sem les sjaldan eða aldrei bók .
Á móti kemur að krakkar eru sílesandi , á netinu , texta í sjónvarpi og svo framvegis .
" Hún segir hraðann í nútímanum stýra ferð í þessum efnum , ungmenni kjósi frekar að sjá myndina en lesa bókina , þar sem það taki skemmri tíma .
" Að mínu áliti liggur ábyrgðin hjá foreldrunum .
Þeir eiga að halda bókum að börnunum sínum , ekki síst með því að sýna gott fordæmi og lesa sjálfir .
Skólarnir standa sig mjög vel , með lestrarátökum og góðum bókasöfnum .
" Harpa Dís er á félagsfræðibraut í Menntaskólanum við Hamrahlíð og hyggur á frekara nám eftir stúdentspróf .
" Mig langar í háskóla , í íslensku , bókmenntir eða eitthvað því um líkt .
Ég hef líka gaman af myndlist , kannski geri ég eitthvað með það .
Mig langar líka að búa erlendis og læra önnur tungumál .
Ég var í mánuð á Spáni í sumar að læra spænsku og líkaði mjög vel .
Spánn er mjög spennandi menningarheimur , líka Suður-Ameríka , fjær okkur en til dæmis Danmörk eða England .
" Spilar líka á píanó Harpa Dís hefur lagt stund á píanónám við Tónlistarskóla Kópavogs frá átta ára aldri .
Hún er komin á framhaldsstig en kennari hennar er Sólveig Anna Jónsdóttir .
" Ég hef mikinn áhuga á tónlist , er að læra hljómfræði og tónlistarsögu og finnst mjög gaman að fara á tónleika , ekki síst sinfóníutónleika , " segir Harpa Dís sem hlustar einnig á dægurtónlist .
Spurð um framtíðaráform í píanóleik kveðst Harpa Dís ætla að ljúka framhaldsprófi en sér ekki fyrir sér að hún komi til með að helga sig slaghörpunni .
" Ég ætla ekki að verða einleikari , ef þú ert að spyrja um það , " segir hún brosandi .
" En ég mun halda áfram að sækja tónleika og gæti vel hugsað mér að syngja í kór .
Ég var í Skólakór Kársness , þegar ég var í grunnskóla , og það var æðislega gaman .
Við fórum meðal annars þrisvar sinnum í tónleikaferðir til útlanda .
" Einhverjum þætti líklega bóknám , tónlistarnám og ritstörf nóg – ekki Hörpu Dís .
Í sjö ár hefur hún líka lagt stund á ballett .
" Ég hef að vísu verið í pásu frá ballettinum í haust og ætla að sjá til eftir áramót .
Ég hef mjög gaman af dansinum en eitthvað verður undan að láta .
" Mamma var stór persónuleiki Árið hefur verið erfitt hjá Hörpu Dís , hún missti móður sína í ágúst síðastliðnum eftir erfiða baráttu við veikindi .
" Mamma greindist með krabbamein fyrir þremur árum og lengi vel vonuðum við að hún myndi ná sér .
Fyrir um ári fór henni hins vegar að hraka og fljótt varð ljóst í hvað stefndi .
Ég sakna mömmu mjög mikið , við vorum nánar og hún óþreytandi að hvetja mig áfram í öllu sem ég tók mér fyrir hendur .
Mamma var stór persónuleiki og skilur eftir sig mikið skarð .
Þó hún sé farin verður hún áfram hluti af mínu lífi .
Ég velti því til dæmis oft fyrir mér hvað henni finnist um þetta og hitt – og yfirleitt veit ég nákvæmlega hvað hún myndi segja .
" Unnur kom víða við á sínum starfsferli , var meðal annars frumkvöðull að Heilsustefnu í leikskólum á Íslandi og síðustu ár ævinnar starfaði hún sem framkvæmdastjóri Heilsustefnunnar hjá Skólum ehf. Síðustu mánuðir hafa að vonum verið erfiðir hjá Hörpu Dís en hún hefur fengið góðan stuðning frá sínum nánustu .
Eins hefur hún sótt námskeið hjá Ljósinu fyrir ungmenni sem eiga skyldmenni sem berjast við krabbamein og segir það hafa hjálpað sér mikið .
" Það er frábært starf unnið hjá Ljósinu .
" Handritið að Föngunum í trénu var nánast tilbúið áður en Unnur lést og veitti það Hörpu Dís mikla fróun að mamma hennar skyldi ná að lesa það yfir .
" Ég var strax ákveðin í að tileinka mömmu bókina .
Hún hafði mjög gaman af þessum sögum og skildi þörf mína fyrir að skrifa enda þótt hún skildi ekki alltaf hvernig mér datt sumt sem fram kemur í bókunum í hug .
Hún var ekki eins mikið í þessum ævintýraheimum og ég , " segir Harpa Dís og brosir .
Hjálp pabba ómetanleg Helsti ráðgjafi Hörpu Dísar við skrifin er faðir hennar .
Hákon les allt vandlega yfir og gefur góð ráð og ábendingar .
" Hjálp hans hefur verið ómetanleg og pabbi á til dæmis heiðurinn af titli nýju bókarinnar .
" Hákon er fyrrverandi framkvæmdastjóri Stéttarsambands bænda og skrifstofustjóri í landbúnaðarráðuneytinu , auk þess sem hann hefur lengi starfað að tónlistarmálum í landinu .
Eins og margir eflaust muna gaf hann út endurminningar sínar í fyrra , Svo þú ert þessi Hákon .
Harpa Dís hlær dátt þegar hún er spurð hvort hún hafi haldið sig til hlés í bókaútgáfu þá til að skyggja ekki á föður sinn .
Annar ráðunautur er Grímur Hákonarson bróðir Hörpu Dísar sem ætti að vita hvað hann syngur enda kvikmyndaleikstjóri að atvinnu .
" Grímur hefur verið mjög hjálplegur .
Hann hefur lesið yfir fyrir mig og komið með góðar ábendingar .
" Ekki er amalegt að eiga slíka menn í sínu baklandi .
Spurð hvort hafnar séu viðræður milli systkinanna um gerð kvikmyndar upp úr sögunum skellir Harpa Dís upp úr .
" Nei , við höfum ekki rætt þann möguleika .
Kannski gerum við það síðar ? Það væri alla vega spennandi að sjá persónurnar sínar á hvíta tjaldinu .
" Harpa Dís á annan bróður , Finn Hákonarson , sem einnig starfar í menningargeiranum , er hljóðtæknimaður .
Vinnur meðal annars fyrir Exton og í Hörpunni .
Kærasta Finns er Rósa Birgitta Ísfeld söngkona í Feldberg og Sometime , þannig að tónlistin ræður ríkjum á því heimilinu .
Kærasta Gríms , Halla Björk Kristjánsdóttir , er líka menningartengd , grafískur hönnuður .
" Það eru eintómir listamenn í kringum mig og jólagjafirnar iðulega fjölskylduframleiðsla , " segir Harpa Dís með bros á vör .
Ísland leynir á sér Flestar vökustundir Hörpu Dísar eru bókaðar en spurð hvort hún eigi önnur áhugamál en þau sem þegar hafa verið talin upp nefnir hún ferðalög .
" Mér finnst mjög gaman að ferðast , innanlands sem utan .
Ég hef farið hringinn tvisvar og finnst að Íslendingar mættu vera duglegri að skoða landið sitt .
Ísland leynir á sér .
Fjölskyldan mín á hús í Flóanum , þaðan sem mamma og pabbi eru ættuð , og þar er afskaplega nærandi að vera .
Ég hef skrifað mikið í Flóanum , nýja sagan er til dæmis sprottin úr því umhverfi .
Það er ómetanlegt að geta skipt annað slagið um umhverfi þegar maður er að skrifa .
" Það mætti segja manni að Harpa Dís yrði með annan fótinn í Flóanum á næstu misserum .
Rithöfundarferillinn er jú rétt að byrja ! 