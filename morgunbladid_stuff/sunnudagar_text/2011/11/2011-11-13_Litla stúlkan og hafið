Áhöfnin á gríska fraktskipinu Captain Theo rak upp stór augu fyrir nákvæmlega hálfri öld þegar hún sigldi óvænt fram á ellefu ára gamla stúlku á pínulítilli korkfleytu á Providence-sundi suður af Flórída .
Stúlkan , Terry Jo Duperrault , var með meðvitund en verulega af henni dregið eftir fjóra sólarhringa á floti í sjónum .
Hún var umsvifalaust hífð um borð en skipverjum og síðar lögreglu varð ekki um sel þegar stúlkan rakti hræðilega sögu sína .
Hún var á þessa leið : 8. nóvember 1961 leigði faðir Terry Jo , dr. Arthur Duperrault sjónglerjafræðingur frá Green Bay , Wisconcin , seglskútuna Bluebelle í Fort Lauderdale , Flórída , ásamt eiginkonu sinni , Jean , og þremur börnum , Brian fjórtán ára , Terry Jo ellefu ára og Renee átta ára , til að sigla í frí á Barbados .
Skipstjóri var flughetja úr heimsstyrjöldinni síðari og Kóreustríðinu , hinn 44 ára gamli Julian Harvey .
Einnig var um borð nýbökuð eiginkona hans , Mary Dene , tíu árum yngri .
Vaknaði við harmakvein Allt gekk að óskum á leiðinni til Barbados en á heimleiðinni varð fjandinn laus .
Aðfaranótt 12. nóvember hrökk Terry Jo upp við ægileg óhljóð í skútunni .
Þegar hún fór á fætur til að aðgæta hvað væri á seyði skipaði Harvey skipstjóri henni að halda sig í káetunni .
Stúlkan gegndi því ekki og þegar hún gægðist upp á þilfarið blasti við henni skelfileg sjón : Móðir hennar og bróðir lágu þar hreyfingalaus í blóði sínu .
Terry Jo lagði saman tvo og tvo og gerði ráð fyrir að Harvey myndi ráðast á sig líka .
Hann var í miðjum klíðum að sökkva skipinu þegar Terry Jo skaust framhjá honum , leysti pínulitla korkleytu og henti sér fyrir borð .
Harvey brá sér frá , líklega til að sækja hníf , en á meðan tókst Terry Jo að komast undan .
Ekki er ljóst hvers vegna hann myrti hana ekki líkt og foreldra hennar og bróður en sennilega hefur hann talið að hún myndi drukkna þegar skútan sykki .
Önnur kenning er sú að Terry Jo hafi óvart losað taugina á björgunarbáti skútunnar , sem Harvey ætlaði að nota til að bjarga eigin skinni , og hann í framhaldinu stokkið beint um borð af ótta við að báturinn flyti á brott án hans .
Sjálf man Terry Jo atburðarásina ekki nákvæmlega enda undir gríðarlegu álagi , aðeins ellefu ára gömul .
Skipstjórinn fannst daginn eftir ásamt líki yngri Duperrault-systurinnar , Renee .
Gaf hann lögreglu þá skýringu að eldur hefði komið upp í skútunni og hann einn bjargast .
Hann hefði séð Renee á grúfu í sjónum og reynt að blása í hana lífi – án árangurs .
Krufning leiddi í ljós að Renee hafði drukknað .
Á þeim tímapunkti voru engar forsendur til að rengja frásögn Harveys enda þótt einhverjum hafi eflaust þótt skrýtið að skipstjórinn einn kæmist lífs af .
Án vatns og matar Terry Jo barst með straumnum í fjóra sólarhringa án vatns og matar á hafsvæði , þar sem krökt er af hákörlum .
Hún mátti þola steikjandi hita á daginn en nístingskulda á næturna .
Þegar áhöfnin á Captain Theo fann hana hallaði hún sér stíf aftur í korkfleytunni með hendur á hnakka .
Fæturnir stóðu fram úr .
Skjannahvítt hárið , sem glóði í sólinni , var í hróplegu ósamræmi við illa sólbrennt andlitið .
Einn skipverja tók mynd af Terry Jo á korkfleytunni og fór hún eins og eldur í sinu um heiminn .
Terry Jo varð á augabragði frægasta ellefu ára stúlka í heimi .
Tvísýnt var um líf Terry Jo og henni komið í ofboði á spítala í Miami .
Hún braggaðist fljótt .
Strax kom á daginn að sögum þeirra Harveys skipstjóra bar ekki saman .
Þeim síðarnefnda krossbrá líka þegar hann frétti að Terry Jo hefði fundist á lífi .
Hélt hann rakleiðis á mótel í grenndinni , þar sem hann svipti sig lífi með rakvélarblaði .
Sannað þótti að hann hefði ráðið eiginkonu sinni og fjórum meðlimum Duperrault-fjölskyldunnar bana þessa örlagaríku nótt á Bluebelle .
Hvers vegna veit enginn en lögreglu þótti líklegasta skýringin sú að Harvey hefði ætlað að myrða eiginkonu sína til að hirða líftryggingu hennar en einhver úr Duperrault-fjölskyldunni staðið hann að verki .
Fyrir vikið hefði hann ætlað að losa sig við vitnin .
Þessi kenning verður aldrei sönnuð en það þykir renna stoðum undir hana að nokkrum árum áður hafði Harvey komist á undraverðan hátt lífs af úr bílslysi , þar sem fyrri eiginkona hans og móðir hennar létust .
Þá höfðu bæði snekkja og vélbátur í hans eigu sokkið við dularfullar aðstæður og hann hirt veglegar bætur .
Harvey var sexgiftur .
Sagði söguna fyrst í fyrra Terry Jo kallar sig nú Tere Duperrault Fassbender og er orðin 61 árs .
Hún átti að vonum erfitt uppdráttar eftir atvikið en ættingjar tóku hana að sér .
Hún hefur lengst af lifað venjulegu lífi utan sviðsljóssins .
Tere Duperrault Fassbinder tjáði sig fyrst að nokkru marki um þessa hræðilegu upplifun á síðasta ári í bók sem hún skrifaði í félagi við sálfræðinginn Richard Logan , Alone : Orphaned on the Ocean .
" Fólki var snemma sagt að ræða atburðinn ekki við mig og fyrir vikið gafst mér aldrei ráðrúm til að tala um hann , " sagði hún í samtali við sjónvarpsþáttinn NBC Today , þegar hún kynnti bókina .
" Ég hef aldrei hætt að hugsa um þetta .
" Spurð hvers vegna Harvey hafi þyrmt henni svaraði hún því til að líklega hafi hann talið að hún myndi sökkva í sæ með skútunni .
Sem fyrr segir lagði hann ekki heldur til systur hennar .
Duperrault Fassbender kvaðst í samtalinu við Today ekki hafa verið skelkuð meðan hana rak um hafið .
" Ég var útivistarbarn og unni vatninu .
Ég átti líka mína trú , ég trúði á Guð og bað hann að vernda mig .
Ég býst við að ég hafi bara fylgt straumnum .
" Áfallahjálp þekktist ekki á þessum tíma og Duperrault Fassbender kveðst ekki hafa fengið mikla sálfræðiaðstoð eftir atvikið .
Á hinn bóginn hafi ritun bókarinnar verið ígildi bestu meðferðar .
" Ég trúi að mér hafi verið þyrmt af einhverri ástæðu og sú ástæða er að ég eigi að hjálpa öðru fólki .
Vonandi verður bókin til þess að hjálpa einhverjum – veita þeim innblástur .
" 