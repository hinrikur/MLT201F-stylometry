Mál Dominique Strauss-Kahns , fyrrverandi yfirmanns Alþjóðagjaldeyrissjóðsins , er hægt að greina með margs konar hætti .
Ræstingakona á hóteli Sofitel-keðjunnar í New York sakaði Strauss-Kahn um nauðgun .
Hann var handtekinn og settur í gæsluvarðhald , en á endanum treysti saksóknarinn , sem var með málið , sér ekki til að halda því til streitu fyrir dómstólum og lét það niður falla .
Cynthia Enloe , stjórnmálafræðingur og prófessor við Clark-háskóla í Bandaríkjunum , flutti í gær fyrirlestur um Strauss-Kahn-málið á ráðstefnu , sem nú er haldin á vegum Rannsóknarstofu í kvenna- og kynjafræðum við Háskóla Íslands .
" Þegar ég fór að fylgjast með málinu sló mig hvað málið varðaði strax margar stofnanir , sem allar áttu sína sögu í sambandi við málefni kynjanna og stóðu á ákveðnum tímamótum , " sagði Enloe .
Lögreglan í New York hefði verið nýbúin að bæta við deild til að rannsaka kynferðislegt ofbeldi .
" Ef þetta hefði gerst áður en hún kom til hefði getan til að taka málið upp , viljinn til þess og innviðirnir ekki verið fyrir hendi .
" Hún sagði að saksóknaraembættið í Manhattan hefði einnig verið í sérstakri stöðu .
" Í mánuðinum á undan hafði embættið beðið vandræðalegan ósigur í stóru máli , sem snerist um kynferðislegt áreiti .
Þar voru lögreglumenn sakaðir um að hafa áreitt konu , sem hafði hringt eftir hjálp , kynferðislega .
Saksóknaraembættið treysti sér til að fara með málið fyrir rétt , en tapaði vegna þess að kviðdómurinn taldi að konan hefði ekki nægan trúverðugleika til að hægt væri að sakfella í málinu .
" Það hefur ef til vill haft áhrif á að saksóknaraembættið skyldi láta málið niður falla út af ótta við að verjendurnir myndu tæta vitnisburð ræstingakonunnar , Nafissatou Diallo , innflytjanda frá Gíneu , í sig og gera trúverðugleika hennar gagnvart kviðdómnum að engu .
Enloe vék þá að Alþjóðagjaldeyrissjóðnum , sem hefði verið gagnrýndur fyrir að fyrirskipa aðgerðir og félagslegan niðurskurð , sem væri mun meira íþyngjandi fyrir konur en karla .
Enloe sagði að engin rannsókn hefði verið gerð á andrúmslofti og venjum innandyra í sjóðnum .
Ekki væri nóg að tala aðeins um fólkið , sem ætti í hlut í máli sem þessu , heldur þyrfti einnig að skoða hið félagslega andrúmsloft og áhrif þess á hvað sé leyfilegt .
" Víst er að 2011 var mest lagt upp úr karlmennsku af þeim toga sem kennd hefur verið við alfa-karlinn þar sem má gefa sér ákveðið stig dirfsku , sjálfbirgingsháttar og karlmennsku , sem hefur áhrif bæði á ráðningar og stöðuhækkanir .
" Kynjahlutföll stjórnenda hjá AGS væru nú þannig að 78,5% væru karlar og 21,5% konur .
" Við vitum einnig að það er óformlegt tengslanet kvenna innan AGS , " sagði hún .
" Eitt af því , sem þær létu ganga sín á milli , var viðvörun um að ef þú ynnir hjá AGS ættir þú ekki að mæta í of stuttu pilsi .
Þá skiptust þær einnig á upplýsingum um það á hvaða yfirmönnum þyrfti að gæta sín .
" Enloe sagði að AGS væri alþjóðleg stofnun og lyti því ekki bandarískri vinnulöggjöf , sem nú tæki til kynferðislegrar áreitni , og spurði hvernig mætti vera að slík stofnun gæti starfað án reglna í þeim efnum .
Hún vísaði til nokkurra ára gamallar könnunar á AGS þar sem niðurstaðan hefði verið sú að það væri einskær heppni að ekki hefði komið upp hneyksli innan stofnunarinnar út af kynferðislegri áreitni .
Enloe lítur svo á að skoða verði Strauss-Kahn bæði sem afsprengi ákveðinnar hegðunar og þátttakanda í að viðhalda henni .
Þræðir og fléttur Rannsóknastofa í kvenna- og kynjafræðum við Háskóla Íslands ( RIKK ) heldur nú alþjóðlega ráðstefnu , sem hófst í gær og lýkur í dag , laugardag , við HÍ .
Ráðstefnan er haldin í tilefni af 20 ára afmæli RIKK og 100 ára afmæli HÍ .
Yfirskrift hennar er Þræðir og fléttur – Menning , samfélag , umhverfi .
Sjá nánar á www.rikk.hi.is .
Það er ekki nóg að setja konu við stjórnvölinn Dominique Strauss-Kahn var undir miklum þrýstingi þegar hann sagði af sér hjá Alþjóðagjaldeyrissjóðnum .
Landi hans , Christine Lagarde , fyrrverandi fjármálaráðherra Frakklands , hefur nú tekið við af honum .
Enloe segir að forvitnilegt verði að fylgjast með því hvernig hún standi sig .
" Hún ber ábyrgð á að breyta andrúmsloftinu innan AGS , " sagði hún .
" En spurningin er hvort hún sé nógu upplýst til að breyta því .
" Enloe benti á að í samning hennar við AGS hefði verið bætt við ákvæði um hegðun og siðferði , sem ekki hafi verið í samningum forvera hennar .
Í umræðum eftir fyrirlesturinn var Enloe spurð um réttindabaráttu kvenna á tímum uppnáms og kreppu eins og nú stæðu yfir og hvað það þýddi þegar konur kæmust til valda , hvort sem það væri í ríkisstjórn Íslands eða yfirstjórn Aljóðagjaldeyrissjóðsins .
Enloe byrjaði á að segja að í kínversku væri táknið fyrir neyðarástand sett saman úr tákninu fyrir hættu og tækifæri .
Hún sagði að það þyrfti að hafa úthald og geta haldið athyglinni mjög lengi , sem gæti verið erfitt þegar vinnudagurinn væri langur og álagið margfalt .
" Það er sérstaklega erfitt þegar sagt er : " Ekki vekja máls á þessum hlutum núna , við munum hlusta síðar .
" En þá verða menn búnir að tryggja sig rækilega í sessi .
" Enloe sagði að þegar vitnisburður kvenna væri skoðaður alls staðar þar sem áföll hefðu dunið yfir segðu þær ávallt að viðkvæðið hefði verið : " Ekki núna , síðar .
" Fyrst myndi feðraveldið leysa yfirstandandi neyð , síðan sjá um smávægilegar áhyggjur kvenna .
" Ég hef lært eitt af konum , sem hafa farið í gegnum ótölulegar neyðir : Aldrei að bíða .
Mun líklegra er að nýjar hugmyndir verði teknar upp á meðan neyðin stendur yfir .
" Hún sagði að jafnvel mætti segja að ráðlegt væri að viðhalda neyðarástandi vegna þess að þá væru valdhafarnir óöruggir og óvissir , en það væri erfitt því í öllum væri ríkt að vilja að ástandið verði aftur eins og það var fyrir kreppuna , jafnvel þótt það kostaði að allt misréttið fylgdi .
Hún sagði að það væri nánast ógerningur þótt orðið hefði vitundarvakning að halda henni til streitu í stefnumótun .
Enloe sagði einnig að það gæti verið mjög erfitt að halda konum , sem kæmust til valda , við efnið : " Það er gríðarlegur þrýstingur á þær um að skilja femínisma eftir við þröskuldinn .
" Eina leiðin væri að sýna að þær nytu stuðnings kvenna til þess að þær létu ekki undan þrýstingi úr öðrum áttum .
" Það er ekki nóg að setja konu við stjórnvölinn , jafnvel þótt hún hafi femíniska vitund , nema stuðningur femínista við hana sé sýnilegur .
" 