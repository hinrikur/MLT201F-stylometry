Bókin Nútímaheimilið í mótun – fagurbætur , funksjónalismi og norræn áhrif á íslenska hönnun 1900-1970 var að koma út hjá Háskólaútgáfunni .
Bókin er eftir Arndísi S. Árnadóttur og er jafnframt doktorsritgerð hennar við sagnfræði og heimspekideild Háskóla Íslands .
Arndís hefur jafnframt lagt stund á nám í listasögu og innanhússhönnun , er með BA-próf í bókasafns- og upplýsingafræði og MA-próf í hönnunarsögu tuttugustu aldar .
Eins og titillinn gefur til kynna fjallar bókin um hönnun á tuttugustu öldinni , fram að árinu 1970 .
Sjötti og sjöundi áratugurinn verður okkur að sérstöku umtalsefni enda áhugaverðir áratugir í innanhúshönnun .
Norræn hönnun frá þessum tíma nýtur mikilla vinsælda enn í dag .
" Breytingar sem urðu á heimilisbrag á sjötta og sjöunda áratugnum snérust um að móta ný rými frekar en að skreyta heimilin , " skrifar Arndís í bókinni .
" Fyrir þá sem aðhylltust nútímalega híbýlahætti á eftirstríðsárunum varð módernisminn lífsstíll og viðhorf þeirra til alls sem snerti heimilið og daglegra lífshátta bar þess merki .
Sögulegum eftirlíkingum , útskurði , háglansandi við og ofhlöðnu skreyti við húsgagnagerð var hafnað á afgerandi hátt , skrifar Arndís ennfremur .
Mikil vinna liggur að baki gerð bókarinnar og eins og með svo margt var hvað mesta vinnan að velja úr en þetta er að mestu órannsakað svið hér á landi .
" Ég vonast til þess að þetta sé einhvers konar grundvallarrannsókn , " segir Arndís .
" Ég nota myndefni til að styðja við mínar tilgátur og líka auglýsingaefni .
Hvað sjötta og sjöunda áratuginn varðar var ég svo heppin að geta líka notað viðtöl , " segir hún .
Við heimildavinnu komst hún einnig yfir upprunalega bæklinga frá húsgangafyrirtækjunum .
" Margt af þessu efni tengist annarri grein og það er grafísk hönnun , " segir hún þannig að þessir bæklingar eru merkilegir fyrir margar sakir .
" Þegar kemur fram á sjötta áratuginn hefur mikið breyst í heiminum .
Það er verið að byggja upp eftir stríðið og komið mikið af nýjum efnum til að vinna úr húsgögn .
Módernisminn er allsráðandi og svo er mikil umræða um iðnhönnun , sem í dag er kölluð vöruhönnun , " segir Arndís og útskýrir að alveg fram að sjötta áratugnum hafi verið talað um listiðnað á Íslandi í staðinn fyrir hönnun .
Húsgagnaverkstæðin blómstra " Á þessum tíma voru höft á Íslandi , bæði innflutningshöft og gjaldeyrishöft , og í skjóli þessa blómstra húsgagnaverkstæðin .
Þetta verður vinsælt fag fyrir ungt fólk og það verður til öflug stétt húsgangasmiða .
Sumir fara utan og læra þá að teikna og hanna .
Flestir fara til Norðurlandanna og reyna fyrir sér að teikna fyrir framleiðslu , koma sér fyrir á verkstæðum eða stofna sín eigin fyrirtæki , " segir hún en margir störfuðu líka sjálfstætt .
Hún tekur fyrir hvernig Íslendingum gekk að koma sér á framfæri erlendis .
" Íslendingar gera sér grein fyrir því að norræn hönnun er að slá í gegn á alþjóðavettvangi og við erum ekki með , " segir hún en í þeim tilgangi var stofnað hérlendis listiðnaðarfélag , Íslenzk listiðn .
" Frumkvöðull að stofnun félagsins var Lúðvíg Guðmundsson , þáverandi skólastjóri Myndlista- og handíðaskólans .
Hann fékk til sín dágóðan hóp fólks sem hafði áhuga á listiðnaði og á því að koma honum á framfæri .
Hann kom Íslendingum á nokkrar sýningar á sjötta áratugnum , sem skipti sköpum , " segir Arndís en hérna heima voru líka haldnar sýningar .
Hér á hægri síðu eru myndir frá Iðnsýningunni 1952 , sem endurspegla breytingarnar í híbýlaháttum Íslendinga .
Sýningin var vel heppnuð og slíkar sýningar " voru ekki aðeins nauðsynlegar til að efna iðnaðarframleiðslu þjóða , heldur ekki síður afl til að styrkja þjóðarvitund og samkennd íbúanna " .
Það gekk eftir í þetta skiptið ef marka má gestafjöldann en sýninguna heimsótti helmingur allra landsmanna , eða rúmlega 73 þúsund gestir þann mánuð sem hún stóð yfir .
Arndís skrifar að sýningin " endurspeglaði tvær meginbreytingar í híbýlaháttum , tæknivæðingu heimilanna og " létta nýja húsgagnastílinn " sem festist í sessi á næstu árum .
Á þessum tíma fjölgaði húsgagnaverkstæðum umtalsvert .
Þannig urðu nýtískuhúsgögn klædd íslenskum ullaráklæðum ekki aðeins eftirsóknarverð hjá afmörkuðum hópi " módernista " sem settu notagildi og " góða hönnun " á oddinn heldur varð hinn nýi stíll áberandi um nær tveggja áratuga skeið og eftirsóknarverður af þorra almennings um land allt " .
Gott handverk og norræn áhrif En af hverju heillar þessi hönnun enn í dag ? " Ætli það sé ekki bara einfaldleikinn og líka gott handverk .
Framleiðslan var gjarnan á tiltölulega litlum verkstæðum , " segir Arndís .
Í bókinni skrifar hún að menntun íslensku húsgagnaarkitektanna hafi verið að mörgu leyti svipuð þeirra dönsku .
Líkt og þeir dönsku , sem þekktir urðu á uppgangstíma danskrar húsgagnahönnunar áttu þeir íslensku iðnnám að baki í húsgagnasmíði eða bólstrun .
" Virðing fyrir efniviðnum og góðu handbragði einkenndi tvímælalaust danska húsgagnagerð og þáttur húsgagnasmiða eða snikkaranna í danskri hönnunarsögu var ekki síður mikilvægur en frægra hönnuða , " skrifar Arndís .
Ljóst er að íslensk hönnun og húsgagnasmíði varð fyrir miklum áhrifum af norrænni hönnun þessa tíma .
" En það reyndist stundum erfitt að draga skýr mörk milli fyrirmynda og eftirlíkinga , handiðnar og fjöldaframleiðslu hjá íslensku húsgagnaframleiðendunum .
Hvað var eftirgerð , eftirlíking eða framleiðsla með leyfi höfundar eða bara eitthvað á mörkum þess alls ? " skrifar Arndís en allur gangur var á þessu .
Til dæmis fékk Valbjörk á Akureyri leyfi til að framleiða vel þekktan stól hins virta og vinsæla hönnuðar Hans Wegner , " Savbukstolen " fyrir Amtsbókasafnið í bænum , en á endanum varð framleiðslan ívið meiri en samið hafði verið um , töluvert fleiri stólar en þurfti fyrir safnið .
Vantaði samstöðu Bókin fjallar uum tímabilið frá aldamótum að 1970 .
" Þá gengu Íslendingar í EFTA og þá hrundi framleiðsla á heimilishúsgögnum .
Húsgagnaframleiðendurnir reyndu flestir að halda áfram á áttunda áratugnum og fóru meira með gripi á sýningar en áður , " útskýrir Arndís en hún segir að inngangan í EFTA sé ekki það eina sem hafi hamlað vexti í þessum iðnaði hérlendis .
Hún segir að skilningur stjórnvalda hafi ekki verið mikill en líka hafi vantað samstöðu milli ólíkra hópa .
" Hóparnir tóku ekki höndum saman , það vantaði heildstæð samtök , " segir hún og nefnir dæmi .
" Það hefði verið mjög æskilegt ef framleiðendurnir hefðu tekið höndum saman við þá sem voru að teikna og leyft þeim að njóta sín meira .
" Húsgögn voru orðin mjög eftirsótt neysluvara á þessum tíma .
" Það sem var sérstakt við Ísland á þessum tíma , andstætt við mörg önnur nágrannalönd og þá sérstaklega Bretland og Þýskaland var að hér voru að langmestu leyti aðeins framleidd nútímaleg húsgögn .
Í hinum löndunum var hinsvegar framleitt mikið af sögulegum eftirlíkingum .
Við vorum að gera ýmislegt áhugavert en ég held að á þessum tíma , því ég upplifði þetta sjálf , hafi það erlenda alltaf verið eftirsóknarverðara fyrir Íslendinga heldur en það innlenda .
Tíðarandinn var þannig .
Alveg sama þó að það væri eitthvað lélegt sem var flutt inn .
Við þetta þurftu innlendir framleiðendur að berjast alla tíð .
" Plastskel eins og Eggið " Plasthúsgagnagerð var merkileg nýjung á alþjóðamælikvarða sem bæði gaf færi á að þróa ný form á bólstruðum húsgögnum og lækka framleiðslukostnað við grindarsmíðina sjálfa .
Trésmiðjan Víðir gat boðið þessi húsgön til sölu að minnsta kosti 20% ódýrari en sambærileg hefðbundin bólstruð húsgögn , " skrifar Arndís í bók sinni á blaðsíðu 240 .
Meðfylgjandi mynd er auglýsing sem birt var í Morgunblaðinu 1. febrúar árið 1962 af slíku plastsófasetti .
" Norska framleiðsluleyfið á mótun plastskelja náði mikilli útbreiðslu víða um heim og plastskeljarnar urðu mikilvæg undirstaða margra stóla og sófa sem arkitektar og hönnuðir spreyttu sig á að teikna , " skrifar Arndís en öllu þekktari húsgögn sem framleidd eru eftir þessari aðferð eru Eggið og Svanurinn , hönnun Arnes Jacobsen .
