Það er ekki alltaf tekið út með sældinni að vera frægur , eins og skýrt hefur komið fram í vitnaleiðslum í Leveson-rannsókninni , sem fram fer í Bretlandi þessa dagana .
Þar hefur hver nafnkunna persónan af annarri komið fram og sagt farir sínar allt annað en sléttar þegar kemur að samskiptum við götublöð landsins .
Ætli orðið " umsátur " nái ekki best utan um lýsingarnar .
Til rannsóknarinnar var stofnað í framhaldi af News of the World-símahlerunarhneykslinu .
Vitnisburður tveggja kvenna vakti gríðarlega athygli síðastliðinn fimmtudag , leikkonunnar Siennu Miller og J.K .
Rowling , höfundar bókanna um Harry Potter .
Meðal þess sem Rowling gagnrýndi dagblöð fyrir var að birta ljósmyndir af börnum sínum , þar á meðal mynd af dóttur hennar á sundbol ; fyrir að gefa upp heimilisfang hennar og fyrir að smeygja bréfi stíluðu á Rowling ofan í skólatösku fimm ára gamallar dóttur hennar .
Þá sauð á Rowling .
" Tvö tímabil voru sérstaklega slæm , eftir að ég átti börnin mín .
Þá leið mér raunverulega eins og ég væri í herkví .
Í heila viku var vonlaust að fara út fyrir hússins dyr án þess að vera ljósmyndaður , " sagði Rowling við vitnaleiðslurnar .
Hún sagði sum blöð hafa virt beiðni sína um næði en önnur hafi hreinlega litið á þá beiðni sem áskorun .
Í eitt skipti grennslaðist Rowling fyrir um það hvers vegna ljósmyndarar frá skosku götublaði væru fyrir utan hús sitt og fékk þau svör " að það væri rólegur dagur á blaðinu " .
" Þannig að ég og fjölskylda mín vorum undir eftirliti þessum mönnum til dægrastyttingar .
" Ef marka má Rowling beita bresk blöð ýmsum aðferðum til að ná ljósmyndum .
Þannig bauðst The Sun til þess að skila stolnu handriti að óútgefinni fimmtu bókinni um Harry Potter árið 2003 gegn því að fá að taka myndir af höfundinum .
Elt af fimmtán mönnum daglega Sienna Miller upplýsti að hún hefði dagsdaglega verið elt af um það bil fimmtán mönnum fyrst eftir að hún sló í gegn , 21 árs gömul .
" Það var dálítið ógnvekjandi fyrir konu að vera elt af fimmtán mönnum daginn út og inn .
Að vísu voru þeir allir með myndavélar , þess vegna var þetta löglegt .
En prófið samt að taka myndavélarnar burt , hvernig liti þetta þá út ? " Þá sagði hún " papparassa " bæði hafa spýtt á sig og svívirt með orðum .
" Mér leið eins og ég væri föst í einhverjum tölvuleik .
" Leikkonan setti út á Daily Mirror fyrir að birta mynd af sér liggjandi á gólfinu í góðgerðarsamkvæmi og halda því fram að hún hefði verið drukkin .
" Sannleikurinn er sá að ég var að leika mér við ungan dreng , sem þóttist skjóta mig .
Þess vegna lagðist ég í gólfið , " sagði Miller en blaðið klippti drenginn út af myndinni .
Miller höfðaði mál á hendur Daily Mirror og fór með sigur af hólmi .
" Þeir birtu agnarsmáa afsökunarbeiðni – en á þeim tímapunkti var skaðinn skeður .
" Miller og Rowling voru sammála um að Kvörtunarnefnd fjölmiðla , sem dagblöðin settu sjálf á laggirnar , þjónaði ekki sínum tilgangi .
Miller var í hópi frægs fólks sem News of the World sáluga beitti símahlerunum og vann skaðabótamál fyrr á þessu ári .
Það breytir ekki því að hún rambaði um tíma á barmi ofsóknaræðis , enda birtist margt sem hún sagði fólki í trúnaði á prenti .
Hafði hún meðal annars margoft sakað vini og vandamenn um að leka upplýsingum í blöðin .
Hvað annað átti hún að halda ? Skreið um á gólfinu Frásagnir vitna í Leveson-rannsókninni hafa margar hverjar verið býsna skrautlegar , eins og þegar Sheryl Gascoigne ( fyrrverandi eiginkona knattspyrnukappans Pauls Gascoignes ) lýsti því að hún hefði þurft að skríða á gólfinu á nýju heimili sínu til að forðast ljósmyndara , þar sem engin voru gluggatjöldin .
Þykja treg að leiðrétta og biðjast afsökunar Blaðamenn geta gert mistök eins og annað fólk .
Um það verður ekki deilt .
Það sem farið hefur upp til hópa í taugarnar á vitnum , sem komið hafa við sögu Leveson-rannsóknarinnar , er tregða bresku blaðanna til að leiðrétta mistök sín og biðjast afsökunar .
Geri þau það séu það oftar en ekki litlar klausur á lítt áberandi stöðum .
Leikarinn Hugh Grant kvartaði til að mynda undan þessu en Daily Mirror birti fyrir hálfum öðrum áratug ranga frétt þess efnis að hann hefði leitað sér læknis .
Afsökunarbeiðnin var " vandlega falin " inni í blaðinu .
Þá lentu foreldrar sextán ára stúlku sem var myrt í stappi við dagblaðið Glasgow Herald og tímaritið Marie Claire , sem bæði birtu ónákvæmar fréttir af voðaverkinu .
Illa gekk að fá ranghermið leiðrétt .
Dæmin sanna að rangar fréttir , leiðréttar eður ei , geta auðveldlega breiðst út um heiminn eins og vírus , líkt og J.K .
Rowling benti á í vikunni .
Hvernig ætlar Leveson lávarður , sem fer fyrir rannsókninni í Bretlandi , að bregðast við því ? 