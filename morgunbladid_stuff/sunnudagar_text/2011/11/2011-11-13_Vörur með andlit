Það er gaman að sjá hversu mikið úrval er á boðstólum af allskyns íslenskum vörum nú í vetur .
Ég var að hugsa til baka og minnist þess þegar ég kom að verkefni fyrir nokkrum árum í Listaháskóla Íslands sem kallaðist " Stefnumót hönnuða og bænda " , þá var ekki hægt að fá sultur á höfuðborgarsvæðinu úr villtum berjum og jafnvel ekki úr íslenskum rabarbara .
Nú er hægt að finna sultur , sýróp , saft , mjólkurvörur , hunang og fleira frá öllum landshlutum í fjölda verslana á höfuðborgarsvæðinu .
Þetta hlýtur að segja okkur að íslenskir neytendur vilja vörur úr náttúrunni og tengdar framleiðendum , eins og ég vil kalla það : " vörur með andlit " .
Það fylgir ábyrgð að nota yfirlýsingar eins og " Beint frá bónda " eða " Svæðisbundið " .
Mér finnst sumir veitingamenn og framleiðendur fara frjálslega með þessar fullyrðingar , ég sá einu sinni auglýsingu í blaði í millilandaflugvél frá íslenskum veitingastað " Fresh from a farmersmarket " .
Annars staðar í blaðinu var umfjöllun um sama staðinn þar sem þeir sögðu sína þekktustu rétti vera túnfisk , tígrisrækjur og kóngakrabba .
Það fær mann til að hugsa hvort mönnum sé alvara með þessum fullyrðingum .
Fyrir fólk eins og okkur sem tilbúið er að taka á sig krók fyrir gott íslenskt hráefni , tala nú ekki um þá sem leggja áherslu á lífrænt ræktaðar afurðir , er Lifandi markaður frábær staður að heimsækja .
En Lifandi markaður var áður Maður lifandi en er nú orðinn meiri verslun en þó enn með veitingasölu eins og áður sem sérhæfir sig í hollustudrykkjum og mat .
Nú leggja þeir enn meiri áherslu á ferskt og unnið lífrænt hráefni .
Þar er frábært úrval af íslenskum vörum til dæmis hreinum kjúklingi , lífrænu íslensku grænmeti og kjötvöru , allskyns íslenskum sultum , hunangi og sýrópi .
Ég fann Fíflasýróp og Grenisýróp frá Löngumýri á Skeiðum , sem ég hugsa mér að bera fram með íslenskum ostum úr Dölunum , tvíbökuðu brauði úr lífrænt ræktuðu spelti sem bakað er á Selfossi og aðalbláberjasultu að austan .
Þar er líka hægt að fá spelt-tortillur , lífrænt snakk , allskonar fræ , islenskt te í úrvali og að sjálfsögðu öll þau vítamín sem við þurfum í skammdeginu .
Í síðustu heimsókn datt ég í lukkupottinn og fann stafapasta sem ég hef leitað að síðan kreppan skall yfir okkur og ekki nóg með það , ég fann tvær gerðir , bæði lífrænt og spelt , það vill nefnilega þannig til að ég lofaði tveim ungum vinum mínum , þeim Óliver og Viktori , stafasúpu fyrir margt löngu , en þeir eru mér mjög hjartfólgnir enda fyrstu börnin sem kölluðu mig afa sem mér finnst mjög fallegt , en börnunum mínum finnst mjög fyndið þar sem þeir eru synir æskuvinar míns sem er jafnaldri minn og ég að sjálfsögðu ekki orðinn afi , þó svo að börnin mín séu orðin ungt fólk .
