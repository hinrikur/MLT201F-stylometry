Andy Rooney var fastagestur á heimilum milljóna Bandaríkjamanna á sunnudagskvöldum í rúma þrjá áratugi .
Maðurinn með miklu augabrúnirnar , þessi úrilli nöldurseggur , en þó iðulega vinalegi og oftast mjög fyndni náungi , átti síðasta orðið í vinsælasta fréttaþætti vestanhafs , 60 mínútum á CBS sjónvarpsstöðinni , frá 1978 allt þar til 2. október sl. þegar hann las löndum sínum pistilinn í 1.097. og síðasta skipti .
Fáeinar mínútur með Andy Rooney kallaði hann pistilinn : smásöguna , einþáttunginn , hvað sem menn vilja nefna þessu stuttu þjóðfélagsrýni Rooneys , sem tók um það bil þrjár mínútur í flutningi og hitti yfirleitt beint í mark .
Ekki bara í Bandaríkjunum ; þátturinn var vinsæll víða um heim og Rooney Íslendingum auðvitað kunnur eins og öðrum íbúum jarðarinnar .
Sjónvarpsmaðurinn , sem sagðist reyndar alls ekki vera sjónvarpsmaður í venjulegum skilningi , heldur rithöfundur sem þannig vildi til að flytti eigin texta í sjónvarpi , sat ekki lengi í hinum helga steini .
Rooney lést aðeins mánuði eftir að hann kom síðast fram í 60 mínútum , föstudaginn 4. nóvember .
Hann var 92 ára .
Rooney fjallaði um allt milli himins og jarðar , eins og góðum pistlahöfundi sæmir .
Ekkert var honum óviðkomandi : Matvælaverð og gæði , pirrandi ættingjar , klæðaburður , bílar , hernaðarbrölt , menning og listir , kynhneigð fólks og hörundslitur , svo fátt eitt sé nefnt .
Stundum var hann eins og talsmaður neytenda eða rödd hins almenna borgara .
" Fólk segir mig gjarnan fjalla um hluti sem það hafi sjálft hugleitt og ég hef líklega aldrei talað um annað , " sagði hann eitt sinn og horfði vinalega á fólkið við sjónvarpstækið .
Frumleg hugsun væri nefnilega ekki ýkja mikil í veröldinni .
" Hvers vegna er öll þessi bómull í lyfjaglösum ? " spurði Rooney einhverju sinni .
En hann gat líka sleppt gamninu .
Gagnrýndi til að mynda þátttöku Bandaríkjanna í Íraksstríðinu á sínum tíma .
Hann kvaðst friðarsinni og var þess vegna á móti því að Bandaríkjamenn tækju þátt í seinni heimsstyrjöldinni .
" Svo sá ég Þjóðverjana og skipti um skoðun , " sagði hann .
Rooney var í herliði Bandaríkjanna í Evrópu .
Þar barðist hann ekki með vopnum heldur fékk það hlutverk að skrifa í fréttablað hersins , Stars and Stripes , og fylgdist með mörgum bardaganum .
Þar með hófst blaðamannsferillinn .
Eftir stríð hóf hann störf fyrir útvarp og sjónvarp ; skrifaði texta fyrir aðra en sást ekki sjálfur á skjánum fyrr en löngu seinna , þegar hann hóf störf í 60 mínútum .
" Ég vann með mörgum sem höfðu góða útvarpsrödd og voru nógu fallegir fyrir sjónvarp .
Einhver þurfti hins vegar að skrifa textann sem þeir fóru með , og það var ég .
" Árið 1990 setti CBS Rooney í skammarkrókinn í þrjá mánuði ; hann átti ekki að fá að koma fram í þættinum þann tíma og ekki fá greidd laun , vegna niðrandi orða sem hann fór um samkynhneigða .
Þegar áhorfendum fækkaði um 20% á fyrstu fjórum vikunum ákvað yfirstjórn stöðvarinnar að ekki yrði hjá því komist að Rooney hæfi störf á ný þegar í stað .
Hann væri ómissandi .
Í kjölfarið lýsti Rooney því yfir að vissulega hafði hann oft haft rangt fyrir sér eða farið yfir strikið , eins og í þetta skipti , en oftar hefði hann haft á réttu að standa .
Vildi vera þekktur rithöfundur en ekki frægur Andy Rooney sagðist , þrátt fyrir allt , ekki mikið fyrir sviðsljósið .
Kvaðst hafa eytt fyrstu 50 árum ævinnar í að verða þekktur rithöfundur en næstu 30 í að koma í veg fyrir að verða frægur .
Hann kunni því illa að vera þekkt andlit og fá ekki frið á almannafæri .
Rooney gerði grín að öllum sköpuðum hlutum , þar á meðal sjálfum sér .
" Hvernig þætti þér ef tíu milljónir störðu á þig í hverri viku og reyndu að koma auga á einhver lýti ? " spurði hann einu sinni í 60 mínútum .
Las svo bréf frá manni sem kvartaði undan því að flibbinn á skyrtu sjónvarpsmannsins væri of lítill þannig að hálsinn á honum virkaði asnalegur .
" Enginn vill láta skoða sig svona gaumgæfilega , " sagði Rooney .
Augabrúnir hans voru vinsælt umræðuefni , en mörgum fannst ástæða til þess að hann snyrti þær annað veifið .
" Ég veit ekki hvað ég get gert , " sagði Rooney í pistli , um eigið útlit .
" Ég reyni að líta vel út .
Greiði á mér hárið , hnýti bindishnútinn .
" Bætti svo við : " en ég dreg mörkin við augabrúnirnar .
Maður verður að tjalda því sem til er " .
Að þessu sögðu strauk Rooney létt en ákveðið yfir vinstri augabrúnina og horfði stoltur til fólksins við viðtækin .
Sjö áratugi í draumastarfi Andy Rooney sagðist í síðasta pistli sínum hafa kvartað yfir ýmsu í gegnum tíðina , en einu gæti hann ekki kvartað yfir ; eigin lífi .
" Ég hef allan þennan tíma fengið borgað fyrir að segja hvað mér býr í brjósti , það er ekki hægt að vera heppnari en það .
" Hann hóf ritstörf fyrir alvöru í herliði Bandaríkjanna í Evrópu 1942 .
