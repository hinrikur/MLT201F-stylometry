Anna Þorvaldsdóttir tónskáld er höfundur Aeriality sem Sinfóníuhljómsveit Íslands frumflytur nk. fimmtudag .
Anna lauk nýverið doktorsnámi sínu í tónsmíðum .
Hún segir heilu og hálfu vinnubækurnar með hugmyndum bíða úrvinnslu og vonast til að geta einbeitt sér að tónsmíðunum af krafti á næstu árum .
Texti : Silja Björk Huldudóttir silja@mbl.is Mynd : Kristinn Ingvarsson kring@mbl.is Ég verð að skrifa tónlist .
Það er líkt og hún togi í mig .
Þegar ég lendi í aðstæðum þar sem ég get ekki sinnt tónsmíðunum sem skyldi þá líður mér hreinlega ekki vel .
Ég verð eirðarlaus og ég þarf að draga mig í hlé til að geta farið að skrifa , " segir Anna Þorvaldsdóttir tónskáld sem sinnt hefur sköpunargáfu sinni af krafti síðustu ár í doktorsnámi sínu í tónsmíðum við Kaliforníuháskóla í San Diego ( UCSD ) .
Í síðasta mánuði varði hún doktorsverkefni sitt , en það fólst m.a. í því að skrifa hljómsveitarverkið Aeriality sem Sinfóníuhljómsveit Íslands frumflytur á tónleikum sínum fimmtudaginn 24. nóvember kl. 19.30 undir stjórn Ilans Volkovs .
Tónleikarnir verða sendir út beint á Rás 1 og jafnframt teknir upp , en þeim verður útvarpað á samnorrænni tónleikaröð á vegum evrópskra útvarpsstöðva ( EBU ) síðar í vetur .
Meðal áheyrenda á tónleikunum verður Rand Steiger , tónskáld , hljómsveitarstjórnandi og prófessor við USCD , sem kemur sérstaklega til landsins til að heyra frumflutninginn á verki Önnu .
" Ég hlakka mikið til enda er Sinfóníuhljómsveitin svo frábær og samstarf okkar Volkovs gott , " segir Anna og tekur fram að hún hlakki til að heyra túlkun hljómsveitarinnar á verki sínu .
" Ég skrifa músíkina eins og ég heyri hana , en síðan koma hljóðfæraleikararnir og gefa verkinu líf og það er svo spennandi .
" Aðspurð segist Anna nánast ekki muna eftir sér öðruvísi en semjandi tónlist .
" Þegar ég var lítil var ég alltaf að leika mér og búa til einhver lög án þess að skrifa þau niður , " segir Anna sem hlaut tónlistarlegt uppeldi frá blautu barnsbeini enda mamma hennar , Birna Þorsteinsdóttir , kórstjóri og píanókennari við Tónlistarskóla Borgarfjarðar .
Anna lærði á ýmis hljóðfæri í æsku s.s. píanó , flautu og fiðlu áður en hún svo kolféll fyrir sellóinu þegar hún var fjórtán ára og ætlaði sér að verða einleikari .
Eftir nokkurra ára sellónám , fyrst hjá Ewu Tosik í Tónlistarskóla Borgarfjarðar , Sigurði Halldórssyni í Tónskóla Sigursveins og loks Gunnari Kvaran í Tónlistarskóla Reykjavíkur , tóku tónsmíðarnar hins vegar yfir .
" Um tvítugt gerði ég mér grein fyrir því að ég gæti vel lifað án þess að spila á selló , en það væri mér lífsspursmál að skrifa , " segir Anna .
Þá lá leið hennar í nám í tónsmíðum í nýstofnuðum Listaháskóla Íslands haustið 2001 þaðan sem hún útskrifaðist með BA-gráðu í tónsmíðum áður en hún hélt út til Bandaríkjanna í meistaraprófs- og doktorsnám .
Handskrifar allar nótur sínar Spurð um vinnsluferli Aeriality segist Anna þegar hafa byrjað að hugsa um verkið í lok árs 2007 þegar forsvarsmenn Sinfóníuhljómsveitar Íslands pöntuðu tónverkið hjá henni .
" Verkið tók rúmt eitt og hálft ár í allri vinnslu , en ég lauk við það í sumar sem leið , " segir Anna og tekur fram að hún hafi fyrir venju að vinna alltaf að u.þ.b. þremur verkum á sama tíma sem eru á mismunandi vinnslustigum .
" Þannig er eitt verkið á byrjunarstigi í hugmyndavinnunni , í næsta verki er ég í miðju ferlinu þar sem ég er að skrifa niður tónlistina á pappír og þriðja verkið er á lokastigi úrvinnslunnar .
Þetta er vinnuaðferð sem ég kom mér snemma upp og hefur gefist mér mjög vel .
Þannig get ég alltaf komið fersk að hverju verki og næ með því móti meiri afköstum , " segir Anna og tekur fram að það að semja tónlist snúist ekki bara um að sitja og skrifa nótur enda kalli tónsmíðar á mikla rannsóknarvinnu , t.d. við að skoða hljóðfærin og möguleika þeirra auk þess sem nokkur tími fari í að vera í sambandi við flytjendur .
" Þegar ég byrja á nýju verki þá hefst það alltaf á því að ég upplifi hljóðheiminn í verkinu .
Til þess að muna hljóðheiminn þá teikna ég upp grafíska mynd af verkinu sem endurspeglar hugmyndir mínar um m.a. uppbygginguna , hljóðheiminn , tónhæðir og hljóðfæri .
Aeriality vann ég líkt og önnur verk þannig að ég teiknaði hljóðheiminn upp á mjög stórri örk og síðan tók við tími þar sem ég var að breyta og bæta ásamt því að punkta niður tónefni sem ég vildi hafa í verkinu , t.d. laglínur , hljóma og hljóð .
Þegar þessum meðgöngutíma var lokið þá gat ég byrjað að skrifa mig í gegnum verkið frá a til ö , " segir Anna og tekur fram að einstaka sinnum séu verkin fullmótuð að því stigi loknu en yfirleitt kalli verkin á talsverð umskrif áður en þau séu tilbúin .
" Stundum þarf maður að stroka mjög mikið út aftur og henda .
En sú sjálfsritskoðun er mjög mikilvæg , " segir Anna og tekur fram að í tónsmíðum sínum komi ávallt að þeim tímapunkti að tónlistin taki yfir .
" Þá fer músíkin að ráða en ekki ég .
Ég veit bara hvert hún vill fara og reyni að hlýða eins og ég get .
" Að sögn Önnu tekur það hana oft langan tíma að koma nótunum niður á blað , það skýrist ekki hvað síst af því að hún handskrifar allar nótur sínar .
" Ég hef allt öðruvísi tengingu við pappír , blýant og strokleður heldur en tölvuskjá , " segir Anna og tekur fram að sér finnist of miklar takmarkanir felast í að skrifa verkin inn í tölvu þó vissulega færi hún fullskrifuð verk inn í tölvuna .
" Alveg sama hversu gott tónlistarforritið er sem maður vinnur með þá felast alltaf ákveðnar hömlur í því .
Ég vil ekki láta slíkar hömlur trufla flæðið þegar ég er að skrifa tónlistina .
Tölvuskjárinn getur heldur ekki sýnt mér nema einn ramma í einu , en blaðið get ég breitt út á gólfið eða límt upp á vegginn og upplifað verkið í rauntíma með því að horfa á það .
" Er með ástríðu fyrir hljómsveitum Spurð hvort hún myndi lýsa verkum sínum sem tilraunakenndum segir Anna erfitt fyrir sig að svara því .
" Sem tónskáld er maður auðvitað alltaf að reyna að þenja mörkin og finna nýjar leiðir í tónsmíðum sínum og að því leyti er tónlistin tilraunakennd .
Í huga sumra sem semja tónlist er hún sjálft rannsóknarefnið og það hvernig hún hljómar verður nánast aukaatriði , en það á ekki við um mig .
Ég vil ekki tapa ástæðunni fyrir því að ég er að gera tónlist .
Hún er til að hlusta á og í mínum huga þarf hún að hafa ákveðna fagurfræði , " segir Anna og bætir við : " Ég vinn mikið með hljóðstrúktúra , flæðandi hljóðheima og landslag í verkum mínum , þar sem eitt andrúmsloft flæðir inn í annað .
Inn í þetta fléttast síðan oft óræðar laglínur .
Í Aeriality má segja að ég gangi skrefinu lengra í því að vinna með hljómsveitina sem hljóðgjafa .
Ég nota t.d. töluvert af kvarttónum sem eru ekki í tólf tóna skalanum heldur finnast í yfirtónaröðinni .
Á markvisst ákveðnum stöðum tek ég kvarttónana og set þá saman í minni skala þannig að þeir verða að hljóðmassa á mjög afmörkuðu tónsvæði , " segir Anna og tekur fram að mikil vinna hafi farið í að undirbúa þessa þungamiðju verksins og hvernig best væri að undirbyggja þennan kvarttónavegg .
Í gegnum tíðina hefur Anna samið fyrir jafnt einleikshljóðfæri , kóra , kammerhópa og sinfóníuhljómsveitir .
Spurð hvort hún eigi sér draumahljóðfæri eða hljóðfærasamsetningu segir Anna erfitt að gera upp á milli , enda kalli ólík verk á ólíka miðla .
" Ég er með ástríðu fyrir hljómsveitum sem lýsir sér í því að ég leita allra leiða til þess að skrifa fyrir sinfóníuhljómsveitir eða kammerhljómsveitir .
Ég er svo innblásin af þeim hljóðmöguleikum sem hægt er að framkalla og vinna með í svona stórum miðli .
" Stórkostlegt ævintýri í Melbourne Nú þegar doktorsnáminu er lokið liggur beint við að spyrja Önnu hvað taki við hjá henni .
" Við hjónin ætlum að vera hér heima fram á næsta sumar , en ég verð samt töluvert á ferðinni til að fylgja eftir verkum mínum , " segir Anna og nefnir sem dæmi að í næsta mánuði fari hún til New York þar sem nýstofnuð kammerhljómsveit sem nefnist Ensemble Moto Perpetuo mun flytja verk hennar Hrím í Dimenna Centre , en verkið var verðlaunað sem tónverk ársins á Íslensku tónlistarverðlaununum 2011 .
" Eftir áramót taka við ferðalög um Evrópu og Kaliforníu auk þess sem ég verð með nokkur verk á tónlistarhátíðinni Myrkum músíkdögum .
Sem stendur er ég þó aðallega að vinna í því að kynna plötuna mína , " segir Anna og vísar þar til plötunnar Rhízoma sem kom út undir merkjum Innova Recordings undir lok seinasta mánaðar við góðar viðtökur og dreift er á vegum Naxos í Bandaríkjunum .
Þar er að finna þrjú stærri verk , fyrir hljómsveit og kammerhljómsveit , og fimm stutta kafla úr verki fyrir slagverksleikara sem leikur á innviði flygils .
Verkin eru í flutningi Sinfóníuhljómsveitar Íslands , undir stjórn Daníels Bjarnasonar , tónlistarhópsins Caput , undir stjórn Snorra Sigfúsar Birgissonar , og bandaríska slagverksleikarans Justins DeHart .
" Næsta sumar ætlum við hjónin að fara til Ástralíu og dvelja þar í ár .
Maðurinn minn , Hrafn Ásgeirsson , er að klára doktorsnámið sitt í réttarheimspeki við Háskólann í Suður-Kaliforníu ( USC ) í Los Angeles í febrúar nk. og hefur boðist rannsóknarstaða við Monash-háskólann í Melbourne , " segir Anna og bætir því við að hún sé þegar byrjuð að koma sér upp góðum tengslum við tónlistarmenn í borginni sem spennandi væri að vinna með .
" Ég er alltaf að skrifa tónlist og gert gert það hvar sem er .
Ég sæki mér mikinn innblástur í náttúruna í tónsköpun minni , en vil samt búa inni í miðri borg .
Ég hef ekki miklar áhyggjur af því að það vanti innblástur í Melbourne , því mér er sagt að þetta sé mjög falleg borg og músíklífið þar er frábært .
Ég held að þetta verði stórkostlegt ævintýri , " segir Anna og tekur fram að hún vonist til þess að geta sinnt tónsköpun sinni sem mest á næstu árum .
" Sem stendur er ég á listamannalaunum til eins árs fram á næsta sumar .
Það er algjörlega ómetanlegt og hefur gert mér kleift að gera það sem ég er að gera núna , sem er að sinna tónsmíðunum af þessari miklu ástríðu og orku sem ég bý yfir .
Í doktorsnáminu hafði ég vettvang til þess að sinna tónsmíðunum sem skyldi og ætla að gera allt sem ég get til þess að geta einbeitt mér alfarið að tónsmíðum næstu árin .
Ég er með heilu og hálfu vinnubækurnar með hugmyndum sem bíða úrvinnslu sem og fjölda pantana sem bíða , allt frá einleiksverkum til hljómsveitarverka .
Raunar er ég með verkefni fram til 2015 , en ég tek þó að sjálfsögðu við spennandi pöntunum og kem þeim fyrir í planinu .
Hver veit hvað tekur við í framtíðinni .
Kannski fer ég einhvern tímann að kenna aftur .
Ég er samt ekki að leita að akademískri stöðu sem stendur , en hefði áhuga á að taka að mér að vera gestaháskólakennari einhvern tímann í framtíðinni .
Mér fannst gaman að sinna kennslunni , en ég sinnti kennslu meðfram doktorsnáminu í Kaliforníu , en vil samt ekki festa mig í kennslu í augnablikinu því ég þarf að hafa tíma til að búa til tónlist .
" 