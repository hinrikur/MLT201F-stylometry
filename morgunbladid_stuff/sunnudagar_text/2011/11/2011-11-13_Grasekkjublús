Nýlega komst ég að merkingu orðsins grasekkja .
Það er talið eiga uppruna sinn í dönsku og vísar til stúlku sem á stutta sælustund með huggulegum sveitastrák í grasi gróinni sveit , sofnar svo og vaknar ein í heyinu þar sem pilturinn er horfinn en hefur hugsanlega skilið eftir lítið líf innra með henni .
Stúlkunnar bíður þá sú skömm að ala lausaleikskróga í heiminn .
Það er langur vegur frá þessum hugsanlega uppruna orðsins að því hvernig við notum orðið í dag .
Sem atvinnu-grasekkja tel ég mig vera sérfræðing í inntaki hugtaksins .
Hér á Íslandi erum við ansi margar sem kveðjum okkar heittelskaða með kossi þegar hann fer til vinnu í marga daga eða vikur í senn og tökum við börnum og búi á meðan .
Ég ætla meira að segja að þetta sjómannskonu-heilkenni sé stór þáttur í sjálfsmynd íslenskra kvenna ; partur af þeirri trú okkar að við séum sterkar og sjálfstæðar valkyrjur .
Sjálfri finnst mér nauðsynlegt að geta tekist jöfnum höndum á við hversdagsleikann ein og með betri helmingnum .
Það er þó ekki tekið út með sældinni að stýra heimilinu af sömu festu og karlinn í brúnni í gegnum öldudali fjörugs heimilislífs .
Eitt af því sem aldrei bregst á mínu heimili er hið svokallaða " lögmál 10. dagsins " en það gengur út á að þegar ég hef glímt við þrjá sérlega lífsglaða , háværa og uppátækjasama syni mína í tíu daga fer geðheilsan að gefa sig .
Þennan tíunda dag þarf ég að minna mig á að taugaáfallið sé ekki tímabært því enn séu þrjár vikur í að pabbi þeirra komi aftur heim .
Það merkilega við þetta lögmál er nefnilega að það á sinn stað og stund en líður svo hjá .
Vissulega hefur margt breyst á gervihnattaöld og öll samskipti eru liðlegri nú en áður , þegar formæðurnar horfðu á eftir mönnum sínum út á úfið hafið .
Facebook , gmail og skype gera það að verkum að við tölum saman nær daglega og getum jafnvel horft stíft á tölvuskjáinn og ímyndað okkur að við horfum djúpt í augu hvort annars .
Þessi stórkostlega tækni hefur þó ekki leyst allan okkar vanda .
Ég bíð spennt eftir að maðurinn í tölvunni geti sótt á leikskólann , sett í þvottavél , smellt á mig kossi og baðað strákastóðið sitt .
Það gerir hann ekki í gegnum skype .
Ekki enn , að minnsta kosti .
Merking orðsins er breytt en upprunin snertir mig .
Grasekkjur nútímans endurheimta menn sína og eiga nokkra góða daga eða jafnvel vikur saman heima í grasi gróinni sveitinni .
Þótt ég hafi stundum staðið mig að því að kvíða heimkomu hans þar sem ég verð ekki einráð á heimilinu er tíminn saman , tími samvinnu og samninga , góður tími .
