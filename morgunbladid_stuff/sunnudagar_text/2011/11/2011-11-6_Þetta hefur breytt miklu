Gyrðir Elíasson er vel að Bókmenntaverðlaunum Norðurlandaráðs kominn .
Allt frá fyrstu bók hafa ritverk hans markað spor í bókmenntasöguna , sem fólk mun feta sig eftir um langa framtíð – og eflaust njóta þess sem fyrir augu ber .
Út af fyrir sig má deila um gildi verðlauna , sem eðli málsins samkvæmt eru háð smekk og duttlungum dómnefnda .
En hitt er óumdeilt , að þau hafa gríðarlega þýðingu fyrir höfundinn og um leið skipta þau máli fyrir íslenskan bókmenntaheim .
" Þetta hefur breytt miklu , " segir Gyrðir í viðtali sem Einar Falur Ingólfsson tók við hann í Kaupmannahöfn þegar verðlaunin voru afhent og birtist það í Lesbók Sunnudagsmoggans í dag .
" Mig óraði ekki fyrir því hvað mikið fylgir þessu , ferðalög og allskyns stúss .
En þetta breytti því að áhugi útgefenda á að láta þýða bókina og fyrri bækur mínar hefur greinilega stóraukist .
" " Stússið " má auðvitað ekki verða það mikið að Gyrði gefist ekki næði til skrifta , en þeir sem þekkja til höfundarins vita að engin hætta er á því .
Og það er eðlilegt að því fylgi umstang þegar bækur koma út á erlendum tungumálum eftir langt hlé .
En um leið er það umhugsunarefni að verðlaun þurfi til .
Auðvitað væri æskilegt að höfundar á borð við Gyrði rötuðu til sinna , hvar í landi sem þeir búa , án milligöngu misviturra dómefnda .
" Því miður er svo mikið snobb í bókmenntaheiminum að það þarf eitthvað svona til þess að vekja athygli á höfundum , " segir Gyrðir í viðtalinu .
" Mér hefði þótt það alveg jafn skemmtilegt ef flestir af þeim forleggjurum sem sýna áhuga núna hefðu verið búnir að því áður , burtséð frá öllum verðlaunum , en það verður að segjast eins og er að flestir fylgja einhverjum svona straumum .
" Það má þó segja útgáfuheiminum til hróss að nokkur forlög höfðu ráðist í þýðingu á verkum Gyrðis áður en verðlaunin voru tilkynnt .
Og eftir því var tekið á bókastefnunni í Frankfurt hversu hátt skrifaður hann var þar meðal fólks sem lifir og hrærist í bókmenntum , margir höfðu á orði að hann teldist til sígildra höfunda og furðuðu sig á því að svo langur tími hefði liðið á milli þýðinga á verkum hans .
Þó að ekki sé það algildur mælikvarði , þá segir það sína sögu að verk Gyrðis fá hvarvetna góða dóma og í dönskum fjölmiðlum hefur engin bók fengið jafn lofsamlegar umsagnir og Milli trjánna síðan bókin kom út í sumar .
" Svo líða þessi Norðurlandaverðlaun hjá og annar höfundur tekur við ; þá þurfa verkin að standa sig á eigin spýtur .
Maður veit ekkert hvernig verður með það , " segir Gyrðir sallarólegur .
" Gegnum tíðina hefur maður séð að margir rithöfundar sem hafa fengið Norðurlandaverðlaun hafa gleymst hægt og rólega .
Mér finnst skemmtilegast ef verkin gera sig á eigin spýtur .
Hinsvegar er þessi heimur orðinn þannig í dag að þetta gengur mikið út á svona hluti .
Auglýsingamennskan er orðin alltof sterk og stendur oft í vegi fyrir að menn meti bókmenntir í rólegheitum á eigin forsendum .
" Hvað sem segja má um auglýsingar og þá heimssýn sem þar er boðuð , þá er það ánægjulegt að fólk utan landsteinanna eigi líka kost á því að klífa hugarfjöll Gyrðis .
