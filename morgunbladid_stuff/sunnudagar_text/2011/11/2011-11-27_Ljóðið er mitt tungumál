Það eru læti í bókaútgáfunni þessa dagana , dálítið sérkennilegt andrúmsloft , " segir ljóðskáldið Þorsteinn frá Hamri þegar ég tek hús á honum til að ræða um nýja ljóðabók hans , Allt kom það nær .
Það eru hins vegar engin læti hjá Þorsteini en honum finnst stemningin kringum bókaútgáfuna hafi breyst á þeirri rúmlega hálfu öld sem er liðin síðan hann sendi frá sér fyrstu ljóðabókina , Í svörtum kufli , árið 1958 .
" Það er eins og umhverfi bókanna sé vanþakklátara í dag , " segir hann .
" Ég hef rifjað upp hvernig þetta var á mínum yngri árum , og þarf ekki að fara langt aftur til að minnast þess þegar á blöðunum voru gagnrýnendur sem skrifuðu mikið um bækur og höfðu ást á bókum ; þeir voru umdeildir en eyddu mikilli orku og alúð í þessi skrif og vöktu umræður .
Þá voru blöðin full af marktækri umræðu um bækur .
Þetta hefur breyst , þarna fer nú einhver færibandavinna fram og því miður sýnist manni stundum að plastið hafi ekki verið tekið utan af bókunum .
Slíkt er fullkomin óvirðing við bókina , og við vinnu höfundar .
Við vinnuna og tilfinningarnar að baki verkinu .
" Eftir þessa ádrepu sem beint er til okkar blaðamanna , þörf orð sem vert er að hafa í huga , brosir Þorsteinn og segir að svo sannarlega séu skrifuð alveg lifandis býsn um þessar mundir og alltaf stærri og stærri bækur .
" Það er heilmikið af góðum bókum á markaðinum .
Ég hef nú lesið þrjár afbragðs góðar í rykk : eftir Jón Kalman , Vigdísi Grímsdóttur og Sigurð Pálsson .
Svo er ég að glugga í bréfin hans Laxness , það er fengur að þeim .
Með flóðinu berst alltaf eitthvað sem gleður og gerir þennan tíma svolítið spennandi .
En bókaútgáfan og umstangið kringum hana hefur breyst .
Ég man þegar ég var krakki í sveitinni í gamla daga , upp úr stríðinu , að þá voru bækur auglýstar svolítið í útvarpinu og í blöðunum .
Á ákveðnu skeiði í skammdeginu tók maður eftir þessu og það tengdist því að ég varð snemma læs og las allt sem að höndum bar af bókum .
Vissulega tók ég þá eftir auglýsingunum og fallegum kápum , en það heyrist hærra í þessu núna .
" Tek gjarnan upp gamlan þráð Frá sjöunda áratugnum og fram á þann níunda sendi Þorsteinn samhliða ljóðabókum frá sér nokkrar prósabækur ; þrjár skáldsögur og bækur með söguþáttum .
Miðill hans hefur síðan verið sá lágværasti og hógværasti í heimi bókmenntanna ; ljóðið .
" Ljóðið er mitt tungumál .
Ég hef aldrei verið mikil skrafskjóða , " segir Þorsteinn kíminn .
Bætir svo við að sjálfsagt sé hann búinn að yrkja allt of mikið .
" Annars hef ég ekki ort jafnmikið og sumir vilja eigna mér , því þessi nýja bók er mín nítjánda .
Sumir hafa talið ritsöfnin með og sagt þær 24 .
Mér finnst nítján nægja ...
" segir hann .
Ég spyr hvort ljóðin komi jafnt og þétt til hans , hvort hann sé síyrkjandi .
" Segja má að þetta sé stöðug viðvera en hitt er annað að sjálf vinnan að ljóðagerðinni fer fram í lotum .
Ég yrki yfirleitt lítið fyrst eftir að ég hef látið frá mér bók , er þá svolítið einmana og læt fara lítið fyrir mér .
En svo fer þetta að koma í skorpum .
Þá tek ég gjarnan upp gamlan þráð , eitthvað sem ég hef ekki gengið frá í fyrri bók eða hef geymt ; það er alltaf eitthvað um það að í bókunum sé innan um eitthvað sem er töluvert eldra að uppruna en þorri ljóðanna .
Eitthvað sem ég hef ekki unnið til þeirrar hlítar sem mér er unnt fyrr en ég hef gengið frá handritinu .
" Mér leikur hugur á að vita hvort nærvera þessara eldri ljóða eða hugmynda í bókunum sé ástæðan fyrir því hvað sterkt samtal virðist vera milli einstakra verka Þorsteins .
Fyrir því hvað bækurnar mynda sterka heild .
" Ég geri ráð fyrir því , " svarar hann .
" Þótt ég sjái þetta ekki vel sjálfur þá tala menn gjarnan um ljóðabækurnar mínar sem heildarverk og það kann að liggja í þessari tengingu .
Vissulega hef ég breyst ...
en tölum ekki um það .
" Þorsteinn þagnar og brosir .
Enn hrífst maður Þegar hann er spurður út í nýju bókina , Allt kom það nær , sem í eru 37 ný ljóð , segir Þorsteinn að í henni séu hlutir sem hann hóf að vinna að fyrir alllöngu .
" Að mestu er hún þó ort á árunum frá 2008 fram á mitt síðasta sumar .
" – Það voru umbrotatímar .
" Já , hún er ort á sannkölluðum umbrotatímum .
Óhjákvæmilega sést eitthvað af því , óhjákvæmilega hefur það sem hér hefur gerst og dunið yfir komið við okkur öll .
Það eru þarna nokkur ljóð sem vafalaust bera það með sér að eiga rót sína í þessu ástandi sem hér hefur ríkt og tildrögum þess .
En ég læt mér vel lynda ef einhverjir þekkja markið sitt þar .
Ef ég á að segja eitthvað um þessa bók þá er maðurinn miðlægur í henni – eins og vill vera í skáldskap .
Ég nota sem einkunnarorð bókarinnar gamlan málshátt : Lengi skapast mannshöfuðið , og mér hefur þótt vænt um að heyra það hjá lesendum bókarinnar að þeim finnst bókin hefjast í einhvers konar upphafi mannlegrar tilveru .
" Dæmi um það má sjá í ljóðinu " Í árdaga " þar sem segir : " Ég og þú / vorum jörðin í svefni ; einhver / bærði línhjúp loftsins og opnaði / sýn hinum frjóa draumi um dag og veru .
/ / Ég og þú / urðum skaparar , skáld ; og sólin / lýsti upp heim okkar , runnana , rjóðrin .
" Ljóðinu lýkur með línunni : " En ljóðin , síðan þá , mun óvíst hvar eru .
" " Já , tíminn heldur áfram í ljóðunum , " segir Þorsteinn .
" Bókinni skipti ég í tvo hluta og lít þó ekki á það sem afgerandi skiptingu ; það er í senn skipting og tenging .
Þann fyrri kalla ég Vera manns og nota síðan síðustu línurnar í fyrri hlutanum , Litvörp logans ...
, sem nafn á titilblaði þess síðari .
Merkingin er eingöngu sú að þar skiptir um tón .
Þarna fer fram skráning á ýmsu í mannlegum kenndum .
" – Og tíminn á sitt hlutverk í ljóðheiminum .
Hann líður og svo " fer einn dag að flest / mun fullnað , jafnvel allt " .
" Já , tíminn gegnir alltaf nokkru hlutverki hjá mér .
Ég lít svolítið til baka og hugleiði rás tímans .
Svo minnist ég þess hvað ég var hrifnæmur sem ungur maður .
" – Er sú hrifnæmi horfin ? " Nei , svo er ekki , því þarna minni ég á að enn hrífst maður og ekki síður þegar árin færast yfir .
Þá skiptir líka máli að kunna betur að meta það sem maður hrífst af .
Gefur því tíma , án þess að vilja endilega hremma það í augnablikum .
Kannski kann maður enn betur að meta það sem hrífur þegar líður á ævina .
" Tungumálið er annað stef sem lesendur ljóða Þorsteins þekkja .
Hann fjallar um arfleifð , menningu og orð , eins og til að mynda í ljóðinu " Eftir eld " sem birt er hér á síðunni .
" Það er satt best að segja nýjasta kvæðið í bókinni , það síðasta sem rataði inn í handritið .
Ég tala þarna um hið óbrunna hjarta .
Það á sér rót í flökkusögum sem eru til hjá okkur og er eflaust samevrópskt minni .
Það birtist stundum þegar verið er að brenna galdramenn í sögum og hjartað finnst óbrunnið og kvikt í öskunni .
Mér hefur alltaf fundist merkingin tvíræð ; var maðurinn svona göldróttur eða var hann saklaus ? Í sjálfu sér fjallar ljóðið ekki um þetta heldur er hugleiðing um orðin og manninn .
Er athugun á manninum .
" Athugun á manninum mætti kalla grunnþema verksins og í bókinni er kveðið um einn nafngreindan mann , í ljóðinu " ...
Og stormar blésu " .
" Já , ég kveð Thor Vilhjálmsson .
Ég er að vona að það sé eitthvað af Thor í þessu litla ljóði .
Hann var heljarmenni til sálar og líkama , " segir Þorsteinn um skáldbróður sinn .
Eftir eld Langminnug orð – nú leiða þau okkur á vettvang feimin kannski eins og mörg mikilvæg sannindi , hikandi , hálfsögð , sum beygð , jafnvel buguð , en athugul , efagjörn , ratvís – og fágætir munu förunautar jafn traustir ! Þau lýstu áður sem leiftur í eldlegri sókn til sigurhæða ...
Ráðumst nú með þeim í rannsókn á brunarústum og brennugjám , skyggnum allt sem í öskunni leynist , þar á meðal hina margræðu jartein úr sögum , sígilda jartein ! undrið sjálft : hið óbrunna , kvika hjarta .
Hér stilltu guðir streng Hér stilltu guðir streng ; hann struku dægrin blíð ; þann óm til eyrna bar mér árblær forðum tíð .
Ég nem hann ljósar nú er nálgast rökkrið svalt .
Svo fer einn dag að flest mun fullnað , jafnvel allt .
