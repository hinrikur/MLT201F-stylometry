Hver kynslóð er gjarnan sú versta sem fram hefur komið , að mati þeirrar sem á undan var .
Fyrir nokkrum misserum nefndu sérfræðingar fyrst Ég-kynslóðina ( Generation Me ) , sem komst einmitt í fréttir hér heima í vikunni , í kjölfar miður skemmtilegra tíðinda af meðferðarheimilinu Stuðlum .
Fróðleg voru ummæli Brynhildar Jensdóttur , ráðgjafa í Foreldrahúsi , í Morgunblaðinu um krakka af Ég-kynslóðinni : " Í dag virðast margir krakkar sem koma til okkar vera nokkuð meðvitaðir um skaðsemina af fíkniefnaneyslu og þær hættur sem henni fylgja .
En þeim virðist bara vera alveg sama .
" Þetta virðist einn angi málsins .
Skeytingarleysi um sjálfa sig og aðra , en þar með er ekki öll sagan sögð .
Ókurteisir og ofdekraðir ? Bandaríska dagblaðið New York Times fjallaði um nefnda kynslóð fyrr á árinu , þegar fjöldi ungs fólks útskrifaðist úr skóla vestanhafs , og hafði í framhaldinu ekki annað fyrir stafni en leggjast upp í sófa heima hjá foreldrum sínum .
Atvinnuleysi meðal 16-24 ára var þá hvorki meira né minna en 17,6% í Bandaríkjunum .
Haft hefur verið á orði að unga fólkið um þessar mundir sé ofdekrað af foreldrum sínum , ókurteist , eirðarlaust og jafnvel fullt aðdáunar á sjálfu sér .
Þrír af hverjum fjórum Bandaríkjamönnum telja , samkvæmt skoðanakönnun frá 2009 , að fólkið sem hér um ræðir ; það sem stundum er kennt við síðustu aldamót , Facebook eða sjálft sig , búi ekki yfir sömu dyggðum og þeir sem eldri eru og sé ekki nærri því eins duglegt til vinnu .
Og forvitnilegt er að unga fólkið er sjálft á sama máli , skv. rannsókninni .
Tveir af hverjum þremur lýstu þeirri skoðun að eldra fólk hefði betri siðferðisvitund , bæði hvað varðar vinnu og lífið almennt .
En er þessi síðasta aldamótakynslóð sú latasta sem komið hefur fram allar götur síðan Adam og Eva hittust ? Áður en eitthvað er fullyrt er vert að hafa í huga að unga fólkið nú til dags hefur löngum þótt heldur lakara en þeir sem eldri eru , á flestan máta .
Jafnvel Aristóteles og Plató ku meira að segja hafa haldið slíku fram um ungt fólk á sínum tíma .
Óhætt er að halda því fram að unga fólkið nú hafi það betra en forfeðurnir að mörgu leyti , og margt í lífi þess sé auðveldara viðfangs en þeirra sem áður gengu um jörðina .
Nóg er að nefna tæknina ; nú til dags er hægt að ná sér í þær upplýsingar sem hugurinn girnist , kaupa varning eða þjónustu – gera nánast hvað sem er – með því einu ýta á takka á tölvunni .
Ekki þarf einu sinni að standa upp úr stólnum ! Hvað þá að ganga langar vegalendir eins og tíðkaðist fyrir margt löngu .
Samkvæmt upplýsingum frá Kaliforníuháskóla í Santa Barbara og Riverside eyða stúdentar töluvert minni tíma í lærdóm en fólk á sama reki gerði fyrir 40 árum , en ekki er þar með sagt að unga fólkið liggi með tærnar upp í loft eftir skóla eða leiki sér í tölvunni .
Mun fleiri unnu fullu vinnu með námi , en sú tölfræði breyttist vitaskuld mikið eftir að kreppan reið yfir fyrir nokkrum árum .
Mikil viðhorfsbreyting Ég-kynslóðina er ekki einungis að finna á Íslandi og í Bandaríkjunum .
Hún var nefnd í fréttum fyrr á þessu ári í tengslum við óeirðir í Lundúnum .
Þar þótti fjöldanum unga fólkið koma fram af heldur lítilli virðingu við sér eldra fólk , við samfélagið sem heild raunar , og þau gildi sem þar eru ríkjandi .
Ungt fólk er oft uppreisnargjarnt og gagnrýnið en það sem þótti breytt frá því sem áður var , var að því var alveg sama – hvort sem var um sjálft sig eða aðra .
Virðingin var horfin .
Ekki bara fyrir öðrum .
Í ljósi þessu eru athyglisverð ummæli Brynhildar Jensdóttur varðandi kæruleysi í tengslum við fíkniefnanotkun .
Hún sagði að hingað til hefðu sterkustu rökin í forvarnastarfinu verið að benda unglingum á afleiðingar neyslunnar en svo væri ekki lengur .
" Það eina sem skiptir þau máli er að víman er góð .
Þetta er mikil viðhorfsbreyting , " sagði Brynhildur .
Sitt lítið af hverju Bandarískur sálfræðingur og rithöfundur , dr. Jean Twenge , hefur líklega fyrst allra notað hugtakið Ég-kynslóðin .
Í bók sem hún skrifaði fyrir nokkrum árum taldi Twenge reyndar til hópsins fólk fætt allt frá því á áttunda áratug síðustu aldar til dagsins í dag og sagði einkenni hópsins hve fólk væri umburðarlynt , opið , fullt sjálfstrausts og metorðagjarnt , en jafnframt tortryggið , dapurt , einmana og áhyggjufullt .
Þetta er ekki einfalt ! Samstarfsvilji talinn leti ? Svo virðist sem töluverð viðhorfsbreyting hafi átt sér stað á undanförnum árum varðandi mat á frammistöðu fólks á vinnustað .
Athyglisvert er að velta þessu fyrir sér því ekki virðist allt , eins og sumir halda , slæmt við Ég-kynslóðina .
New York Times hefur eftir fræðimanninum og rithöfundinum Don Tapscott að það sem líti út sem leti í augum fólks af gamla skólanum sé í raun og veru allt annað .
Tapscott átti viðtöl við 11.000 ungmenni og komst að því að það sem áður hefði verið talið leti væri raun og veru miklu fremur vilji unga fólksins til samstarfs við aðra ; að liðsheild á vinnustaðnum skipti meira máli að þess mati en að hver og einn hugaði aðeins að eigin verki .
Tapscott þessi telur að breytinguna megi t.d. rekja til netsins .
Að menn leiki sér gjarnan fleiri en einn í einu í tölvuleikjum og skilin á milli vinnu og frístunda séu orðin mun minni en áður .
Sumir mæli hreinlega með því að fólk taki sér stund í vinnutímanum til þess að spila tölvuleiki eða skemmta sér á annan hátt .
Brjóti upp vinnuna og hlaði þannig batteríin .
Að með þeim hætti afkasti fólk meira en ekki minna eins og sumir álíta .
New York Times greinir frá því að sumir sérfræðingar séu á þeirri skoðun að ungt fólk í dag eigi miklu auðveldara með að stökkva á milli verkefna en áður var algengt ; geti betur einbeitt sér að mörgu í einu en þeir sem eldri eru .
Þar hefur tölvuskjárinn líklega sitt að segja ; menn eru vanir því að þvælast á milli mismunandi vefsíðna .
