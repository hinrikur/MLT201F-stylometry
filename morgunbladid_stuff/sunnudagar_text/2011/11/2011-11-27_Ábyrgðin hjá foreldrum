Það var frískandi að fylgjast með kynnum höfunda og nemenda 10. bekkjar grunnskólans í Ólafsvík en um ferðalag höfundanna til Snæfellsness má lesa í myndríkri frásögn í Sunnudagsmogganum í dag .
Og óhjákvæmilega vaknar sú spurning af hverju slík hvatning og umgengni við höfunda er ekki fastur liður í kennslunni – ekki síst þegar horft er til þess hversu slökum árangri íslenskir skólakrakkar hafa náð í lestrarkönnunum .
Bóklestur eflir árangur í öllum námsgreinum , eykur orðaforða og opnar glugga inn í framandi heima .
Eins og nærri má geta voru unglingarnir svolítið hlédrægir er þeir sátu til borðs með Stefáni Mána , Tobbu Marinós , Vigdísi Grímsdóttur og Þorgrími Þráinssyni , en þeir voru ekkert að snobba fyrir þeim heldur og veittu hreinskilin svör .
Þegar talið barst að bóklestri heyrði frekar til undantekninga að mikið væri um bóklestur hjá krökkunum , þó að nokkrir væru stórtækir í þeim efnum .
En þeir sögðust lesa ýmislegt annað í staðinn , þar með talið blöðin og netið .
Þegar spurt var hvort þeir stunduðu ljóðagerð eða skrifuðu sögur virðist það ekki hluti af náminu sem slíku en kom fyrir að nemendurnir spreyttu sig á því heima fyrir .
Þá hlýtur viðtalið við Hörpu Dís Hákonardóttir í blaðinu í dag að vera mikill innblástur , en hún er að senda frá sér sína aðra skáldsögu , þrátt fyrir að vera aðeins átján ára .
Harpa Dís hefur skrifað í sex ár meðfram námi , píanóleik og ballettdansi .
Það er ýmislegt hægt er ástríðan og viljinn er fyrir hendi ! Í viðtalinu kemur fram að hún hefur áhyggjur af því að bóklestur barna og unglinga hafi dregist saman á seinni árum : " Það er hópur barna og unglinga , þeirra á meðal ég , sem þarf alltaf að vera með bók á náttborðinu en síðan er annar hópur sem les sjaldan eða aldrei bók .
Á móti kemur að krakkar eru sílesandi , á netinu , texta í sjónvarpi og svo framvegis .
" Hún kennir hraðanum í nútímanum um , skemmri tíma taki að sjá myndina en lesa bókina , en kemur svo með þarfa ábendingu : " Að mínu áliti liggur ábyrgðin hjá foreldrunum .
Þeir eiga að halda bókum að börnunum sínum , ekki síst með því að sýna gott fordæmi og lesa sjálfir .
Skólarnir standa sig mjög vel , með lestrarátökum og góðum bókasöfnum .
" Loksins umbætur í Búrma Búrma hefur í tæp 50 ár verið undir járnhæl herforingjastjórnar .
Mótmæli hafa verið brotin á bak aftur harðri hendi þar í landi .
Búrma var eitt auðugasta land Asíu í upphafi 20. aldar , en er nú eitt fátækasta land álfunnar .
Nú blasir hins vegar við betri tíð .
Then Shwei herforingi hefur dregið sig í hlé eftir 20 ára valdasetu og ný stjórn boðar umbætur .
Verulega hefur verið dregið úr ritskoðun .
Aung San Suu Kyi , sem samanlagt hefur setið í stofufangelsi í 15 ár , hefur verið látin laus .
Hún telur að stjórnvöldum sé alvara með loforðum sínum og ætlar að hella sér út í stjórnmálabaráttuna .
Thant Myint-U sagnfræðingur er höfundur nýútkominnar bókar um Búrma og lýsir stöðunni í Búrma í viðtali í Sunnudagsmogganum í dag .
Hann segir að mikið og erfitt starf sé fyrir höndum því að gera þurfi umbætur á öllum sviðum þjóðlífsins í Búrma .
En hann er vongóður .
Vonandi rætast vonir hans .
Búrmíska þjóðin á skilið að birti til eftir hálfrar aldar ok .
