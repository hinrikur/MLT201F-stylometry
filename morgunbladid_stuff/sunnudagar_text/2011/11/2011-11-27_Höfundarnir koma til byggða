Fjórir ólíkir höfundar lögðu upp í leiðangur á Snæfellsnes í lok vikunnar til að lesa úr verkum sínum á Ólafsvík og kynnast krökkunum í bænum .
Það voru Stefán Máni , Tobba Marinós , Vigdís Grímsdóttir og Þorgrímur Þráinsson .
Höfundarnir urðu margs vísari um færð , hefðir , gestrisni og búninga – og fylgdust með jólunum ganga í garð .
Texti : Pétur Blöndal pebl@mbl.is Myndir : Eggert Jóhannesson Þorgrímur Þráinsson treður sér í skottið á jeppanum sem lagt er fyrir utan Morgunblaðshúsið í Hádegismóum .
Hann er gestrisinn við blaðamann og ljósmyndara , leyfir þeim að sitja í aftursætinu með Tobbu Marinós .
Stefán Máni situr við stýrið og Vigdís Grímsdóttir í hinu framsætinu .
Altént og kames " Þá er komið að fyrstu sögunni sem ég segi á leiðinni , " segir Tobba um leið og hjólin byrja að snúast .
" Hún er um Jakob Frímann .
Ég setti bróderingafélaginu Dólgunum fyrir að hittast ómálaðar fyrir utan Domus Medica .
Þar biðu þeirra Bónuspokar og í þeim samlokur og Slots-bjór .
" Framhaldið var eftir því ; þeim var gert að panta hamborgara á Vitabar , banka á dyr í Þingholtunum þar sem umyrðalaust voru rétt staup út um gættina , kaupa sexí hluti í Tiger ( sem voru meðal annars hreindýraeyru og blikkandi nef ) og gefa það allt gestgjafanum sem tók á móti þeim í lokin – Jakobi Frímanni .
" Hann bauð þeim inn , sagði þeim fjölskyldusögur og þær voru svo feimnar við hann að þær þorðu ekki að þiggja vín .
Og þær lærðu af Jakobi að segja alltént ! " – Vigdís segir alltaf kames , skýtur blaðamaður inn í frásögnina .
" Einmitt , " tekur hún undir hlæjandi , orð sem rithöfundurinn í Grandavegi 7 temur sér , " maður hlýtur að segja að inn af stofunni sé kamesið ! " " Alltént , " segir Tobba .
" Jakob Frímann verður gestur í næsta þætti og ræðir um kynþokka , hvort hægt sé að klæða á sig kynþokka – og sóðapartíið á Players ! " " Varstu ekki með þátt í gær ? " spyr Vigdís .
" Jú , þar rappaði ég í flugfreyjubúningi .
Búningar setja svo skemmtilegan svip á tilveruna , hvort sem það eru búningar stöðumælavarða , Rauðhetta eða jólasveinar .
Og það er vinsælast ef ég er ómáluð – jibbí , hún er ljót eins og við hin ! " " Ég verð að viðurkenna að ég hef ekki horft á þáttinn , " heyrist frá Þorgrími .
En hún lætur ekki eiga inni hjá sér og baunar á hann : " Þess vegna ertu í skottinu ! " Flottustu upplestrarnir Þar með hefur rithöfundarútan , eins og ferðalagið í gamla Landcruiser-jeppanum hans Þorgríms er kallað , lagt í hann tíunda árið í röð .
Tveir mæta alltaf , Þorgrímur og Stefán Máni , " synir Ólafsvíkur " , en svo eru aðrir höfundar valdir í samráði við Ólsara .
" Þeir senda sínar óskir og ég hringi í höfundana , " segir Þorgrímur .
Þetta er í þriðja sinn sem upplesturinn er haldinn í samvinnu við grunnskólann , sem felst í því að nemendur snæða með höfundum og kynna þá síðan um kvöldið .
Og það er jafnan vel mætt .
" Jólin eru komin þegar höfundarnir mæta , " segir Þorgrímur .
– Býr vont fólk á Ólafsvík , stenst blaðamaður ekki að spyrja .
" Ef þú spyrð úlf hvort hann sé vondur svarar hann nei , " svarar Stefán Máni .
" Nei , þarna býr gott fólk , enda er þetta ekki undir jökli – það býr sunnar á nesinu .
Þarna hef ég farið á flottustu upplestrarkvöld sem ég hef kynnst , að vísu var það líka flott á Vopnafirði .
" " Þau eru svo flott úti á landi , " skýtur Vigdís inn í .
" Ég lít á mig sem Ólsara , " segir Þorgrímur sem flutti til Ólafsvíkur 10 ára og bjó þar fram yfir tvítugt .
" Annars er ég fæddur í Vesturbænum , þó að ég þori varla að segja frá því .
" – Og hvar spilaðirðu fótbolta ? " Í Víkingi fyrst – ég spilaði í þrjú ár í þriðju deildinni með Víkingi áður en ég skipti yfir í Val .
" Býflugnabúningar Það er tímabært að virða ferðalangana fyrir sér .
Ólíkari gætu þeir vart verið .
Tobba í rauðum buxum , með feld um hálsinn og missir af Kjalarnesi vegna þess að hún er niðursokkin í fjólubláa farsímann .
En Vigdís er svartklædd með svart hárið , svört gleraugun , svart sjalið – og rauðan varalitinn .
Strákarnir eru hins vegar í peysum og gallabuxum – enda báðir frá sama staðnum úti á landi .
Tobba segir hverja söguna af annarri og þræðir um leið ljósmyndabankann á fjólubláa farsímanum .
Oft koma Dólgarnir við sögu , sem halda ýmist til á Kex hosteli eða Ölstofunni , arka Fimmvörðuhálsinn eða sækja sér " endurmenntun " í bústað .
Á einni er hún í býflugnabúningi að kenna dólgunum að búa til bollakökur .
" Býflugnabúningar eru æðislegir ; þeir eru svo víðir að maður getur svolgrað í sig bjór án þess að bumban sjáist ! " Og hún er yngst í bílnum – fædd 1984 .
" Ég er ennþá með fæðingarslímið – og mjúka blettinn á höfðinu , " segir hún með breiðu brosi .
" Þegar fréttist af öllum þessum körlum í ferðinni þurfti ég skriflegt leyfi frá pabba til að komast með .
" " Var kallinn þinn ekkert smeykur ? " spyr Þorgrímur .
" Nei , hann hefur séð mig pakka körlum saman , " svarar hún viss um sig – en karlinn er réttnefndur karl , nefnilega Karl Sigurðsson .
" Svo er hann að taka upp plötu með Baggalúti í Hafnarfirði , algjört krútt .
" Hverjar eru líkurnar ? Sjaldan dettur á þögn í bílnum þessa rúmu 200 kílómetra leið frá Reykjavík til Ólafsvíkur .
" Fly me to the moon , " raular Þorgrímur í skottinu .
Snæfellsnesið rís undir nafni , snjór liggur yfir og hálkan er lúmsk .
Ekkert hik er á Stefáni Mána við stýrið og Vigdís situr stjörf við hlið hans .
" Ég skynja dauðabeyginn í Vigdísi , " segir Stefán ertnislega .
" Hún er að reikna út líkurnar á að hún komist aftur heim .
" Ljós birtast framundan í skammdeginu .
" Ég verð alltaf svo fegin að sjá bíl á móti , " segir Vigdís .
" Dauðinn verður alltaf að vera með í för , " heldur Stefán áfram , en bætir við alvarlegri í bragði : " Ég er ekkert að fara að drepa okkur .
" En Vigdís ætlar sér ekki að segja örlögunum fyrir verkum .
" Það verður þá bara að hafa það .
" " Það væri mikil frétt , " segir Tobba og skynjar hvað býr undir .
Lítur svo á blaðamanninn og ljósmyndarann .
" Verst með ykkur tvo .
" Á Fróðárheiðinni skrikar bíllinn til í einni beygjunni .
Þorgrímur horfir í myrkrið .
" Draugagil er hérna á vinstri hönd .
" Elti bara framdekkið Við komuna til Ólafsvíkur er fyrsti áningarstaður í Engihlíð heima hjá Ester Gunnarsdóttur , sem er formaður Ólafsvíkurdeildar Framfarafélagsins , og eiginmanni hennar Gunnari Gunnarssyni .
Þetta er í tíunda en jafnframt síðasta skipti sem Framfarafélagið stendur að upplestrinum – héðan í frá verður uppákoman alfarið í höndum skólans .
Í Engihlíð slást tveir höfundar í hópinn .
Annar er Þormóður Símonarson frá Görðum á Snæfellsnesi , sem er að reisa sér bæinn Tvíodda , þann eina á landinu með því nafni .
Nýverið kom út ferðasaga eftir hann , en hann fór á mótorhjóli um Bretlandseyjar og Norðurlöndin og var ekki með síma , kort eða fartölvu – " aðeins áttavita og elti bara framdekkið " .
Úr varð svo löng ferðasaga að hann gat ekki sagt hana yfir kaffibolla og ákvað því að skrifa bók .
" Ég notaði góðærispeningana sjálfur , lét ekki eyða þeim fyrir mér , " segir hann .
" Svo kom ég heim 2009 , skuldaði ekki neitt og skildi ekki af hverju allir voru í vondu skapi .
" Einnig er þar Helgi Kristjánsson , sem var að senda frá sér bernskuminningar frá Borgarfirði .
Og hann er manna fróðastur um hvað sem er , þar á meðal ættir viðstaddra og fjarstaddra .
Kemur á daginn að hann og Stefán Máni eru þremenningar við Ástu Sigurðardóttur og Þormóður er skyldur henni líka .
Hún á eftir að koma meira við sögu þetta kvöld .
" Við biðjum að heilsa , " segir Vigdís og sest við hliðina á blaðamanni í borðstofunni .
Hann situr við skriftir .
En rithöfundurinn slakar á .
Uppspretta kaffispjalls Eftir stutta en notalega viðdvöl er haldið yfir götuna í grunnskólann .
Þar bíður móttökunefnd nemenda úr tíunda bekk , sem komið hafa að skipulagningunni .
" Setjumst aðeins ! " segir Magnús Þór Jónsson skólastjóri hátt og snjallt .
" Svona var kallað milli bæja á Ströndum , " hvíslar Sigfús kokkur að blaðamanni , en hann sér um að reiða fram kjötsúpuna ásamt heimabökuðu rúgbrauði með kæfu .
" Við erum svo þjóðleg úti á landi .
" Í máli skólastjórans kemur fram að hugsunin á bak við málsverðinn er að nemendur fái að skyggnast í einkalíf höfundanna og kynnast þeim áður en dagskráin hefst .
Þar sem karlarnir fjórir eru heimamenn beinir hann máli sínu fyrst og fremst til Vigdísar og Tobbu .
Hann rifjar upp kennslustundir í nútímabókmenntum hjá Vigdísi í Flensborgarskóla , en þar skrifaði hann um bækurnar Ég heiti Ísbjörg , ég er ljón og Kristnihald undir jökli , – " það var í fyrsta skipti sem ég velti fyrir mér mannlífinu á Snæfellsnesi " .
Svo bætir hann við : " Tobba er sú eina sem ég þekkti ekkert til .
" " Þú lýgur ! " heyrist í Tobbu og efasemdasvipurinn leynir sér ekki .
" En svo var mér boðin prufuáskrift að Skjá einum í vikunni , ég þáði hana og horfði á þátt með Tobbu á miðvikudagskvöldið .
Óhætt er segja að það hafi verið uppspretta alls spjalls á kaffistofunni síðan .
" " Var það þátturinn þar sem ég var á nærfötunum ? " kallar Tobba .
Lesa krakkar bækur ? Það skapast fjörugar samræður þegar höfundarnir dreifa sér um salinn og ræða málin við nemendurna .
– Hefurðu lesið margar bækur eftir þessa höfunda ? " spyr blaðamaður einn þeirra .
" Ne-ei , " svarar stelpan .
" Ha ! ? " segir Þorgrímur undrandi .
" Ég hef reyndar byrjað á nokkrum bókum eftir þennan , " bætir hún við .
" Jæja , " segir Þorgrímur og róast .
" En ég náði ekki að klára neina þeirra .
Þær voru svo langar , " botnar hún .
" Nú ! ? " segir hann .
" Vildirðu ekki vita hver væri morðinginn ! ? " Önnur stelpa skerst í leikinn .
" Ég á eina bók eftir þig , Þriðja ísbjörninn .
Ég klára bækurnar .
" – Hvaða höfund kynntir þú þér ? spyr blaðamaður enn aðra stelpu .
" Vigdísi , " svarar hún og fær væntumþykjuolnbogaskot frá Vigdísi sjálfri , sem varpar fram spurningu við borðið : " Eru krakkar nokkuð hættir að lesa bækur ? " Flesta setur hljóða , en ein stelpan svarar : " Nei .
" Vigdís lítur á hinar stelpurnar .
Engin viðbrögð .
" Ég get ekki stjórnað vinkonum mínum , " segir stelpan og yppir öxlum .
Þegar blaðamaður hlerar samræðurnar næst er Vigdís að spyrja þær hvort þær geti ekki skrifað ljóð á tíu mínútum .
" Nei ! " segir ein .
" Það myndi ekki virka , " dæsir önnur .
" Jú víst , það svínvirkar .
Ég hef prófað það ! " segir Vigdís staðfastlega .
" Eitt ljóð á dag kemur skapinu í lag ! " Á næsta borði er Tobba Marinós í stelpnageri .
– Eruð þið búnar að fara yfir bókmenntasviðið ? spyr blaðamaður .
" Nei , ég var nú bara að segja þeim frá Séð & heyrt , " svarar Tobba .
Skólastjórinn sest við borðið .
" Þú verður að standa þig Tobba .
Þú ert fulltrúi skólans .
Brúar bilið ! " Það líður að lokum skólaheimsóknarinnar .
Höfundarnir árita bækur á bókasafninu .
Stefán Máni gaukar að blaðamanni , að vísir að safninu hafi myndast er árgangurinn hans tók þátt í Stundinni okkar , setti þar meðal annars upp brúðusýningu , og lét ágóðann renna til þarfra verka .
" Gamli bekkurinn minn er kjölfestufjárfestir í bókasafni skólans .
" Til heiðurs Ástu Loks er haldið af stað í félagsheimilið .
Á leið þangað mælir Stefán Máni upp úr eins manns hljóði : " Hérna er lokaatriðið í Svartur á leik tekið upp .
" " Ha ! ? Og ég bjó í þessu húsi , " kallar Þorgrímur úr skottinu .
" Í tíu ár ! " Það er húsfyllir í félagsheimilinu Klifi eins og vant er .
Fólk greiðir þúsund krónur fyrir aðgang og rausnarlegar veitingar í hléi .
Helgi er heimavanur , hnippir í blaðamann og segir : " Þetta er eitt nýjasta félagsheimilið á landinu og það fallegasta – það er engu líkt að tala hér fyrir fullum sal af fólki .
" " Það er hefð hjá okkur að tileinka bókaveisluna gömlum og þjóðþekktum rithöfundi , " segir Ester Gunnarsdóttir , formaður í Ólafsvíkurdeild Framfarafélagsins , í upphafsræðunni .
Í þetta skipti er það Ásta Sigurðardóttir , sem fædd var á Litla-Hrauni á Snæfellsnesi .
Ester rifjar upp í skemmtilegri tölu að Ásta féll ekki að hugmyndum samfélagsins um hvernig konur áttu að haga sér ; hún drakk og reykti og fór í óhefðbundin föt , til dæmis strigaskó við pels – og var sennilega langt á undan sinni samtíð í þeim efnum .
Hún notaði sterkan andlitsfarða og ögraði þannig .
Svo hafði hún atvinnu af því að sitja fyrir nakin hjá myndlistarnemum .
Og er þá fátt eitt talið .
Varpað er vísu á skjáinn eftir skáldkonuna : Mig ég fel í faðmi þér framar einskis sakna enda fljót að óska mér aldrei framar vakna .
Helgi stígur fyrstur á svið , les úr bókinni Í björtum Borgarfirði og byrjar á frásögn til að heiðra minningu ömmu sinnar í Hrútsholti " sem ég sá aldrei , hún dó tveim árum áður en ég fæddist .
Ég hef heldur aldrei séð mynd af henni , hún hafði annað að stússast , var með fullt hús af börnum , ól þrettán börn , þar af þrennir tvíburar og tvennir á sama árinu .
Það er fjör ! " " Ég vil þakka fyrir góða kynningu á Ástu , " segir Vigdís er hún stígur í pontuna .
" Ég má til með að tala svolítið um Ástu , sem fór ekkert alfaraveg og skrifaði kannski mögnuðustu skáldsögur sem hafa verið skrifaðar á Íslandi .
Ég bjó á Langholtsvegi þegar ég var þriggja eða fjögurra ára og það er ein af fyrstu minningum mínum um Ástu .
Þannig er , að ég er á leið út í mjólkurbúð , bý ofarlega á Langholtsveginum , passa mig á bílunum .
Ég er bara fjögurra ára , það eru bílar – það eru bílar sko þegar ég er fjögurra ára , " fullvissar hún okkur um .
" Þá heyri ég hvin neðst á Langholtsveginum , ég heyri hvin og þetta er hún sem er með rauða varalitinn , hún ER öskrandi og ég frýs á veginum .
Hún kemur nær og nær , smám saman lækkar röddin , og ég frýs .
Ég á að kaupa sko einn pott af mjólk , glerpott – það var þá .
Nú kemur hún að mér , hún hefur séð að ég er hrædd , tekur svona um höndina : " Ég skal leiða þig yfir götuna litla stúlka .
" Hún var ekki fyllri eða hættulegri en það .
" – " Og ég gleymdi að segja , " hvíslar Vigdís að blaðamanni eftir upplesturinn , " frá því þegar ég kem í búðina .
" Hún leiddi þig yfir götuna , " segja skvísurnar .
" Svona eru skáldkonur .
" Ég tók því þannig að þær leiddu mann yfir götuna .
Þær meintu það auðvitað ekki .
" Skemmtileg gleðifroða Hláturmildari verða ekki krakkarnir en í kynningu á Þorgrími Þráinssyni .
Skrambi skemmtilegt , ekki síst þegar þeir lesa : " Uppáhaldsbók hans er Ertu Guð afi ? sem hann skrifaði sjálfur .
" Nú er hann að kynna bókina um Steina Petru , ömmu vinar síns , Ívars Ingimarssonar atvinnumanns í knattspyrnu , en hún er sjálf mikill áhugamaður um knattspyrnu : " Hún var þekkt fyrir að öskra fjarða á milli ...
og tapar sér algjörlega þegar hún horfir á fótbolta – ein ! " Hann les stuttan kafla úr bókinni , um ástríðu þessarar konu , sem gekk á fjall á hverjum degi í leit að fögrum steinum .
Þormóður Símonarson tekur gítarinn með sér í pontu og syngur lög sem urðu til á ferðalaginu ytra , annað angurvært : " Walking alone on a rainy day ...
" Og hitt varð til á Írlandi , öllu fjörugra , um veðurfar , Íra sem þolir ekki rigninguna , Spánverja sem þolir ekki sólina og Íslending sem þolir ekki frostið .
" Hún er fædd í desember árið 1984 , " lesa krakkar úr grunnskólanum , en nemendurnir skipta kynningu á höfundunum með sér .
Og svo er komið að því : " Í kvöld ætlar Tobba að lesa upp úr nýjustu bók sinni , Lýtalaus .
" " Hæ , " segir Tobba og lagar toppinn .
" Ég mæli með þessum bol , þetta er eins og sundbolur og maður veit alltaf hvar allt er .
Þá fer ekki allt út um allt .
" Hún segir að sem bloggari á DV hafi hún tekið eftir að færslur um samskipti kynjanna voru alltaf vinsælastar .
Það er grunnurinn að því , að hún lagði fyrir sig skutluskáldskap .
" Sumt má vera skemmtileg gleðifroða .
" Og merkilegt nokk , í fyrstu bókinni kemur Ólsarinn Þorgrímur fyrir og í þeirri síðustu Ólsarinn Stefán Máni .
Sem á síðasta orðið með nýjustu skáldsögu sína Feigð og er kynntur til leiks af nemendunum : " Það sem fékk Stefán til að skrifa var þörf fyrir að skapa eitthvað , til að finna tilgang í tilverunni ...
Stefán borðar hafragraut í morgunmat ...
hann horfir stundum á fræðsluþætti frá BBC og Desperate Housewives ...
og hann heldur með Víkingi Ólafsvík og Newcastle United .
" Í blálokin fá höfundarnir áritað skjal og rauða rós .
Og svo stýrir Ester fjöldasöng : " Bráðum koma blessuð jólin ...
" Frægur draugastaður Í lok kvölds er farið í kaffi heim til foreldra Stefáns Mána á Fornu-Fróðá , Sigþórs Guðbrandssonar og Magneu Sigurbjargar Kristjánsdóttur .
" Fyrst þegar ég fór vestur buðu þau okkur höfundunum heim á leiðinni til baka , " segir hann .
" Svo varð það hefð og þau halda boð fyrir þá sem koma , líka þegar ég er ekki á meðal höfunda , og taka það svo alvarlega að allt er á hvolfi í veitingum .
Þeim finnst það gaman – það eru jólin hjá þeim .
" Ekki skortir á veitingarnar á jólunum á þessu heimili .
Borðið svignar undan reyktu læri sem er stórt eins og allt um þessar slóðir , gröfnum laxi , laufabrauði sem hjónin skáru út og síldinni " sem veður hérna úti " .
Og auðvitað hanga jólaseríur um alla veggi , líka á bátnum við vinnuskúrinn , og svo eru bikarar um allt , ekki bara með jólaöli og rauðvíni , heldur líka bikarar sem Magnea hefur unnið í sjóstangveiði .
" Þetta er frægur draugastaður , " segir Sigþór .
" Þóroddur fórst hérna undir Enninu – skipið fórst með manni og mús .
Svo gengu þeir aftur og það var glatt á hjalla hérna .
" Hann þagnar til áhersluauka .
" Það hefur ekkert breyst , nema ég er ekki draugur ennþá .
" " Það fórst fjöldi manna á Fróðá og munaði engu að yrði auðn , " segir Helgi spámannslega .
" Og það er næsta öruggt að vísirinn að þessum sögum er sannur .
" Vigdís leggur blessun sína yfir sögurnar með því að skjóta inn í á völdum stöðum " það er satt " og " heilagur sannleikur " .
Skyndilega rennur upp ljós fyrir Þorgrími .
" Eruð þið systkin ? " spyr hann Helga og Magneu .
" Við höfum verið systkin alveg frá því ég fæddist , " svarar Magnea .
Ertu á Facebook ? Allt gott tekur enda .
Í kveðjuskyni færir Tobba Magneu bók sína fyrir viðurgjörninginn , opnar hana og segir hlýlega : " Hérna er listi yfir menn sem vantar konur .
Sonur þinn er númer sjö .
" " Takk elskan , " segir Magnea .
" Ég held samt að við finnum alveg konu handa honum .
Það tekur bara nokkra mánuði , " heldur Tobba áfram .
" En frænda hans ? " kallar Helgi – maður á besta aldri .
" Hann er á lausu , " segir Magnea til skýringar .
" Ert þú á Facebook ? spyr Tobba og er gengin í málið .
Vigdís lítur á blaðamann með spurnarsvip .
" Ertu ekki að verða búinn að skrifa ? " 