Ekkert speglar mannlífið betur en listin og í skáldskap birtist oft meiri og dýpri sannleikur en í hagskýrslum og greinargerðum .
Í ljósi þeirra umbrota sem við höfum gengið í gegnum á síðustu árum kemur og ekki á óvart að rithöfundar hafa glímt við hrunið og kreppuna í kjölfar þess og byrjuðu reyndar á því mjög snemma , þegar haustið 2008 voru menn farnir að skrifa um góðæri og hrun og svo kom skriðan haustið 2009 þegar fjölmargar bækur fjölluðu um hrunið á einn eða annan hátt , skáldsögur og ljóð , hvort sem það var nýtt sem bakgrunnur eða leiktjöld eða sem undirstaða átaka og umbreytingar .
2010 komu enn fleiri hrunbækur og koma enn .
Fyrstu áratugir síðustu aldar , þegar menn fundu upp kapítalisma og kommúnisma á Íslandi , stéttarvitund og hagnað , voru miklir umbrotatímar og þess sér stað í bókum sem ritaðar voru á þeim tíma , skáldverkum og ljóðum .
Flestar eiga þær það sameiginlegt að efnið sigrar andann , í þeim fer lítið fyrir skáldskap , en þess meira fyrir predikunum og í raun eru þær frekar viðfangsefni félags- og mannfræðinga en bókavina .
Dæmi um það eru til að mynda fyrstu bækur Óskars Aðalsteins , Guðmundar G. Hagalíns , Gunnars M. Magnúss , Gunnars Benediktssonar , svo dæmi séu tekin , heldur klént efni þótt það sé viss skemmtan að því að lesa það .
Það sannast á þeim bókum og á þeim bókum sem menn eru nú að gefa út í upphafi nýrrar aldar að það þurfa að líða nokkur ár eða jafnvel áratugir áður en skáldskapurinn nær að sigrast á sögunni , nær að sýna okkur nýjan sannleik , að menn skreiðast upp úr skotgröfunum og fara að skrifa af viti .
Ég þekki gagnmerka bókakonu sem krossar sig og sveiar þegar hrunbækur ber á góma , segist vera komin með óþol af fórnarlambabókum og viðlíka kjánagangi og ekki annað hægt en taka undir það .
