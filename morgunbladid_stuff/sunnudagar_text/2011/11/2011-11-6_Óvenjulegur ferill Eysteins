Austurlandskjördæmi var lengi elsta bólvirki Framsóknarflokksins og óvíða var fylgi flokksins meira en einmitt þar .
Gjarnan greiddu 40 til 50% Austlendinga flokknum atkvæði sitt og sumsstaðar í fjórðungnum voru framsóknarmenn á nánast hverjum bæ t.d. á Héraði og Djúpavogi og nærliggjandi byggðum .
Í áratugi var Eysteinn Jónsson leiðtogi Framsóknar á Austurlandi ; sat á þingi fyrir flokkinn í yfir fjörutíu ár , var ráðherra í nítján ár og hafa fáir setið lengur .
Þá var hann formaður þingflokksins nær allan þingtíma sinn .
" Hann Eysteinn okkar , " sagði fólkið eystri og lýsir það orðfæri því hve fast fólk stóð að baki sínum manni .
Eysteinn Jónsson tók fyrst sæti á Alþingi árið 1933 .
Hafði 1931 verið fenginn til að flytja fjárlagaræðuna í nýstofnað Ríkisútvarp , þar sem fjármálaráðherra treysti sér ekki til þess .
Árið 1934 , þegar Framsóknarflokkur og Alþýðuflokkur , tóku saman höndum og mynduðu hina Stjórn hinna vinnandi stétta valdist Eysteinn í embætti fjármálaráðherra , 27 ára gamall , yngstur allra fyrr og síðar hér á landi til þess að gegna ráðherraembætti .
Markaði sú ríkisstjórn djúp spor ; þar voru t.d. lagðar línur að því gangverki almannatrygginga og velferðar sem fylgt er enn í dag .
Kom það heim og saman við sjónarmið Eysteins sem lagði áherslu á að Framsókn væri alhliða umbótaflokkur .
Framan af þeim langa stjórnmálaferli sem í hönd fór voru ríkisfjármál og viðskipti helstu viðfangsefni Eysteins í stjórnmálunum .
Hann var menntamálaráðherra á eftirstríðsárunum og fór þá að beita sér í náttúrverndarmálum .
Um 1970 fór hann svo aftur að láta til sín taka á þeim vettvangi , meðal annars sem formaður Náttúruverndarráðs , en margir hafa litið svo á frumkvæði Eysteins hafi gert umhverfismál að raunverulegri stærð í íslenski pólitík .
– Eysteinn var almennt talin á vinstri " kantinum " í Framsóknarflokknum ; fulltrúi félagslegra gilda og samvinnumála .
Hann var formaður flokksins frá 1962 og einsetti sér í kosningum árið 1967 að Framsókn felldi Viðreisnarstjórnina sem þá var við völd .
Náði því ekki og kaus þá að víkja úr forystunni .
Átti þó eftir að sitja á alþingi allt til ársins 1974 – síðustu árin sem forseti Sameinaðs Alþingis .
Þá var Eysteinn formaður SÍS eftir að þingmennsku lauk auk þess að láta víðar til sín taka á félagslegum vettvangi .
" Andstæðingar hans í stjórnmálum virtu hann mikils og hans er nú minnst sem eins af merkustu stjórnmálamönnum sem Ísland hefur átt .
Ferill Eysteins Jónssonar í stjórnmálum er óvenjulegur og glæsilegur en það kom ekki af sjálfu sér .
Kornungur naut hann mikils trúnaðar vegna skarprar greindar , dugnaðar og fórnfýsi .
Hæfileikar hans nutu sín vel í stjórnmálum .
Hann hafði óþrjótandi starfsþrek og hlífði sér hvergi , " sagði Halldór Ásgrímsson ráðherra í minningagrein að Eysteini látnum 1993 .
Sigurður Bogi Sævarsson sbs@mbl.is 