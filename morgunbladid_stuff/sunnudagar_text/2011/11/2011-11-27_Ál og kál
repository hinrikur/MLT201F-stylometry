Undanfarna áratugi höfum við félagar haldið til gæsaveiða seinnihluta sumars og fram á haustið .
Eðli gæsaveiðanna hefur breyst talsvert á þessum tíma , gæsum hefur fjölgað og þær dveljast mun lengur hér á landi , en til dæmis fyrir 10 árum .
Veðurfar er hér talsvert betra en áður og þá hefur kornrækt aukist verulega og raunar ýmis önnur ræktun .
Fleiri veiðimenn veiða nú yfir kornökrum en túnum .
Gæsin sækir minna í tún en áður var , hún hefur nóg að bíta og brenna í úthaganum og svo sækir hún stíft í kornakrana .
Það er hinsvegar dapurleg staðreynd að stöðugt fara fleiri tún í órækt hér á landi .
Þegar ekið er um sveitir landsins blasa við bændabýli sem hafa verið yfirgefin og búskap verið hætt á .
Margar þessar jarðir eru nú í eigu þéttbýlisbúa og eru húsin notuð sem frístundabústaðir .
Landbúnaður hér á landi á í vök að verjast og enn er fólk að flytja úr sveitum landsins í þéttbýlið .
Nú er svo komið að 64% landsmanna búa hér á höfuðborgarsvæðinu og yfir 75% á suðvesturhorninu .
Vert er að hafa þessa búferlaflutninga í huga , þegar ekkert lát virðist vera á flutningum fólks frá landinu og þá aðallega til Noregs .
Á hverjum degi flytja fimm manns úr landi .
Það sem af er þessu ári hafa 1.300 fleiri flutt frá landinu en til þess .
Mest er þetta ungt fólk með börn .
Yfir 600 börn og unglingar fluttu af landi brott árið 2009 .
Margir þeir sem flytja af landi brott eru iðnaðarmenn , sérfræðingar af ýmsum toga , læknar , hjúkrunarfræðingar , arkitektar og verkfræðingar .
Það er mikil blóðtaka fyrir þjóðarbúið að missa þetta fólk úr landi , reynslan sýnir okkur að um 30% þeirra er flytja úr landi koma ekki heim aftur .
Ekki verður annað séð en að kreppan hér á landi , eins og annars staðar í Evrópu , ætli að dragast á langinn .
Ekkert lát virðist því vera á fólksflutningum frá landinu og eftir því sem kreppan dregst á langinn aukast líkurnar á því að æ fleiri Íslendingar sem flytjast úr landi , flyti ekki heim aftur .
Atvinnuleysi og fólksflótti er alltaf og alls staðar mikið böl .
Þetta er þó miklu alvarlegra vandamál hér á landi en annars staðar á Vesturlöndum vegna fámennis þjóðarinnar .
Við megum hreinlega ekki við því að ein fjölskylda , eða fimm manns , flytji af landi brott á hverjum degi .
Ef fer sem horfir gæti þessi flótti fólks frá landinu haft það í för með sér að við náum okkur mun seinna upp úr kreppunni en ella og að erfitt verði að haldi uppi mannsæmandi lífskjörum hér á landi á næstu 10 árum .
Þetta eru sorglegar staðreyndir , einkum ef það er haft í huga að hér á Íslandi eru ótal tækifæri , fleiri tækifæri en víðast hvar annars staðar í Evrópu .
Eins og áður hefur verið bent á í þessum pistlum mun hlýnun jarðar skapa Íslendingum fjölmörg tækifæri , eins fjarstæðukennt og það er nú .
Í alda raðir var helsta " stóriðja " Íslendinga landbúnaður .
Ekki er ólíklegt að innan nokkurra ára verði íslenskar landbúnaðarvörur þýðingarmiklar útflutningsafurðir og margir landsmenn starfi í landbúnaði .
Hlýnandi veðurfar hefur skapað fjölmörg vandamál við framleiðslu landbúnaðarvara .
Við hækkandi hitastig sjávar hafa sjúkdómar orið alvarlegt vandamál í fiskeldi víða um heim , til dæmis í Mið- og Suður-Evrópu .
Verð á eldisfiski mun því hækka á komandi árum og þörfin fyrir eldisfisk aukast samfara stöðugt minnkandi sjávarafla .
Skilyrði til fiskeldis eru afar góð hér á landi , hreinn sjór , jarðhiti og mikið magn af ferskvatni .
Útflutningur á vatni virðist stöðugt aukast , deilt hefur verið um arðsemi þessa útflutnings .
Hvað sem því líður eykst vatnsþörf jarðarbúa stöðugt og verð á drykkjarvatni mun hækka á komandi árum .
Innan tíðar mun kalda vatnið ekki verða verðminni auðlind en jarðhitavatnið .
Nautakjöt er í hávegum haft í hinum vestræna heimi .
Mikið magn af nautakjöti er flutt til Evrópu frá Argentínu og öðrum löndum Ameríku .
Nautakjöt er dýrara en annað kjöt og á næstu árum mun verð á þessari munaðarvöru hækka .
Mikil þróun hefur orðið í framleiðslu nautakjöts hér á landi og er íslenska nautakjötið úrvalsvara .
Í dag er ekki grundvöllur fyrir útlutningi nautakjöts frá Íslandi en svo gæti orðið innan tíðar .
Ef hægt er að rækta nægjanlegt magn af korni hér á landi , sem mætti nota í fóður , gæti útflutningur á úrvalsnautakjöti frá Íslandi orðið arðvænleg atvinnugrein .
Það er þó ekki fóðrið sem er aðalatriðið í þessu sambandi heldur vatnið .
Til þess að framleiða 1 kg af nautakjöti þarf nefnilega 15.000 lítra af vatni .
Það er hafið og vatnið , kalt og heitt , sem mun bjarga okkur úr klóm kreppunnar .
Í dag er raforka unnin úr fallvötnum landsins og notuð til bræðslu á áli .
Hvernig væri ástandið hér á landi í dag ef hér væri ekki öflugur áliðnaður ? 2.000 manns starfa í þessari atvinnugrein , óbein störf eru varla færri en 6.000 og við flytjum út ál fyrir 225 miljarða króna á ári .
Áliðnaðinn má en efla , brýnt er að stjórnvöld í samvinnu við álfyrirtækin sem hér eru , vinni að því að stofnuð verði hér fyrirtæki sem fullvinna eða vinna frekar vörur úr áli .
Fiskeldi , fullvinnsla áls og framleiðsla úrvalsmatvæla er málið .
