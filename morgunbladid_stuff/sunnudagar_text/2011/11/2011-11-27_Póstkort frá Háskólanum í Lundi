Við búum í Lundi í Suður-Svíþjóð sem er ellefti stærsti bær landsins , með rúmlega 82 þúsund íbúa .
Þetta er gamall , sögufrægur staður sem talið er að hafi verið stofnaður í kringum 990 og ein elsta borg Svíþjóðar .
Snemma varð borgin miðstöð fyrir kristni á Norðurlöndum og byggðist borgin upp í kringum kirkjuna , árið 1103 varð staðurinn gerður að sæti erkibiskupsins yfir Norðurlöndunum .
Á sama tíma hófst bygging dómkirkjunnar í Lundi og er hún í dag eitt helsta auðkenni staðarins .
Menntun hefur sterkar rætur í Lundi og er þar að finna Katedralskolan sem stofnaður var 1085 og er elsti skóli Norðurlanda .
Flestir þekkja einnig til Háskólans í Lundi sem er einn af stærstu háskólum Norðurlanda með yfir 30 þúsund nemendur .
Margir Íslendingar hafa lært við skólann og ekki er óalgengt að rekast á landa sína sem eru fluttir til Lundar í annað sinn , eftir að hafa búið hér þegar foreldrarnir lögðu stund á nám við háskólann á árum áður .
Í Lundi hefur byggst upp mikið þekkingarsamfélag og eru sterk tengsl á milli háskólanna og fyrirtækja á svæðinu á borð við Sony Ericson , Alfa Laval og Tetra Pak .
Hérna er einnig að finna elsta viðskipta- og nýsköpunarsetur Svíþjóðar og eru þar um 260 fyrirtæki .
Það er gaman að segja frá því að mottó Lundar er einmitt " borg hugmyndanna " eða " Idéernas stad " .
Eitt af því fyrsta sem Íslendingar taka eftir við komuna er að gamla góða reiðhjólið er langalgengasti ferðamátinn í borginni .
Borgarskipulagið er nokkuð þétt og mikið af hjólastígum svo auðvelt er að komast leiðar sinnar á reiðhjóli .
Lundur er ennfremur gróðursæll staður , með trjám og gróðri meðfram götum og stígum og einnig er þar að finna marga fallega garða þar sem tilvalið er að setjast niður og fá sér ís á sólríkum sumardegi .
Í Lundi er fjölmennt samfélag Íslendinga , fyrst og fremst námsmenn við háskólann og læknar sem starfa við Háskólasjúkrahúsið .
Á stúdentagörðunum sem við fjölskyldan búum á eru um 30 aðrar íslenskar fjölskyldur .
Þar sem flestallir eru í sömu aðstöðu með enga ættingja á staðnum erum við dugleg að hjálpast að og einnig er hér nokkuð öflugt félagslíf , haldin eru námskeið og meðal annars starfræktur íslenskur íþróttaskóli og kirkjuskóli .
Hér er líka meiri tími fyrir vinina þar sem stórfjölskyldan er ekki til staðar .
Ef lífið í Lundi verður of rólegt er auðvelt að hoppa upp í lest og skella sér til Kaupmannahafnar .
Lestarferðin tekur eingöngu um 30 mínútur og er því tilvalið fyrir íslenska ferðamenn í Kaupmannahöfn að skella sér í dagsferð til Lundar og skoða það sem bærinn hefur upp á að bjóða .
Heiðrún Þórsteinsdóttir 