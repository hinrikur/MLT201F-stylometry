Sagan segir að stofnun í Kanada sem kannaði þjóðarhag og viðhorf hefði viljað sjá hvaða áhrif hinir löngu grimmu vetur hefðu á fólk í því landi .
Þegar niðurstaðan var skoðuð kom fram að því er virtist alvarleg svæðisbundin " skekkja " sem varð til þess að sérfræðingarnir töldu könnunina ekki marktæka og ákváðu að gera aðra .
Sama " skekkjan " kom einnig fram í þeirri könnun og á sama stað .
Það var í Manitoba .
Þar tóku menn skammdeginu mun betur en annars staðar í Kanada .
Þangað höfðu fjölmargir Íslendingar flutt á síðasta aldarfjórðungi 19. aldar .
Og afkomendur íslensku landnemanna virtust þola skammdegið og fylgjur þess betur en annað fólk í Kanada .
Lýtur sínum lögmálum Skammdegið virðist enn lúta sérstökum lögmálum á Íslandi , og er þá verið að ræða um áliðinn nóvember eitthvað fram eftir árinu sem í hönd fer .
Þrátt fyrir dæmið fræga frá Manitoba eru eyjarskeggjar sjálfsagt ekki alveg ónæmir fyrir þyngslum skammdegisins í sálinni , þótt árhundraða skammdegissigg hjálpi þeim vitanlega .
Annað einkenni skammdegisins , og að nokkru afleiðing þess sem fyrr var nefnt , er að umræðutaktar í þjóðfélaginu umbreytast í skammdeginu .
Þau mál sem þá ber hæst , einkum ef lítið er um að vera , eru blásin upp í hæstu hæðir , og jafnvel gætnustu menn fá þá naumast hamið sig svo auðvelt er að ímynda sér hvernig hinir láta .
Svo þegar sól fer að glenna sig og gleðja sinnið á ný vill helst ekki nokkur maður hafa neitt með hina háværu umræðu að gera lengur .
Skammdegismálin hjálpa okkur eins og blessað rafmagnið , jólastússið , þorrablótin , árshátíðirnar og allir skemmtikraftarnir , sem þeim fylgja , til að þrauka hina eilífu vetrarnótt .
Nú eru menn að ræða Þorláksbúð , sem svo mun kölluð , þar sem lágreistri fornlegri byggingu er tyllt á kunnar tóftir og heita í höfuðið á Þorláki helga , þótt hann muni ekki hafa komið þar við sögu , rétt eins og síðasti dagur fyrir aðfangadag , Þorláksmessa , sem iðulega er hinn raunverulegi aðfangadagur Íslendinga og sá dagur ársins þegar kreditkortin fá einkum að njóta sín .
Timburmennina tökum við svo út í febrúar .
Þorláksmessan hefur breyst án þess að nokkur hafi tekið um það ákvörðun í sama fyrirbæri og bókamessur eru , sem ekki fjalla um heilagt krot frekar en sölumönnum þar sýnist .
En nú er töluverður hópur manna orðinn töluvert reiður yfir framkvæmdum í Skálholti , sem peningalega ná ekki máli , en eru taldar varasamar af öðrum ástæðum .
Og rétt þegar umræðan um nýja Þorláksbúð ( sem fleiri en skólabörn munu telja rétt að verði opin til klukkan 11 á Þorláksmessu ) er aðeins að róast , þá var orðuð hugmynd eða vakinn upp draugur um viðarkirkju ógurlega , sem myndi jafnvel skemma Skálholtsstað enn þá meir en litla snittið á tóftunum .
Nú síðast skrifar merkur fræðimaður og Árnasafnsmaður og segir bygginguna bæði ógnarstóra og smekklausa .
Stærðina má mæla en smekkurinn er ekki eins vís eins og kunnugt er .
En fræðimanninum úr Árnasafni er sérlega uppsigað við " eftirlíkingar " .
Þetta er svolítið vandamál fyrir bréfritara , og kannski fleiri , sem hefur fengið myndarleg ljósrit af síðum úr skinnhandritum þegar hann hefur átt stærri afmæli en vanalega .
Það er auðvitað ekki gaman fyrir hann eða aðra að hafa slíkar eftirlíkingar uppi við fyrir það eitt að hafa átt afmæli og verið skenkt eftirlíkingin af góðum hug .
Og það sem verst er að þessar eftirlíkingarbækur eru eins og viðarkirkjan miklu stærri en aðrar bækur í skápunum og því vísast bæði " smekklausar og rugl " .
Bréfritari hefur fullan skilning á því , að hann getur ekki skipt þessum eftirlíkingum út fyrir frumrit Skarðsbókar eða Flateyjarbókar og jafnvel ekki önnur handrit sem nú eru höfð óvöktuð í plastkössum í Frankfurt í tilefni af " messunni " sem þar var .
Enn meiri eftirlíkingar Og nýlega er búið að verja ótrúlegum fjárhæðum úr fjárvana borgarsjóði til að byggja eftirlíkingar af brunnum húsum til að " kallast á , " eins og bókmenntafólkið segir , við eftirlíkingar af hálfbrunnum húsum hinum megin við götuna .
Þessar eftirlíkingar virtust mælast mjög vel fyrir hjá stjórnmálamönnum allra flokka , svo augljóst er að það er ekki sama hver eftirlíkingin er .
Þegar merkilegur framtaksmaður lét í minningarskyni gera eftirlíkingar af íslenskum stjórnmálamönnum , Hitler heitnum og Stalín og einhverjum fleirum þótti fulltrúum almenns smekks það alls ekki góðar eftirlíkingar .
Var árum saman ekki nokkur leið til að fá að sjá þessar eftirlíkingar í Þjóðminjasafninu því fyrir tíma endalausra áfallahjálpa var ekki óhætt að láta almenning sjá þessar eftirlíkingar .
Þannig að vandinn er ærinn .
Þegar horft er á útsendingar frá Alþingi er áhorfandinn nú í hreinum vandræðum með að sjá hvort sá sem er í pontunni það og það sinnið er frummynd eða eftirlíking .
Eftirlíkingarnar virðast raunar mun fleiri en frummyndirnar , enda mun ódýrari .
Skálholtseftirlíkingarnar eru prýðilegt skammdegismál og eiga þeir sem hafa haldið þeim úti þakkir inni hjá öllum hinum .
Jón í Skífunni fékk stjórnarmyndunarumboð Og svo var Fréttatíminn svo elskulegur að koma með alveg upplagt skammdegismál í gær .
Þar er vitnað í nýja ævisögu Jakobs F. Magnússonar , sem svo skemmtilega vill til að er eins konar aukaborgarstjóri yfir eftirlíkingunum við Lækjartorg og næsta nágrenni .
Jakob segir þau stórtíðindi að Jón Ólafsson athafnamaður , kenndur við Skífuna og eitthvert " bæjó " , hafi ákveðið eftir alþingiskosningar 1999 að skipta um ríkisstjórn í landinu .
Og þegar annar eins maður og Jón bæjó í Skífunni ákveður að skipta um ríkisstjórn þá er auðvitað rétt að fara í það svona eins og þegar menn veltu við plötu á fóni í Skífunni .
Jakob segir : " Hann ( Jón ) vildi koma Samfylkingunni að og var búinn að eiga orðastað við Halldór ( Ásgrímsson ) um það .
" Jakob segir að Halldór hafi sett eitt skilyrði fyrir því að Framsókn yrði við kröfum Jóns bæjó og færi í stjórn með Samfylkingunni : " Í ( ráðherra ) hópinn þurfti tvo þungavigtarmenn , svo mynda mætti trausta ríkisstjórn .
Framsókn vildi fá inn tvo tiltölulega nýskipaða sendiherra vestan hafs og austan , Svavar Gestsson og Jón Baldvin Hannibalsson .
" Jakob , sem bréfritari vissi ekki fyrr en núna að hefði haft stjórnarmyndunarumboð frá öðrum en Jóni í Skífunni , hófst þegar handa og ræddi við hina og þessa .
Þungavigtarmennirnir tóku þessu vel og fagnandi að sögn Jakobs .
Jakob hafði reyndar haft það fyrir venju og hafði lengi eftir þetta , þegar Jón Baldvin kom heim í frí hvert sumar og hvern vetur , að setja í gang fjölmiðlasveiflu um að allt léki nú á reiðiskjálfi vegna þess að JBH væri sennilega á leið inn í pólitíkina aftur .
Sat Jón Baldvin endalaust fyrir svörum um þessi tíðindi , svo sem vonlegt var , og sló öll þessi mörgu ár véfréttina í Delfí jafnan út .
Og alltaf létu fréttamennirnir , svo sem einnig er eðlilegt , Jakob Frímann teyma sig til að fjalla um hin miklu tíðindi og allt það sem gæti dunið yfir í framhaldinu .
Þessar reglubundnu seríur gerðu sig illa í sumarfríum sendiherrans , en voru ágætar í jólafríunum , vegna þess að þá hjálpaði skammdegisþátturinn til eins og í tilviki allra hinum skrítnu málanna .
En , sem sagt , þrátt fyrir ótvíræðan vilja Jóns í Skífunni um að fá Samfylkinguna inn í ríkisstjórn , og þótt hann væri meira að segja ekki eini Jóninn um að vilja það og er þá sendiherrann ekki einn meðtalinn , gekk þetta upplagða dæmi samt ekki upp .
Allt var það Margréti Frímannsdóttur , formanni Samfylkingar , að kenna , segir Jakob .
Margrét hefði ekki alveg skilið hvers vegna Halldór Ásgrímsson hefði aldrei svo mikið sem orðað samstarf við sig , formann Samfylkingarinnar , en verið á fleygiferð í stjórnarmyndunarviðræðum við þungavigtarmennina Jón bæjó í Skífunni og Jakob Stuðmann .
Það var gott hjá Jakobi að láta bókina sína heita : Með SUMT á hreinu .
