Ég fór að sjá sýninguna Casper og Frank – Nu som mennesker í Kaupmannahöfn um síðustu helgi .
Um er að ræða nýja uppistandssýningu grínistanna Caspers Christensen og Franks Hvam en þetta er í fyrsta skipti sem þeir koma fram saman í uppistandi , þrátt fyrir að vera þekktir sem tvíeyki .
Þessa menn þarf vart að kynna fyrir Íslendingum en þeir eru frægir fyrir hlutverk sín í Klovn , dönskum sjónvarpsþáttum og nú síðast kvikmynd .
Þættirnir eru stórkostlegt grín þar sem ýmsir þættir mannlegrar hegðunar eru til skoðunar auk auðvitað sífellds vandræðagangs og seinheppni Franks .
Þeir koma fram undir eigin nöfnum í þessum þáttum , sem eru gerðir til að líta út eins og verið sé að fylgjast með þeirra eigin lífi en fylgja engu að síður handriti .
Í þessari sýningu koma þeir hins vegar til dyranna eins og þeir eru klæddir , hér er ekkert hlutverk í gangi nema hlutverk uppistandarans .
Bestu uppistandararnir tengja uppistandið við sitt eigið líf og reynslu .
Þeir dansa , syngja og spila Sýningin er í leikhúsinu Bremen og tekur um 650 manns í sæti .
Setið er þétt og stemningin náin , að minnsta kosti er upplifunin þannig af áttunda bekk .
Grínbræðurnir sögðu við upphaf sýningarinnar að uppáhaldskvöldið þeirra til að koma fram væri laugardagskvöld en stemningin í leikhúsinu er afslöppuð og leyfilegt að taka bjór með inn í salinn .
Þeir tóku meira að segja nokkur dansspor í upphafi , sem slógu í gegn .
Sýningin var virkilega vel útfærð .
Sviðsmyndin var skemmtileg og síbreytileg eftir ljósunum en að sumu leyti minnti hún á að þeir væru að stökkva út úr sjónvarpinu og koma fram í eigin persónu .
Félagarnir komu fram saman en líka hvor í sínu lagi .
Sýningin gengur annars vegar út á hvað sé að gerast í lífi þeirra sjálfra og hins vegar snýst hún um samband þeirra tveggja og hvernig vinskapur þeirra hefur þróast .
Casper hefur náð sér í nýja kærustu , aðstoðarkonu sína sem er aðeins 25 ára , 18 árum yngri en hann sjálfur og þar að auki dóttir vinar hans , leikarans Jarls Friis-Mikkelsen .
Frank er hins vegar nýbakaður faðir og er meðal annars ógleymanlegt hvernig hann lýsir því að það sé ekki hægt að vera aggressífur með barnavagn .
Eftir hlé er sýningin brotin upp með því að þeir koma fram með hljóðfæri í hendi og taka lagið .
Þeir lesa líka brot úr dagbókum sínum , sem er skemmtilegt uppbrot á sýningunni en hún er í alla staði vel útfærð og mun meira í henni en bara uppistand tveggja manna með hljóðnema í hendi .
Sýningar verða út desember í Kaupmannahöfn og eftir jól taka félagarnir til við að ferðast um heimalandið fram í apríl en sýningin hefur algjörlega slegið í gegn .
Inga Rún Sigurðardóttir ingarun@mbl.is 