Bræðurnir Rudy og Tom Jordache eru eins og svart og hvítt .
Annar námfús og prúður , hinn metnaðarlaus og ódæll .
Fyrir þeim liggur því að halda hvor í sína áttina í lífinu .
Rudy gengur menntaveginn og verður farsæll kaupsýslumaður en Tom kemst á glapstigu með skelfilegum afleiðingum .
Þrátt fyrir ólíkt upplag og ýmsa árekstra er alltaf sterkur þráður milli bræðranna .
Af bræðrum þessum var hermt í einhverri frægustu smáseríu allra tíma í sjónvarpi , Gæfu eða gjörvileika ( e. Rich Man , Poor Man ) , sem sýnd var í Bandaríkjunum árið 1976 .
Hálfu öðru ári síðar rataði serían í svart / hvít viðtæki okkar Íslendinga en sjaldgæft var að sjónvarpsefni kæmi hingað beint af kúnni á þeim tíma .
Gæfa eða gjörvileiki sló öll áhorfsmet í Bandaríkjunum , þjóðin sat límd við skjáinn , og gagnrýnendur héldu vart vatni .
Þá var serían tilnefnd til hvorki fleiri né færri en 20 Emmy-verðlauna um vorið .
Aðalleikararnir Peter Strauss , sem fór með hlutverk Rudys , og Nick Nolte , sem lék Tom , urðu stjörnur á augabragði og hafa báðir átt farsælan feril í sjónvarpi og kvikmyndum síðan , einkum Nolte .
Hinn skapbráði og hverflyndi Tom Jordache lék í höndunum á honum og hefur Nolte leikið ófáar slíkar týpurnar síðan .
Á sama hátt náði Strauss frábærum tökum á hinum milda en staðfasta Rudy , draumi allra tengdamæðra .
Gæfa eða gjörvileiki byggðist á samnefndri metsölubók eftir Irwin Shaw og voru þættirnir níu talsins , tólf klukkustundir í það heila .
Lenti í klóm Falconettis Jordache-fjölskyldan er þýskir innflytjendur og þegar sagan hefst við lok seinna stríðs býr hún við kröpp kjör í smábænum Port Phillip , New York .
Rudy er staðráðinn í að láta drauma sína rætast og brennandi metnaðurinn rekur á endanum fleyg í samband hans við æskuástina , Julie , sem Susan Blakely lék af leiftrandi sannfæringu .
Hennar bíða grimm örlög á botni brennivínsflöskunnar .
Ekki voru örlög hins bróðurins , Toms , skemmtilegri .
Hann flosnar upp frá námi og vinnur um tíma fyrir sér sem hnefaleikari .
Snemma fer hann að leggja lag sitt við vafasama menn í undirheimunum , þeirra á meðal Arthur nokkurn Falconetti , eitt eftirminnilegasta illmenni sjónvarpssögunnar .
Falconetti var leikinn af mikilli festu af William Smith .
Lýkur samskiptum þeirra með þeim ósköpum að Falconetti ræður Tom bana .
Foreldrar bræðranna , Axel og Mary Jordache , koma einnig töluvert við sögu , einkum í upphafi .
Axel , sem starfar sem bakari , er faðir af gamla skólanum , gerir engan greinarmun á vodka og vatni og tekur syni sína engum vettlingatökum .
Móðirin er undir járnhæl hans .
Axel flúði frá Þýskalandi eftir fyrra stríð og hefur aldrei fest rætur í Bandaríkjunum .
Hatar landið í raun .
Þær tilfinningar lita líf fjölskyldunnar alla tíð .
Skapgerðarleikarinn Ed Asner leikur Axel af viðurstyggilegri snilld .
Dorothy McGuire er Mary .
Sett í vítt samhengi Sagan spannar tvo áratugi , lýkur ekki fyrr en 1965 , og í bakgrunni eru ýmis hitamál í bandarísku samfélagi , svo sem McCarthyisminn , Kóreustríðið , stúdentaóeirðirnar og svarta byltingin .
Sætti það tíðindum enda óalgengt að " sápuóperur " væru settar í svo vítt samhengi á þessum tíma .
Þá var sjónum einnig beint að melódrama á borð við hórdóm , valdabaráttu og áfengissýki .
Það var fátítt .
Smáseríur voru svo að segja óþekkt form í sjónvarpi árið 1976 en nutu gríðarlegra vinsælda í kjölfar Gæfu eða gjörvileika .
Nægir þar að nefna Rætur , Centennial , North and South , Shogun og Lonesome Dove .
Nú hefur smáseríuforminu verið sópað undir teppið , framleiðendur sjónvarpsefnis fara ekki af stað með þætti nema þeir telji að þeir geti ríghaldið áhorfendum árum saman .
Höfundar Gæfu eða gjörvileika brugðust við vinsældunum með því að gera framhaldsþætti sem frumsýndir voru vestra strax haustið 1976 .
Gengu þættirnir í einn vetur , við nokkuð minni lýðhylli , og urðu alls 21 talsins .
Í það skiptið voru Rudy og Wesley , sonur Toms heitins ( Gregg Henry ) , í forgrunni og fengu það erfiða hlutskipti að kljást við forynjuna Falconetti .
Í upphafi þáttanna var böndum komið á kauða en síðar sleppur hann úr fangelsi og hyggur á hefndir ...
