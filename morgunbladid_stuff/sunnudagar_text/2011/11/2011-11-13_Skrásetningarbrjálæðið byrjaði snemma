Bernskubók Sigurðar Pálssonar hefst á svipmynd af pilti sem ræðst í það verk í handavinnu að saga út Ísland úr krossviði .
Það tók hann veturinn að saga vestur fyrir land og dag var tekið að lengja þegar hann var kominn inn á Norðurland og hann braut ekki sagarblað fyrr en í Axarfirði , " fyrir algjöran klaufaskap þegar ég leit uppúr verkinu , horfði út um gluggann og hugsaði : ég er að saga hérna útifyrir og sveigði blaðið ógætilega um leið " .
Sigurður fæddist í Öxarfirði , eða Axarfirði eins og hann segir , á Skinnastað þar sem faðir hans var prestur .
Það var hitabylgja þennan júlídag , eins og lesendur fræðast um í frásögn þar sem fjallað er um bernskuna og uppgötvanir barnsins ; uppvöxtinn til fjórtán ára aldurs í tiltölulega afskektri sveit fyrir norðan .
Þá hélt Sigurður í skóla suður til Reykjavíkur og hvörf urðu í sögu hans .
" Þetta er vefnaður , " segir Sigurður þegar hann er spurður um efni Bernskubókar , en hann hlaut Íslensku bókmenntaverðlaunin 2007 fyrir Minnisbók sem fjallar um námsár hans í Frakklandi .
" Mér fannst merkilegt að átta mig á því að texti er af sömu rót og orðið textíll - textus á latínu .
Bókmenntatexti er vefnaður , þessi bók er vefnaður .
Eitt af einkennum bókarinnar eru tengsl og tengingar , ég reyni að tengja .
Tengja hið smáa einhverju stærra , jafnvel hinu allra stærsta , tengja eitt atvik alheiminum , og allt þar á milli .
Tenging er lykilorðið .
" Foreldrarnir magnaðar persónur Í bókinni bregður Sigurður upp myndum frá uppvexti sínum , með eldri systkinum og foreldrunum Páli Þorleifssyni og Guðrúnu Elísabetu Arnórsdóttur .
" Hvorugt foreldra minna var Þingeyingur og pabbi hafði aldrei komið í Þingeyjasýslur þegar hann kom í fyrsta skipti norður sem prestur , árið 1926 .
Þessi fjarlægð í tíma er svo furðuleg því pabbi var fimmtugur þegar ég fæddist og mamma 43 ára .
Hvaðan var hann að koma 1926 ? Jú , frá París ! Og þar áður var hann í framhaldsnámi í Þýskalandi .
Hann hafði sótt um Skinnastað af rælni , ætlaði að vera þar í tvö ár en var í fjörutíu .
Í föðurætt minni eru ekkert nema Skaftfellingar eins langt og rakið verður , og þar endum við í landnáminu á manni sem var Íri , frjáls maður , og hét Ketill fíflski .
Hann var kallaður það vegna þess að hann var kristinn , það fannst norrænu snillingunum frekar fíflalegt , " segir Sigurður og brosir .
" Mamma var hins vegar Borgfirðingur og ýmislegt fleira gott .
Þau giftu sig á Alþingishátíðinni 1930 , mamma flutti norður og þar var þeirra líf .
Foreldrar mínir voru bæði magnaðar persónur , passlega ólík og hentuðu vel hvort öðru .
Og ákaflega góðir kennarar bæði tvö , ekki bara pabbi en hann var annálaður kennari .
Þó svo að ég hafi ekki verið í skóla fyrr en ég kom í landspróf í Reykjavík 14 ára , þá fékk ég frábæra einkakennslu hjá þeim heima .
Þess utan var ég tvisvar hálfan vetur í skólanum í Lundi og þar voru líka afburða kennarar , Arnþrúður mágkona mín og Lína í Seli .
" Öll börn eru listamenn Það hefur aldrei verið á stefnuskrá Sigurðar Pálssonar að skrifa ævisögu .
Minnisbók er um minnið , segir hann , en hér tekst hann á við bernskuna .
" Það er skrítin reynsla að marinerast svona lengi í þessu viðfangsefni , " segir Sigurður hugsi .
" Ég er að reyna að finna sjónarhorn barnsins ; þegar ég fann það fóru hlutirnir að ganga upp .
Þá fór ég að endurlifa .
Skynjun barnsins er mikilvægur þáttur í verkinu , öll börn eru listamenn , þau hafa einhvers konar skáldlega skynjun .
Ég er mikið að fjalla um skynjunina og hvernig hún mótast .
Skynjun á ekki minni hlutum en höfuðskepnunum eins og þær birtast barninu og síðan tungumálinu .
Mig minnir það það hafi verið hið magnaða portúgalska skáld , Fernando Pessoa , sem sagði eitthvað á þessa leið : Í lífinu er skynjunin eini raunveruleikinn , í listum er vitund um skynjun eini raunveruleikinn .
Það er mikill munur á þessu .
Með þessu ferðalagi aftur í bernskuna má segja að höfundurinn sé að reyna að átta sig á þessari vitund um skynjun .
Fyrst fer barnið að nota skynfærin en síðan öðlast það vitund um skynjun .
Þá fyrst verður til einhver einstaklingsvitund .
Það er vitundin um náttúruna í sinni víðustu merkingu , um vatnið , eldinn , loftið , jörðina , og síðan tungumálið .
Ekki bara tungumálið heldur þann vefnað sem býr okkur til , allan texta veraldarinnar .
" Sigurður heldur áfram að ræða um veraldartextann og minnist á nálægð Biblíunnar en hún hafi augljóslega verið fyrirferðarmikil í uppvextinum þar eð faðir hans hafði atvinnu af því að koma textum hennar til skila .
" Í okkar menningarheimi er Biblían alls staðar , við vitum ekki alltaf af því .
Síðan eru fornbókmenntir okkar undirliggjandi í landslaginu , raunverulegu og huglægu .
Þessir textar og tilfinning fyrir tungumálinu eru afar mikilvæg í persónumótuninni .
" Svo fer hann að tala um " skrásetningarbrjálæðið " .
Í Bernskubók kemur fram að Sigurður var rétt farin að skrifa þegar hann var farinn að skrá niður allt mögulegt og ómögulegt í umhverfinu : veðurfar , nöfn á öllum kindum á Skinnastað , dagbækur og þeir Arnór Lárus , bróðir hans , skrifuðu greinargerðir um heila uppdiktaða sveit sem var álíka fjölmenn og Axarfjörður .
Sigurður fór meira að segja að skrifa líkræður um lifandi sveitunga , en eyddi þeim áður en nokkur komst að því .
" Já , þetta skrásetningarbrjálæði byrjaði snemma , " segir hann kíminn .
" Ég held það sé ekki bara skaftfellskt , samanber Þórbergur Þórðarson frændi minn , heldur séríslenskt .
Ég hef á tilfinningunni að hér á landi sé skrásetningarþrá almennari en annarsstaðar .
Enda hefur lestur verið meiri almenningseign lengur hér en í öðrum löndum .
Hér voru menn stautfærir og párandi einhverjar staðreyndir , skrásetningar á eigin lífi .
" Gullsmiður , listmálari , rithöfundur Sigurður fjallar um sjóndeildarhringinn eins og hann blasir við frá Skinnastað , " þennan sjóndeildarhring sem mótaði mig , þennan hring sem býr innra með mér til eilífðar , " sjóndeild innri augna sinna til æviloka .
" Það er langt síðan ég gerði mér grein fyrir því hvað þessi sjóndeildarhringur á Skinnastað hefur mótað mig rosalega sterkt .
Þarna eru miklar andstæður .
Annarsvegar bullandi gróðursæld , og paradísartenging , og síðan beinlínis vitnisburður um eyðingarafl Jökulsár á Fjöllum , sem eru Sandarnir .
Þessi díalektík hefur mótað mig .
Það er ekki bara að ég kunni þennan sjóndeildarhring utan að , heldur hefur hann skotið afar djúpum rótum í alla sjálfsverund mína .
" - Drengurinn var rétt kominn til vits þegar hann ákvað hvað hann vildi verða og það var alltaf þrennt : gullsmiður , listmálari og rithöfundur .
" Já , svo langt sem ég man var það ætlunarverkið .
Fimm ára man ég fyrst eftir þessu .
Hvernig það mótaðist er mér hulið .
Þetta þrennt varð mantra , byrjaði alltaf á gullsmið ! Þetta var alltaf svarið þegar ég var spurður hvað ég ætlaði að verða .
Það var ekki fyrr en séra Sigurbjörn Einarsson læddi nýrri spurningu inn , hvort ég ætlaði að verða prestur eins og pabbi , sem ég fór að efast .
Eða sá eftir því að hafa ekki gripið öngulinn sem hann rétti mér .
" Í fjölskyldu Sigurðar voru málarar nærtækar fyrirmyndir , en gullsmiður eða rithöfundur ? " Ef barn þarf að hafa einhverjar fyrirmyndir til að láta sér detta svona í hug , þá var listmálarinn tiltölulega augljós fyrirmynd .
Jón Þorleifsson bróðir pabba var listmálari og í móðurætt var Þórarinn B. Þorláksson bróðir afa .
Þar fyrir utan var Sveinn Þórarinsson úr næstu sveit og úr hinni sveitinni Kristján Friðriksson og málverk eftir báða voru heima .
Rithöfundur ? Ég vissi af Þórbergi frænda mínum , en ég vissi reyndar ekki af Helga Hálfdanarsyni í móðurætt , þó hann væri á Húsavík .
Það var ekki fyrr en hann stoppaði mig á götu og ávarpaði mig : Sæll frændi ! Ég er ekkert tiltakanlega vel að mér í ættfræði .
Gullsmiður ? Hef ekki hugmynd .
Kannski var það það vegna þess að ég heillaðist sem barn af víravirki , af gulli sem var búið að vinna svona rosalega eins og í skautbúningi mömmu .
Á táningsárunum reyndi að hugsa sem minnst um þetta .
Í menntaskóla byrjaði ég að yrkja ljóð en það hafði ég hafði aldrei gert áður , ég skrifaði aldrei ljóð í bersku minni .
Einungis prósa , heilu bálkana , og svolítið af leikritum .
Síðar var það meðvituð ákvörðun að læra leikhúsfræði því ég vildi skrifa fyrir leikhús .
Þá var þessi sirkus farinn af stað .
" Náttúran getur allt Bókinni lýkur þegar Sigurður heldur til Reykjavíkur og sest þar á skólabekk , 14 ára gamall .
Þar urðu afgerandi skil - hann steig inn í annan heim .
" Og mig langaði ekki aftur norður , " segir hann .
" Ég fór einn suður í Hagaskóla , bjó reyndar í sama húsi og bróðir minn og var með herbergi hjá tengdarforeldrum hans þannig að ég ver ekki aleinn í veröldinni , en foreldrar mínir voru ennþá fyrir norðan þar til ég var á síðasta ári í Menntaskólanum .
Þá strax og ég kom hingað til Reykjavíkur var ég í raun farinn þaðan , þó ég væri heima á sumrin .
Síðan hef ég aldrei búið í sveit .
" En sveitin er með honum .
" Nákvæmlega .
Mér nægir að labba út í garð í Hlíðunum til að tengja mig við náttúruna – einhvern veginn þekki ég hana svo vel , finn svo sterk hughrif , kannski bara frá einu tré , það getur nægt til þess að ég verði hrærður .
" Sigurður segir að sem skáld hafi náttúran sem hann kynntist sem barn fylgt honum , borgarskáldinu , " hún hverfur ekki , " segir hann .
" Þessi tengsl við náttúruna hafa alltaf verið til staðar , virðingin fyrir náttúrunni , enda veit ég hvað hún getur auðveldlega drepið mann .
" Þar vísar hann í frásögn af því þegar hann sem drengur var nánast orðinn úti .
" Það er mjög sterk skynjun að næstum verða úti í norðaustan báli , á ekkert óhóflega langri leið neðan úr fjárhúsum og heim .
Veðrið brestur á með ólýsanlegu afli , hótar að drepa þig .
Náttúran getur allt .
" 