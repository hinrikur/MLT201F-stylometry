Sölvi Blöndal leiddi hina farsælu sveit Quarashi árum saman en sagði skilið við tónlistina þegar sveitin hætti og settist á skólabekk .
Hann kvaddi kampavínið og poppstjörnupartíin fyrir kaffibolla og níðþungar námsbækur í Odda en hann fór í hagfræðinám við Háskóla Íslands .
Núna er hann búsettur í Stokkhólmi þar sem hann lauk meistaranámi í fræðunum og stundar núna rannsóknir á vegum Seðlabanka Svíþjóðar .
Hann er ekki mikið fyrir að líta til baka en gerir það núna og segir hvað drifið hefur á daga sína frá því að sveitin hætti störfum árið 2005 .
Hljómsveitin kom saman aftur síðasta sumar á Bestu útihátíðinni og á tvennum tónleikum á Nasa .
Þetta var þó ekki upphafið að nýju lífi sveitarinnar heldur var hún að kveðja gamla aðdáendur þó lögin lifi .
Veglegur safnpakki kominn út Veglegur safnpakki sem ber nafnið Anthology , með helstu smellum Quarashi , sjaldgæfu efni auk mynddisks , er nýkominn út .
" Hljómsveitin lognaðist útaf og það var gott fyrir mig persónulega þegar hún hætti .
Hún var búin að vera stór hluti af lífi mínu í níu ár og það tók mig fimm ár að finna mig sjálfan uppá nýtt .
Hljómsveitin var svo stór hluti af minni sjálfsmynd , " segir Sölvi sem fékk síðan símtal í febrúar um mögulega endurkomu sveitarinnar .
" Ég svaraði því ekki einu sinni , datt ekki í hug að pæla í þessu .
Þetta skip var farið , ég hlustaði aldrei á Quarashi og skoðaði aldrei vídeóin .
Quarashi var ekki á nokkurn hátt hluti af mínu lífi lengur .
Að opna fyrir það fannst mér eins og að opna fyrir eitthvert skrímsli , " segir hann en síðan gerðust nokkrir hlutir sem breyttu þessu viðhorfi .
" Ég talaði við fólk sem ég treysti og niðurstaðan varð þessi .
Sveitin átti fimmtán ára afmæli en það var ekki aðalástæðan .
Hún var sú að ég gat ekki lengur flúið frá þessu tímabili .
Mig langaði að horfast í augu við það , þykja vænt um það og kveðja það .
Ég gat ekki bara hlaupið burt og orðið einhver hagfræðingur og látið eins og þetta hefði aldrei gerst .
Ég er mjög stoltur af því sem við gerðum .
Þetta er mín músík , þessi hljómsveit var mitt hugarfóstur , " segir hann en í ljós kom að tímasetningin hentaði fleiri í sveitinni .
Stóð á tímamótum " Nokkrir í hljómsveitinni voru á tímamótum í sínu lífi .
Ekki síst ég .
Reyndar var það þannig að í vikunni eftir að við héldum tónleikana á Bestu útihátíðinni fékk ég að vita að ég ætti von á mínu fyrsta barni .
Þarna var ég að kveðja eitt tímabil og annað nýtt var að hefjast , " segir Sölvi , sem er að vonum glaður en sambýliskona hans heitir Sunna Diðriksdóttir og er von á barninu í mars 2012 .
" Þetta var ótrúlega skemmtileg endurkoma inná við í hljómsveitinni .
Það er skemmtilegt hvernig fyrri og seinni Quarashi rann saman í eina hljómsveit og var mjög græðandi fyrir okkur alla .
Þegar maður er búinn að vera í skotgröfunum með einhverjum lengi þá verða til einhver bönd , sem fara ekkert .
Það er líka gaman að sjá hvað tónlistin lifir , " segir hann en ný kynslóð er farin að hlusta á tónlist Quarashi .
" Quarashi lifnaði við á YouTube , á netinu , en ekki fyrir tilstilli okkar .
Það er hópur aðdáenda , þéttur kjarni , sem flestir hverjir eru útlenskir , sem hafa verið ódrepandi í að breiða út boðskapinn , " segir Sölvi sem er þakklátur fyrir þetta .
" Eins og hjá svo mörgum listamönnum hef ég alltaf verið þjakaður af sjálfsefa .
Þetta lifði þarna þó ég hefði algjörlega sleppt takinu .
Það fóru blóð , sviti og tár í þessar plötur á allan hátt .
List er ekki eitthvað sem ég skutla fram úr erminni .
Ég þarf að hafa virkilega fyrir þessu , " segir hann .
Vann í greiningardeild Kaupþings Sölvi spilaði á trommur í pönksveitum í nokkur ár áður en hann stofnaði Quarashi .
Það skýrir það ef til vill að sveitin var aldrei hreinræktuð hipp hopp-sveit .
Stafræna upptökutæknin var líka að byrja á þessum tíma og naut Sölvi sín við takkana .
Tónlist sveitarinnar var tilraunakennd og sveitin tók oftar en ekki áhættu , ekki síst í upphafi ferilsins með óhefðbundnum útsetningum .
" Þegar við vorum að gera þetta fannst okkur þetta hinsvegar afskaplega mikið popp ! " Síðan Quarashi leið undir lok hefur Sölvi aðeins haft tónlist sem áhugamál .
" Eftir að Quarashi hætti fór ég í hagfræði við Háskóla Íslands .
Seinasta árið mitt í hagfræðinni vann ég síðan í greiningardeild Kaupþings .
Ég fann mjög fljótlega að mig langaði að prófa eitthvað nýtt og halda áfram í námi þannig að ég hætti þar í ágúst 2008 , " segir Sölvi sem var fluttur til Svíþjóðar og byrjaður í meistaranámi í hagfræði þegar hrunið varð .
" Ég horfði síðan á Ísland hrynja á netinu .
Ég er ekki einn af þeim sem vissu að þetta myndi gerast .
Ef það var til klúbbur þeirra sem vissu hvað væri fyrir höndum þá var ég ekki í honum .
Ef maður vissi alltaf hvenær kreppur kæmu yrðu aldrei neinar kreppur ! " Í fótspor afa sinna Hann tók meistaragráðuna við Stokkhólmsháskóla .
" Ég fékk að heyra það eftir að ég var kominn út að ég væri að feta í fótspor beggja afa minna sem námu hagfræði við sama skóla , " segir hann .
Varstu alltaf góður í stærðfræði ? " Hefði ég ætlað að fara í eitthvert öruggt nám þá hefði ég farið í sagnfræði en ég varð að fá áskorun .
Ég les mikið af sagnfræðibókum því mér finnst það skemmtilegt .
Góð tónlist er oft góð stærðfræði .
Ég er ágætis stærðfræðingur en ég þurfti að hafa fyrir þessu .
" Sölvi segir að þegar hann fór í hagfræðina hafi hann lokað svolítið á sitt fyrra líf .
" Ég fór úr því að vera einhvers konar poppstjarna í að sitja í flíspeysu í tíma í Odda .
Þetta voru svolítið þung skref úr poppbransanum yfir í Háskóla Íslands , " segir Sölvi sem fór í námið af fullum þunga .
" Poppstjörnuheimurinn er þegar allt kemur til alls mjög upptekinn af sjálfum sér og snýst í kringum sjálfan sig .
Þannig langar mig ekki að lifa .
Góði hlutinn af listalífinu er að það er ótrúlega gaman að skapa .
" En eru hagfræðingar ekki nýju poppstjörnurnar ? Íslendingar eru allavega almennt farnir að þekkja nöfn margra hagfræðinga eftir hrun .
" Persónulega finnst mér hagfræðin mjög falleg fræðigrein .
Það höfðar til mín að það sé hægt með henni að hafa jákvæð áhrif á fólk , " segir hann og vísar til einnar af poppstjörnum hagfræðinnar , Jeffreys Sachs , sem meðal annars hefur fjallað um hvernig það geti haft jákvæð áhrif á hagvöxt og heiminn að fleiri hafi greiðan aðgang að vatni .
Hagfræði getur svo sannarlega verið hluti af því að koma fleirum upp fyrir fátækramörk , segir Sölvi , og hægt er að sýna fram á að ríkari hluti heimsins njóti góðs af því að fátækari hlutinn komist upp fyrir þessi mörk .
" Það finnst mér heillandi .
" Allir hafa skoðun á hagfræði Er hinn hlutlausi hagfræðingur til ? " Eftir því sem ég hef tekið þátt í fleiri rannsóknum þeim mun meira hef ég reynt að fjarlægja mínar pólitískar skoðanir .
Ég var einu sinni mikill vinstrimaður í hjarta en er kannski hægri krati í haus ! " Sölvi hefur fundið góða leið til að sameina hagfræði og áhugamálið sagnfræði .
" Ég les frekar mikið um hagsöguna .
Mér finnst það skemmtilegt en þetta er ótrúlega vanmetið fyrirbæri innan hagfræðinnar og er að alltaf verða stærra og stærra .
" Hann bendir á að núna virðist allir hafa skoðun á hagfræði .
" Hrunið hefur breytt miklu .
Það er svolítið sérstakt með hagfræðina .
Ég þekki marga eðlisfræðinga og þeir lenda ekki í því að fólk hafi almennt skoðun á eðlisfræði .
En það hafa allir skoðun á hagfræði .
Ég reyni að fela það í lengstu lög að ég sé hagfræðingur þegar ég mæti í partí ! " Hann segir að framhaldsnámið í Svíþjóð hafi gert honum mjög gott .
" Ég kynntist hagfræði algjörlega uppá nýtt þegar ég flutti til Svíþjóðar .
Ég var búinn að fá leiða hérna heima .
Það hefur líka verið mjög gaman að vinna með sænskum hagfræðingum , " segir Sölvi sem kann reglulega vel við sig í Svíþjóð .
" Það ef margt í fari þeirra sem hentar mér vel , reglusemi , formlegheit og fleira .
" Hann dvaldi þó í sumar á Íslandi .
" Ég skrifaði eina skýrslu í sumar með Ásgeiri Jónssyni fyrrverandi hagfræðingi hjá Kaupþingi um íbúðamarkaðinn á Íslandi þannig að ég hef ekkert sleppt hendinni alveg af landinu .
" Gott að þurfa ekki að keyra Honum finnst gott að búa í Stokkhólmi , sem er stærsta borgin á Norðurlöndunum , en á Stokkhólmssvæðinu búa rúmar tvær milljónir manna .
" Ég kann mjög vel við mig þarna .
Ég þarf til dæmis ekki að eiga bíl , það að keyra fyllir mig mjög neikvæðri spennu ! " Frumburðurinn mun því fæðast í borginni og hlakkar Sölvi mjög til .
Hann segist til að byrja með hafa hugsað eins og sumir : " Er lífinu núna lokið ? ! ? " og grínast með að það hafi hvarflað að honum hvort hann þyrfti að flytja í Garðabæinn , grilla pylsur og fá sér vinnu á Hagstofunni .
Hann hefur að undanförnu verið að vinna að stórri rannsókn fyrir Seðlabankann í Svíþjóð .
" Þetta er verkefni sem ég fékk beint eftir námið en einn af prófessorunum mínum bauð mér að vera með .
Maður situr í herbergi með mörgum öðrum og er að rýna í tölur .
Við vorum að búa til fasteignaindex sem nær aftur til ársins 1880 .
Það auðveldar Seðlabankanum að bera kennsl á fasteignabólur .
" Ekki nóg að græða pening Hann kann vel við að vinna í lausamennsku eins og við svona rannsóknir .
" Ég kann að meta frelsið sem því fylgir .
Ég hef ekki viljað binda mig , " segir hann en útilokar ekki að hann muni binda sig í fasta vinnu síðar .
" Tónlistin mun alltaf verða stór hluti af mínu lífi og ég ætla ekki lengur að neita því , " segir Sölvi , sem komst að þeirri niðurstöðu eftir sumarið .
" Einhvern tímann kem ég til með að sameina þetta tvennt en það er fínt að vera í rannsóknum .
" En hvað er næst í tónlistinni ? " Það þarf ekki einu sinni að vera að næsta verkefni verði tónlistarverkefni .
Ég hef gaman að því að vinna skapandi verkefni .
Það er ekki nóg fyrir mig bara að græða pening .
Það verður að vera eitthvað aðeins meira .
Mér finnst gaman að skilja eitthvað eftir mig , hvort sem það er geisladiskur eða skýrsla , " segir hann .
" Ég ætla ekki að vera of dramatískur en það eru mikil tímamót í mínu lífi um þessar mundir .
Ég er að kveðja margt gamalt .
Þó svo maður sé spenntur yfir þessu nýja , fylgja tregablandnar tilfinningar því að kveðja hið gamla , " segir hann en viðtalið fór fram þegar Sölvi var í stuttri heimsókn á Íslandi þann kosmíska dag 11.11 ' 11 , þegar öld vatnsberans og nýrra tækifæra og breytinga gekk endanlega í garð .
Kraftmikið en slítandi samfélag Hann segir Ísland " heillandi en á sama tíma á vissan hátt slítandi .
Þetta er ótrúlega kraftmikið samfélag hérna .
Maður nær að gera tuttugu hluti á Íslandi miðað við fimm hluti í Stokkhólmi á einum degi .
En það getur tekið toll af manni .
" Honum finnst umræðan á Íslandi orðin mjög hörð .
" Hún er hreinlega rætin .
Ef eitthvað þá hefur maður séð hvernig fylkingarnar hafa grafið sig lengra niður eftir hrunið , það á ekki að taka neina fanga .
" Hann horfir samt björtum augum til framtíðar með heimalandið í huga .
" Ísland hefur allt til alls í auðlindum og kunnáttu .
Svo framarlega sem stjórnmálamenn standa ekki í vegi fólks , " segir Sölvi , sem er andsnúinn " skattpíningu sem kemur í veg fyrir að einstaklingurinn geti orðið sinn eigin gæfu smiður .
" Hann segir smáfyrirtækin og kraftinn í fólkinu sjálfu koma landinu helst út úr kreppunni .
" Persónulega finnst mér mjög óhuggulegt þegar stjórnmálamenn eru farnir að tala um að þeir verði að skapa störf .
Þeir eiga ekki að skapa störfin heldur fólkið og fyrirtækin .
Hvort sem fólki líkar betur eða verr eru Íslendingar mikið einstaklingshyggjuþjóð , ég sé það vel eftir að hafa búið í Svíþjóð .
Hérna eru öll þökin mislit en þessu er vel lýst í Íslandsklukkunni : " Þesskonar fólk sem íslenskir kalla lærða menn og spekínga eru hér í Danmörk kallaðir landsbýsidjótar og bannað með lögum að þeir komi útfyrir sinn kaupstað .
" Það er svolítið til í þessu .
Þeir sem við hefjum upp hérna eru oft sérkennilegir kvistir .
Það er krúttlegt en það er ekki heimsborgaralegt .
" 