Skálmöld er allra .
Áttræðar konur og óharðnaðir unglingar dragast jafnt að þessu vaska víkingamálmbandi sem yrkir meðal annars sléttubönd .
Snæbjörn Ragnarsson , oddvita sveitarinnar , óraði samt ekki fyrir þessum viðtökum þegar hann bað nokkra félaga sína að gera með sér almennilega málmplötu .
Svo virðist sem ævintýrið sé rétt að byrja .
Texti : Orri Páll Ormarsson orri@mbl.is Myndir : Ómar Óskarsson omar@mbl.is Hann er auðþekkjanlegur á bringusíðu skegginu , þar sem hann situr úti í horni á Súfistanum í Hafnarfirði og hamrar á lyklaborð fartölvunnar – í þéttum takti .
Ég hef ekki hitt Snæbjörn Ragnarsson í annan tíma en samt finnst mér ég þekkja hann eftir að hafa skemmt mér konunglega yfir spriklandi kómísku bloggi hans úr tónleikaferð Skálmaldar um Evrópu í síðasta mánuði .
Þar var engu logið – og ekkert dregið undan .
Við heilsumst með virktum og Snæbjörn kveðst vera klár í slaginn enda þótt þetta sé alla jafna ekki hans tími – klukkan tíu að morgni .
Rokkarinn glottir .
24 tónleikar á jafnmörgum dögum .
Þeysireið Skálmaldar um Evrópu undir merkjum farandmálmhátíðarinnar Heidenfest var sannarlega ekki fyrir hjartveika .
" Þetta var rosaleg keyrsla , " upplýsir Snæbjörn en enginn þeirra Skálmeldinga hefur upplifað neitt þessu líkt áður .
" Til allrar hamingju var fyrirtækið sem skipulagði túrinn , Rock the Nation , ekki að gera þetta í fyrsta skipti og fyrir vikið gekk þetta eins og í sögu .
Álagið var aldrei meira en það þurfti að vera , eina sem við urðum í raun að gera var að skila okkur í rútuna á tilsettum tíma , Rock the Nation sá um rest .
Vel var við okkur gert í mat og drykk alla ferðina og við hefðum þess vegna getað farið út veskislausir .
" Fimm önnur málmbönd með þjóðlagaívafi ferðuðust með Skálmöld .
Finnsku tröllarokkararnir í Turisas og Finntroll , Trollfest frá Noregi , Arkona frá Rússlandi og skosku sjóræningjarnir í Alestorm .
Upp til hópa kynlegir kvistir en öðlingar inn við beinið .
Kostulegur hópur " Þetta var kostulegur hópur , " segir Snæbjörn .
" Manni skilst að oft séu eitt til tvö bönd með vesen og leiðindi á svona túrum en því var ekki fyrir að fara þarna .
Við vorum langminnsta bandið í hópnum en samt örlaði hvorki á hroka né leiðindum .
Allir umgengust okkur á jafningjagrundvelli .
" Ætli það helgist ekki að hluta til af því að bönd í þessum bransa eru knúin áfram af ástríðu – ekki fégræðgi .
" Það spilar enginn þungarokk til að verða ríkur , " segir Snæbjörn .
" Þetta er eitt allsherjar bræðralag .
" Táfýlan á köflum óbærileg Þrjár sveitir voru saman í rútu og þétt var legið í litlum kojunum á loftinu .
" Samkomulagið var með allra besta móti enda þótt táfýlan hafi á köflum verið óbærileg , " segir Snæbjörn með gríðarstórt glott á vör .
Stúkumennska er ekki almenn í málmheimum og ölið var að sönnu kneyfað í ferðinni , aldrei þó á kostnað fagmennskunnar .
Snæbjörn segir böndin öll hafa átt það sammerkt að slá hvergi af kröfum þegar farið var á svið .
Tónlistin hafi verið í öndvegi .
" Auðvitað gerðu menn sér glaðan dag en ætluðu sér yfirleitt ekki um of .
Það er ekkert kúl að vera gubbandi út um allt á tónleikaferðum .
" Skálmeldingar eru engir unglingar , allir komnir yfir þrítugt , nema Baldur bróðir Snæbjarnar .
Fjórir af sex bandingjum eru fjölskyldumenn með börn .
" Það var misjafnlega auðvelt fyrir okkur að fara í þennan túr .
Sjálfur hefði ég getað túrað í hálft ár um Evrópu – þess vegna sofið í stól – en fyrir flesta hina var þetta erfiðara , ekki síst Björgvin söngvara sem á tíu mánaða gamalt barn .
Við lá að barnið væri farið að segja " pabbi " þegar hann kom heim eftir þetta langa úthald .
Menn eru að færa alvöru fórnir .
" Urðu að gera málmplötu Þeir voru samt staðráðnir í að láta þetta ganga .
" Annað hvort sundra svona túrar böndum eða þétta þau .
Það síðara á við um okkur , " segir Snæbjörn en viðurkennir þó að menn hafi tekið sér nokkurra daga hvíld hver frá öðrum eftir heimkomuna .
Ævintýrið um Skálmöld hófst í höfðinu á Snæbirni fyrir rúmum tveimur árum .
Hann setti sig þá í samband við nokkra félaga sína og viðraði það sjónarmið að þeir gætu ekki orðið fertugir án þess að hafa sent frá sér almennilega málmplötu .
Undirtektir voru vonum framar .
Baldur bróðir hans var klár í slaginn , einnig æskuvinurinn Björgvin Sigurðsson .
Þá leitaði hann á náðir Þráins Árna Baldvinssonar og Jóns Geirs Jóhannssonar úr Klamedíu X. Gunnar Ben kom seinna inn í myndina .
" Þegar maður stofnar þungarokksband byrjar maður ekki á því að hringja í hljómborðsleikara , " segir Snæbjörn og brosir í kampinn .
Menn komu úr ýmsum áttum .
" Í upphafi var ég sá eini sem þekkti alla en á þessum tíma vorum við Baldur , Gunni og Jón Geir að vinna saman að tónlist fyrir Stundina okkar í Sjónvarpinu , " upplýsir Snæbjörn og viðurkennir að málmbönd hafi líklega sjaldan orðið til með óvenjulegri hætti .
Snæbjörn kom strax með konsept að borðinu – sögu í Íslendingasagnastíl um Baldur bónda Óðinsson sem strengir þess heit að hefna fjölskyldu sinnar .
" Mér fannst þetta ekkert óeðlilegt og sagan kom eiginlega af sjálfri sér .
Yfirlegan var alla vega ekki löng .
Það var ekki fyrr en síðar að menn fóru að sjá alla mögulega hluti út úr þessu , norræna goðafræði , Tolkien og fleira .
Ég hleypti bara brúnum .
" Upphaflega pælingin var að hafa þjóðlagaarfinn í forgrunni .
" Baldur bróðir kom með mandólín , flautur og sitthvað fleira en það dót fór fljótlega upp á hillu .
Við erum alltof miklir þungarokkarar til að þessi þjóðlagapæling gengi upp .
Þetta endaði því í þremur gíturum – og dugar varla til .
" Skálmöld byrjaði á því að taka upp tvö demó-lög og leist bara býsna vel á útkomuna .
Næsta skref var að taka lán og gera plötu .
" Við fórum alla leið með útgáfuna , bók fylgdi og allt .
Komum inn " guns blazing " .
Við erum ennþá að að borga þetta fyrsta upplag , " segir Snæbjörn brosandi en annað upplagið var íburðarminna .
Örfáar hræður í salnum Athygli vekur að Baldur kom út hjá færeyskri útgáfu , Tutl .
" Við leituðum að útgefanda hérna heima en enginn sýndi þessu áhuga .
Einhverjir voru tilbúnir að kíkja á þetta eftir áramót en við vildum ekki bíða .
Þess vegna snerum við okkur til Færeyja .
" Snæbjörn segir Skálmeldinga hafa fundið fljótt fyrir áhuga á plötunni .
" Fyrsta giggið okkar var á Sódómu fyrir vini og vandamenn og annað giggið á Eistnaflugi [ árlegri þungarokkshátíð í Neskaupstað ] fyrir einu og hálfu ári , áður en platan kom út .
Þar vissi enginn hverjir við vorum og örfáar hræður í salnum .
Eftir að platan kom út í desember fór hins vegar allt á mígandi siglingu .
" Fyrir nýja hljómsveit skiptir kynningin sköpum .
" Við Íslendingar eigum endalaust af góðum þungarokksböndum en fæst þeirra hafa fyrir því að kynna sig .
" Það vill enginn hlusta á okkar , " hugsa menn .
Það er ekki rétt .
Okkur var strax vel tekið , " segir Snæbjörn en það segir margt um sérstöðu Skálmaldar að efni af Baldri var fyrst spilað á Rás 1 – í Víðsjánni .
Tengdist sú spilun umfjöllun um bragarhætti en kveðskapurinn , sem er allur eftir Snæbjörn , er eftir kúnstarinnar reglum .
Sléttubönd og allt .
" Baldur var síðan plata vikunnar á Rás 2 en X-ið , sem gefur sig út fyrir að vera rokkútvarp , hefur sama og ekkert spilað okkur .
Hvernig sem á því stendur .
" Salan hefur líka farið langt fram úr væntingum .
" Mér skilst að við séum að detta í gull .
Baldur er líklega ein mest selda þungarokksplata frá upphafi á Íslandi , " segir Snæbjörn en platan fór síðan í alþjóðlega dreifingu í júlí á vegum austurrísku útgáfunnar Napalm .
Eitt aukalag er á þeirri útgáfu , að beiðni Napalm , sem heitir einfaldlega Baldur .
Íslenskum aðdáendum Skálmaldar er hér með bent á að það lag er einnig á vinyl-útgáfu plötunnar sem er á leið til landsins í 500 tölusettum eintökum .
Snæbjörn segir viðtökur almennt komnar langt út fyrir allt sem lagt var upp með .
" Þegar við spiluðum öðru sinni á Eistnaflugi síðasta sumar , ári eftir fyrsta giggið , komu um þúsund manns að sjá okkur .
Það er ævintýraleg breyting , " segir Snæbjörn en síðasta sumar var Skálmöld einnig boðið að leika á Wacken , einni stærstu þungarokkshátíð í heimi .
" Þetta er of öfgakennd saga til að setja í Disneymynd .
" Allar tegundir af fólki kunna að meta Skálmöld , allt frá börnum upp í gamalmenni , líkt og Snæbjörn kemst að orði .
" Fyrst missti ég þó andlitið um daginn þegar móðir mín kvaðst hafa rekist á áttræða konu sem hafði keyrt úr Bárðardal til Akureyrar til að sjá okkur spila í Hofi .
" Hanakambur og blómakjóll Kallast þetta ekki að brjóta upp normið ? Alltént hafa þungarokkarar löngum verið skilgreindir sem þröngur , jafnvel hættulegur hópur .
" Ég hef aldrei skilið það , " segir Snæbjörn hlæjandi .
" Hvað er svona voðalegt við þungarokkara ? Sumu fólki krossbregður þegar það kynnist okkur og áttar sig á því að við erum bara " venjulegir " menn .
Það ætti að koma á Eistnaflug , þar sem allir skemmta sér í bróðerni án minnstu árekstra .
Síðan kemur maður á Þjóðhátíð í Eyjum , þar sem menn ganga um útúrdópaðir , berjandi menn og nauðgandi konum .
" Hann áréttar að þungarokkarar séu alls ekki einsleitur hópur .
" Það skiptir engu máli hvort þú mætir á þungarokkstónleika með hanakamb og gaddabelti eða í blómakjólnum þínum .
" Nú roðnar blaðamaður lítið eitt , hvenær ætli Snæbjörn hafi gægst inn í fataskápinn hjá honum ? Eftir velgengni plötunnar þurftu sexmenningarnir að setjast niður og endurmeta stöðuna – enginn þeirra hafði gert ráð fyrir þessum ósköpum í sínum plönum .
" Upphaflega markmiðið var að gera plötu , lengra hugsuðum við í raun ekki , " segir Snæbjörn .
" Þegar þessi Evróputúr kom upp ákváðum við að kýla á hann enda höfum við allir óbilandi trú á þessu verkefni .
Túrinn gekk vel og þegar er búið að bóka okkur á eina hátíð erlendis næsta sumar , auk þess sem bæði Finntroll og Alestorm hafa lýst áhuga á að túra með okkur aftur .
" Önnur plata væntanleg Spurður um næstu skref upplýsir Snæbjörn að önnur plata sé í smíðum .
" Við erum byrjaðir að kasta á milli okkar hugmyndum .
Þetta verður sami hugarheimur og á Baldri án þess að sögurnar tengist endilega .
Næstu mánuðir fara í að semja og vonandi kemur platan út í vor .
" Útgefandi erlendis verður væntanlega Napalm .
" Þeir vilja semja við okkur um þrjár til fjórar plötur en okkur finnst ein nægja .
Líklega fallast þeir á það gegn því að eiga fyrsta rétt á næstu plötu þar á eftir – verði hún gerð .
" Snæbjörn vill ekki hugsa lengra fram í tímann enda ómögulegt að gera sér grein fyrir því í hvaða átt verkefnið komi til með að leiða þá .
Eitt er þó á hreinu .
" Við ætlum að spila með Sinfóníuhljómsveit Íslands áður en yfir lýkur ! " Þá mun Eldborgin fyrst loga .
Með tónlistina í blóðinu " Ég segist alltaf vera Húsvíkingur – en það er lygi , " segir Snæbjörn Ragnarsson og hlær .
Hann fæddist í Reykjavík árið 1978 en fluttist ársgamall að Laugum í Reykjadal , þar sem helstu leikfélagar hans voru bræðurnir Villi og Kári , kenndir við 200.000 Naglbíta .
Þegar Snæbjörn var tólf ára færði fjölskyldan sig um set til Húsavíkur , þar sem hann bjó í sex ár .
Frá átján ára aldri hefur hann verið á höfuðborgarsvæðinu , nú síðast í Hafnarfirði .
Faðir Snæbjarnar , Ragnar L. Þorgrímsson , sem nú er látinn , var tónlistarkennari og var tónlist alla tíð haldið að Snæbirni og systkinum hans tveimur , Baldri og Helgu .
" Það var enginn fasismi í því en við vorum hvött til að fást við tónlist á okkar eigin forsendum sem við höfum öll gert .
Baldur bróðir er mikið tónlistarséní , litla gerpið , jafnvígur á allskonar hljóðfæri og ég er steinhættur að stofna hljómsveitir án þess að hafa hann með .
Helga systir fór í aðra átt en við , menntaði sig í tónsmíðum , " segir Snæbjörn en móðir þeirra heitir Anna Snæbjörnsdóttir .
Þess má geta að Baldur , plata Skálmaldar , er tileinkuð minningu Ragnars .
Snæbjörn hefur víða komið við í tónlist , auk Skálmaldar er hann í pönkrokksveitinni Innvortis og gleðisveitinni Ljótu hálfvitunum .
Hann er líka liðtækt leikskáld og textahöfundur , hefur skrifað leikrit fyrir Leikfélag Akureyrar , Leikhópinn Lottu og fleiri , auk þess að semja handrit og tónlist fyrir Stundina okkar .
" Ég hef mjög gaman af því að setja saman texta , sérstaklega við tónlist .
Verklagið er alltaf eins , fyrst kemur tónlistin , síðan textinn .
Þess vegna lít ég á mig sem textahöfund en ekki ljóðskáld .
Þetta hangir allt saman við tónlistina og þess vegna hef ég ekki minnstu löngun til að gefa út ljóðabók – nema þá helst hún innihéldi níðvísur um vini mína ! " Snæbjörn bloggar Snæbjörn Ragnarsson bloggaði af miklum móð meðan á Evróputúr Skálmaldar stóð í síðasta mánuði .
Margt dreif á daga sveitarinnar .
Lítum á nokkur sýnishorn : 8.10 2011 Stuttgart , Þýskalandi Chris , söngvari Alestorm faðmaði þann sem þetta ritar í dag .
Við vorum þá nýstignir út úr rútunum og á leið inn á tónleikastaðinn .
Þetta er svo sem ekkert í frásögur færandi nema hvað Chris var aðeins íklæddur tvennu , nærbuxum af boxergerð og kúrekahatti og hélt á vodkaflösku .
Þetta var lífsreynsla sem ég á eftir að muna í einhvern tíma en hann er sennilega búinn að gleyma .
Stuttu seinna sá ég hann rænulausan uppi á billjardborði í matsalnum .
16.10 2011 München , Þýskalandi Það er sjálfsagt gott að hafa það á hreinu að Gunnar Ben er ekki samkynhneigður , en af síðustu færslu að dæma þá er hann fjandi hörundssár .
En jájá , ég er svo sem feitur , og það virðist ekki standa til bóta .
19.10 2011 Bologna , Ítalíu Garreth bassafantur Alestorm réðst í það verkefni að gefa sem flestum rapparanöfn í gærkvöldi .
Undirritaður heitir því P-Bear í dag , Baldur bróðir B-Body ( hann hefur varla farið í bol á ferðalaginu ) og Gaz sjálfur G-Unit .
Skemmtileg partýstemning sem vonandi verður ekki of mikið áframhald á .
21.10 2001 Búdapest , Ungverjalandi Chris og Elliot úr Alestorm settust þó með okkur Baldri í rútuna okkar .
Chris endurnýjaði þekkingu sína á kotru með okkur bræðrum en Elliot var ekki til mikilla verka .
Þegar rútan rúllaði af stað um tvö voru því allir komnir í koju utan þess er hér skrifar og nokkurra Rússa .
Ég og Vladimír héldum kotruborðinu heitu í smá tíma en svo skreið ég í koju .
Vodkaflaska okkar Skálmeldinga innihélt hins vegar heldur minna þegar dagur reis en þegar ég skildi við hana .
Og er það vel .
Meira á skalmold.is 