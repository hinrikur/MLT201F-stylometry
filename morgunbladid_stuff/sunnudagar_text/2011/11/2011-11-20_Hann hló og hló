Öllum ber saman um að bóklestur sé besta leiðin til að skerpa tilfinningu fyrir máli og stíl .
Þess vegna hef ég svo árum skiptir hvatt kennaranema til að lesa sem mest og boða síðan þetta fagnaðarerindi í eigin starfi í skólum landsins .
Nemendur í grunnskólum þyrftu að fá að lesa bókmenntatexta á hverjum degi .
Einnig ætti kennarinn að lesa daglega fyrir nemendur eða ýta á hnapp og láta upplestur hljóma úr tölvu eða af geisladiski .
Nóg er til af efni , t.d. á hlusta.is en þar er boðið upp á ótal sögur og frásagnir í upplestri færustu manna .
Meðal efnis á hlusta.is eru sögur eftir Jóhann Magnús Bjarnason ( 1866 – 1945 ) .
Hvert barn og unglingur mun láta heillast af sögunni af Eiríki Hanssyni , drengnum sem fór átta ára frá Íslandi og settist að í Nova Scotia í Kanada ; eða spennusögunum Brasilíufararnir og Í Rauðárdalnum ( Rauðá rennur gegnum Winnipeg , höfuðvígi Vestur-Íslendinga ) .
Jóhann Magnús var barnakennari í Vesturheimi en skrifaði öll sín verk á íslensku .
Þau urðu geysivinsæl beggja vegna Atlantsála um og upp úr aldamótunum 1900 .
Nú hefur Eiríkur Hansson verið gefinn út á ný og er það gleðiefni .
En annað verk Jóhanns Magnúsar kom út í fyrsta sinn í síðastliðinni viku , Dagbók vesturfara .
Dagbókin var fullbúin til prentunar fyrir 66 árum , rétt áður en höfundurinn lést .
Sjálfur leit hann á hana sem sitt mesta verk .
Við kynnumst þar mannvininum á bak sögurnar en jafnframt umhverfi og aðstæðum íslenskra vesturfara á sléttum Norður-Ameríku í hálfa öld .
Gaman er að velta fyrir sér orðalagi Jóhanns Magnúsar og stílsnilld .
Framsetningin var einföld en þaulhugsuð og hvert orð valið af kostgæfni , sbr. lýsingarorðin " unaðsfull " og " alúðarrík " .
Og augljóst er að maðurinn auðgaði íslenskar bókmenntir í stílfræðilegu tilliti .
Í dagbókinni bregður hann oft á leik og beitir t.d. endurtekningu og ýkjum af snilld , ekki ólíkt því sem gerist í sjálfum sögunum .
Mig langar að sýna dæmi um þetta úr færslu sem gerð var hinn 29. maí árið 1918 þegar heimsstyrjöldin fyrri var enn í algleymingi ( ef til vill mættum við hafa í huga að hlátur er stundum ógnvænlegur , sbr. hlátur Hallgerðar í Njálu ) : " Í dag er vorblíða og sætur fuglasöngur ; svalan ræður sér ekki fyrir kæti ; rauðbrystingurinn er í óða önn að bjarga sér ; og músarrindillinn ( wren ) stígur dillandi dans í skógarliminu .
Phillip Gibbs ( fregnaritarinn frægi ) gat um það nýlega að hann hefði séð nokkra Kínverja við vinnu nærri skotgröfunum á Frakklandi .
Hann segir að þeir hafi verið fremur stórvaxnir menn og kraftalegir , en undarlegir nokkuð og síhlæjandi — að þeir hafi hlegið að öllu sem þeir heyrðu og sáu , jafnvel að fallbyssudynkjunum og sjálfum sprengikúlunum þegar þær komu niður skammt frá þeim .
— Það minnir mig á Kínverja sem ég sá vestur í Vancouver , B.C. , vorið 1912 .
Þá var ég og konan mín til húsa hjá Hólmfríði Sveinsdóttur ( Miss Fríða Swanson ) , sem bjó í húsinu nr. 990 á Seymour-stræti í Vancouverborg .
Hólmfríður seldi mat ( og húsnæði ) og keypti hún allan fisk og garðávexti , sem hún þurfti á að halda , af Kínverja nokkrum sem kom þangað tvisvar í hverri viku .
Þessi Kínverji var á að giska 35 ára gamall , lágur maður vexti en svaraði sér vel að gildleika .
Hann gat vel hafa verið 10 árum eldri eða 10 árum yngri en mér sýndist hann vera , því það er mjög erfitt fyrir hvíta menn að giska á um aldur hinna gulu manna .
Það einkennilegasta við þennan Kínverja var það að hann gat ekki neitt sagt án þess að hlæja ; og hann virtist ávallt hlæja eðlilega og hjartanlega .
Reyndar lýstu augun engri gleði — þau voru ævinlega hörð og köld — en allir vöðvar andlitsins lýstu ofsakæti og það var eins og krampi gripi hverja taug í herðum hans og handleggjum .
Hann hló þegar hann heilsaði ; hann hló þegar hann sagði frá því hvað fiskurinn væri dýr ; hann hló þegar hann þakkaði fyrir eitthvað ; hann hló dátt , þegar hann minntist á það hvað veðrið væri slæmt og hvað fiskurinn væri í lágu verði og hvað ástandið í Kína væri voðalegt ; hann ætlaði að springa af hlátri þegar hann kvaddi mann ; og hann veltist um af óstöðvandi hlátri þegar hann var kominn upp í vagninn og sagði hestinum að halda af stað .
" 