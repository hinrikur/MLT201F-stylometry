Fáar konur , fyrr og nú , hafa heillað heimsbyggðina með sama hætti og bandaríska kvikmyndaleikkonan og kyntáknið Marilyn Monroe .
Á næsta ári verður hálf öld liðin frá því að of stór lyfjaskammtur varð henni að fjörtjóni en ekkert lát er á vinsældum Monroe og sífellt fleiri verða til þess að rýna í helgimyndina , nú síðast breski kvikmyndaleikstjórinn Simon Curtis en mynd hans , My Week with Marilyn , verður frumsýnd í næstu viku .
Handritið að myndinni skrifar Adrian Hodges en það byggist á tveimur bókum eftir breska rithöfundinn og kvikmyndagerðarmanninn Colin Clark sem vann sem aðstoðarmaður að gerð kvikmyndarinnar The Prince and the Showgirl sem Monroe lék í árið 1957 ásamt sjálfum Laurence Olivier .
Kyntáknið kom ekki aðeins til Bretlands til að leika í myndinni , heldur líka til að eyða hveitibrauðsdögunum með þriðja eiginmanni sínum , leikskáldinu Arthur Miller .
Þegar Miller hélt vestur um haf fékk Clark það hlutverk að veita Monroe innsýn í breska tilveru og eyddu þau viku saman .
Hún þrítug en hann aðeins 24 ára .
Takmark myndarinnar mun vera að gægjast bak við glansmyndina og sýna gyðjuna í öðru ljósi en við eigum að venjast – í rúllukragapeysu en ekki kvöldkjól , ef svo má að orði komast .
Aðdáandi frá fyrstu tíð Margar leikkonur voru orðaðar við aðalhlutverkið , svo sem Scarlett Johansson , Kate Hudson og Amy Adams en það féll á endanum Michelle Williams í skaut .
Í viðtali við tímaritið Vogue viðurkennir hún að hafa verið tvístígandi þegar tilboðið kom í fyrstu en eftir að hafa lesið handritið sló hún til .
Williams hefur alla tíð verið heilluð af Monroe og fóðraði veggi sína með myndum af gyðjunni í æsku .
Williams sökkti sér í heimildavinnu , lifði og andaði Marilyn Monroe í hálft ár áður en tökur hófust , sofnaði ýmist út frá bókum eða kvikmyndum tengdum viðfangsefninu .
Hún þurfti að þyngja sig og fékk sérstaka tilsögn í hreyfingum og göngulagi , auk þess sem mikil áhersla var lögð á raddblæ , sem Williams þykir hafa náð afar vel .
Enda þótt Michelle Williams sé bráðhugguleg kona hefur hún ekki endilega verið löðrandi í kynþokka í hlutverkum sínum á hvíta tjaldinu til þessa .
Það hefur verið val hennar sjálfrar .
Eðli málsins samkvæmt varð hún að nálgast hlutverk Marilyn Monroe á öðrum forsendum .
" Þegar ég var stelpa fannst mér alltaf eins og kvenlegar línur og kynþokki væru óæskileg – enginn tæki þannig konur alvarlega , menn misnotuðu þær jafnvel .
Ég hef því aldrei fundið mig í þessu .
Mér finnst ég alltaf vera ljót þegar ég á að gera mig sæta vegna þess að ég stend ekki undir því , " segir hún við Vogue .
Svo virðist sem það hafi breyst þegar Williams var komin í karakter .
" Eitt sinn þegar ég var komin í gervi Marilyn og að æfa dillandi göngulagið frá búningsherberginu á tökustaðinn sá ég nokkra menn útundan mér – og þeir störðu á mig .
Í fyrsta skipti á ævinni fékk ég eitthvað út úr athygli af þessu tagi ; ekki mannanna vegna , heldur mín vegna .
Síðan hugsaði ég með mér : Ef til vill hefur Marilyn liðið svona þegar hún gekk um götur .
" Þá er bara spurningin : Er það til gæfu ? Rísandi stjarna á hvíta tjaldinu Michelle Williams er 31 árs að aldri .
Hún vakti fyrst athygli í sjónvarpsþáttunum Dawson ' s Creek en hefur leikið í kvikmyndum á borð við Brokeback Mountain , Deception og Shutter Island .
Hún bjó um tíma með leikaranum sáluga Heath Ledger og á með honum eina sex ára dóttur , Matilda Rose Ledger .
Valinn maður í hverju rúmi Ekki verður annað sagt en My Week with Marilyn sé stríðmönnuð kvikmynd .
Hver gæðaleikarinn er þar upp af öðrum .
Bretar eru eðli málsins samkvæmt áberandi .
Kenneth Branagh fer með hlutverk Sir Laurence Oliviers , mótleikara Monroe í The Prince and the Showgirl ; Dame Judi Dench leikur Dame Sybil Thorndike og Derek Jakobi gæðir konunglega bókavörðinn Sir Owen Morshead lífi .
Þá fékk Emma Watson ( oft kennd við Harry Potter ) leyfi frá námi við Brown-háskólann til að fara með lítið hlutverk , búningadömunnar Lucy .
Dougray Scott leikur Arthur Miller og Julia Ormond fer í silki sjálfrar Vivien Leigh .
Þá fer Zoë Wanamaker með hlutverk Paulu Strasberg , leiklistarkennara Monroe .
Um fjörutíu leikarar sóttust eftir hlutverki hins unga Colins Clarks en það kom á endanum í hlut Eddies Redmaynes , verðlaunaðs bresks sviðsleikara .
" Það var ekki auðvelt að finna leikara í hlutverk Clarks sem nam í Oxford og flaug fyrir konunglega flugherinn , " segir framleiðandi myndarinnar , David Parfitt .
