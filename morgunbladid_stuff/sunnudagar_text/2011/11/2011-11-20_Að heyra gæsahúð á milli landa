Óhemju áhugaverðir leikir eru á dagskrá hér og þar um Evrópu næstu daga .
Hvað gerir Torres með Chelsea gegn gömlu félögunum í Liverpool ? Heilsar Zlatan hinn sænski fyrrverandi þjálfara sínum að sjómannasið , þegar Barcelona sækir Milan heim á Ítalíu í Meistaradeildinni ? Og hvernig tekst Sergio Agüero upp með Manchester City á móti Napolí á sama vettvangi ? Þá spreytir Argentínumaðurinn ungi sig þar sem landi hans og tengdafaðir , innanvallarséníið Diego Maradona , sleit sínum fótboltaskóm þegar hann var á hátindi ferilsins .
Fótboltinn er nefnilega meira en bara leikur .
Ekki bara spörk , svitalykt og skítugir sokkar , heldur félagsfræði , landafræði , saga , heimspeki .
Jafnvel smá stærðfræði .
Kempan Jamie Carragher hjá Liverpool lýsti því yfir í vetur , að vísu kíminn , að ein bestu viðskipti félagsins á leikmannamarkaði undanfarin misseri væru salan á Torres til Chelsea ; vegna þess að þá gafst tækifæri til þess að kaupa Luis Suárez frá Ajax .
Torres byrjaði afleitlega hjá Lundúnaliðinu en Suárez sló hins vegar þegar í stað í gegn hjá Liverpool og hefur verið frábær í haust .
Nú hefur hann verið kærður fyrir kynþáttaníð innan vallar og fróðlegt að fylgjast með framvindu mála .
Fótboltaleikur getur líka skipt þjóð sköpum , að minnsta kosti tímabundið .
Ég hef verið sannfærður um það .
" Hlustaðu ! Hlustaðu ! " Mikil geðshræring var í rödd mannsins í símanum .
" Heyrirðu þetta ? Skynjarðu ekki stemninguna ? " Þetta var sunnudagskvöldið 12. júní 1988 .
Rúm 23 ár eru síðan en ég man það eins og gerst hafi í gær .
Gott og vel ; mig rámaði í atvikið í vikunni þegar Írar tryggðu sér sæti í lokakeppni Evrópumótsins næsta sumar .
EM í fótbolta var byrjað í Vestur-Þýskalandi .
Írar voru með á stórmóti í fyrsta skipti og um kvöldið náði ég í Bob vin minn Hennessy eftir nokkra leit ; írskan blaðamann sem var fréttaritari okkar á Englandi en fylgdi írska liðinu á EM fyrir fjölmiðla heima fyrir .
Margir lesendur Morgunblaðsins kannast ugglaust við nafnið .
Bob , sem var Íri en lengi búsettur í grennd við London , var gríðarlega áhugasamur og sendi ýmsa fréttapunkta flesta daga , símleiðis til okkar í Aðalstrætinu .
Þetta var fyrir daga netsins og Bob því mikilvægur brunnur sem við gátum ausið úr til lesenda .
Hann lést því miður langt um aldur fram fyrir átta árum .
En Bob fylgdist sem sagt með sínum mönnum í leik og starfi .
Þetta var sögulegur dagur .
Írar léku gegn Englendingum í Stuttgart og unnu 1:0 ; það var fyrsti sigur Íra á enska ljóninu í 39 ár og rétt að benda á að á þessum tíma var Írland í raun algjört smálið þótt á meðal leikmanna væru stórar stjörnur .
Ímyndaðu þér , lesandi góður , ef Ísland kæmist á lokakeppni EM og næði að sigri Dani .
Þá yrði líklega dansað á götum borga og bæja ! Sigrinum var fagnað formlega fyrr um kvöldið , en fagnaðarlætin í símanum voru ætluð þjálfaranum og Liam Brady , frægasta leikmanni þjóðarinnar sem gat reyndar ekki leikið á EM vegna meiðsla .
Þeir voru nýstignir ofan af borði í matsalnum .
Höfðu tekið þekkt írsk lag og var vel fagnað .
Allir voru skyldaðir til að syngja , sagði Bob og brosið sást alla leið til Íslands .
" Hlustaðu , " ítrekaði Bob .
Það var engu líkara en maður heyrði í gæsahúðinni .
Það er líklega ómögulegt , bæði eðlisfræðilega og málfræðilega , eins og að sjá bros í gegnum síma ; en svona var það nú samt ! Svo kom önnur rödd og miklu rámari í símann : " Þetta var stórkoslegt ! " Það var Englendingurinn Jack Charlton , einn heimsmeistaranna frá 1966 , nú þjálfari Írlands .
Geðshræringin leyndi sér ekki .
Charlton sagðist þess fullviss að Írar myndu hvarvetna fagna fram á rauða nótt .
" Ég er viss um að þeir þurrka upp alla bari sem þeir finna ! En þeir eiga þó ekki eftir að verða til vandræða , " sagði hann , og átti við írsku stuðningsmennina .
Þar hafði hann á réttu að standa .
Írar kunnu að njóta .
Það var stór stund að komast á EM en að vinna England var toppurinn .
Írar hafa átt erfitt síðustu ár eins og fleiri .
Hægt er að gleðjast innilega með þessum frændum okkar vegna árangurs landsliðsins og víst að írsk raddbönd verða þanin af miklum móð í Póllandi og / eða Úkraínu næsta sumar .
Íslendingar þurfa ekki að apa allt eftir Írum , en ég gæti þegið nokkra sigra .
