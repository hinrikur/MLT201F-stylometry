Enginn gleymir Don Johnson í Miami Vice-þáttunum .
Hvít jakkaföt , hlýrabolur og sokkalaus í skónum .
Menn verða ekki svalari .
En var ekki annar gaur með honum ? Hver var það og hvað varð eiginlega um hann ? Philip Michael Thomas heitir kappinn sem fór með hlutverk Ricardos Tubbs , samverkamanns Sonnys Crocketts í hinum geysivinsælu sjónvarpsþáttum sem sýndir voru víðsvegar um heim á níunda áratugnum , meðal annars hér á landi .
Hann var allt í senn : Þjóðverji , índíáni , afrískur Ameríkani og Íri .
Fáum sögum fer af afrekum Thomas áður en hann var ráðinn til að leika Tubbs , New York-löggu sem kom á laun til Miami til að freista þess að upplýsa morðið á bróður sínum .
Athyglin helltist yfir Thomas sem bjó til skammstöfunina EGOT utan um áform sín , það er að vinna Emmy- , Grammy- , Óskars- og Tony-verðlaunin .
Allt hefur það mistekist .
Eftir að Miami Vice lagði upp laupana 1989 hélt Thomas áfram að vinna við sjónvarp – án þess að vekja sérstaka athygli .
Síðast birtist hann í sjónvarps ( ó ) mynd fyrir átta árum , Fate .
Thomas er líka tónlistarmaður og sendi frá sér plötuna Living the Book of My Life árið 1985 .
Hún seldist afar illa og ekkert laganna náði lýðhylli .
Thomas var samt ekki af baki dottinn og hlóð í aðra plötu þremur árum síðar , Somebody .
Hún mæltist enn verr fyrir .
Hann er liðtækur saxófónleikari og dró hljóðfæri sitt reglulega fram í Miami Vice-þáttunum .
Thomas hefur einnig reynt fyrir sér í leikhúsi , tók meðal annars þátt í frumuppfærslunni á Hárinu í San Francisco .
orri@mbl.is 