Þó að nú séu liðnar rúmar tvær vikur frá því að bókaveislunni miklu hér í Frankfurt lauk , er Ísland enn jafn sýnilegur hluti af mannlífinu í borginni og haustlaufið sem þyrlast um götur .
Enn eru bækur íslenskra höfunda áberandi í bókabúðum , enn standa margar íslenskar listsýningar yfir og annað veifið birtast glefsur um Ísland og íslenskan skáldskap í fjölmiðlum .
Það er ekki undarlegt þó að enn eimi eftir af þeirri gríðarlegu kynningu , sem landið fékk í þá fimm daga sem Íslandsævintýrið stóð .
Íslenskir höfundar lögðu borgina hreinlega undir sig þessa daga .
En nú er haustlaufið byrjað að hvirfla um götur og torg og sjálfsagt hverfa allar íslensku sögurnar og ljóðin um síðir með því út í fjarskann .
Frankfurt heldur þó engu að síður áfram að vera borg skáldskaparins .
Þetta er fæðingarborg þýska skáldjöfursins Goethes .
Eitt af því sem allir gestir í Frankfurt verða að skoða er húsið sem skáldið fæddist í .
Og skammt frá húsi skáldsins er glæsitorgið Römer , sem ráðhúsið og fleiri fagrar byggingar standa við .
Þar iðar allt af mannlífi , árið um kring .
Frá Römer er aðeins fárra mínútna gangur niður að ánni Main , þar sem ferðamannabátarnir liggja við bryggju .
Það er ljúft að taka sér far með einni ferjunni og láta borgina með sínum hnarreistu skýjakljúfum líða hjá .
Á hinum bakkanum eru nokkur áhugaverð söfn , þ.ám .
nýuppgerða kvikmyndasafnið sem er mikið ævintýri að skoða .
Síðan er hægt að labba spölkorn lengra inn í Sachsenhausen , þar sem er mikill aragrúi spennandi kráa og veitingastaða .
Og ekki má gleyma göngugötunni góðu , Zeil , sem liggur frá Hauptwache niður á Konstabler Wache .
Hún er sögð mesta innkaupagata í allri Evrópu , sannkölluð paradís fyrir þá ( eða þær ) sem vilja festa kaup á fögrum klæðum og ýmiss konar augnaglingri .
Sá hluti af borginni sem ég hef sjálfur mest dálæti á , er þó ekki miðborgin , heldur hverfi í vesturbænum , sem kallast Höchst .
Þetta gamla iðnaðarhverfi er einstaklega lifandi , fjölbreytt og spennandi .
Þar eru hvorki fleiri né færri en þrír gamlir kastalar , borgarmúrar frá miðöldum og einstaklega notalegir og vel sóttir úti- og inniveitingastaðir , að ógleymdum fjölda bindingahúsa , sem standa í þéttum röðum við þröngar götur .
Fyrir þá sem vilja kynnast Höchst leyfi ég mér að mæla með snjall-leiðsögumanni um hverfið , sem nýlega var gefinn út og hægt er að hlaða niður á netinu .
Þessi leiðsögn , sem er bæði á þýsku og ensku , var framleidd af íslenska hönnunarfyrirtækinu Locatify – og sá sem leiðir gesti um hverfið er jafnframt ( ónefndur ) Íslendingur , sem lengi hefur búið í Frankfurt ...
Það er gaman fyrir þá sem sækja þennan borgarhluta heim að geta notið bæði hugvits íslenskra framleiðenda og leiðsagnar landa síns um skoðunarverða staði í hverfinu .
Í ljósi alls þessa má segja að íslensk frásagnarlist sé búin að skjóta varanlegum rótum í Frankfurt – í fleiri en einum skilningi .
Arthúr Björgvin Bollason 