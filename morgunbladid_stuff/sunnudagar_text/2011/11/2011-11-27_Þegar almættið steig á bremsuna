Almættið hefur sjaldan verið langt frá mér á lífsins leið og sjaldan brugðist mér nema í örfáum tilvikum , að mér finnst .
Það er heldur ekki hægt að ætlast til þess að fylgst sé með manni öllum stundum og að allt gangi upp eins og maður vill að það geri .
Það verður að taka tillit til þess að það getur verið mikið að gera á stóru heimili , erum við ekki orðin sjö milljarðar á jörðinni ? Almættið var þennan sumardag í Færeyjum fyrir nokkrum árum í einhverjum grallaragír , mér gekk frekar illa að finna það sem ég var að leita að .
Það þýðir ekkert að fara í fýlu við almættið , þó að maður líti það hornauga af og til þegar hlutirnir ganga ekki upp .
Oftast kemur eittthvað óvænt upp í hendurnar á manni ef hausinn er á jákvæðu nótunum , en algjörlega öfugt ef hausinn snýr í neikvæðu áttina .
Það var þannig þennan dag í Færeyjum , ekkert gekk upp og hausinn var að byrja að snúast í öfugu áttina .
Birtan í Færeyjum er oft ótrúlega falleg og veðraskiptin eiginlega örari en hjá okkur á Íslandi , sól , rigning , þoka allt í bland á stuttum tíma .
Færeyingar eru frábært fólk , vingjarnlegt og skemmtilegt .
Það er ekki stressið á þeim bænum .
Birtan er stór hluti af góðri mynd í mínum huga , eins og í fallegum málverkum .
Á degi eins og þessum er hugurinn leitandi að einhverju sem dansar við birtuna , birtu sem skiptir um ham mörgum sinnum á dag .
Ég hafði gengið um þorpið og tekið myndir af því sem fyrir augu bar , krökkum að dorga niður við sjó og öðrum að hjóla .
En fáir voru á ferli og lítið að gerast .
Uppi í brekkunum fyrir ofan þorpið voru litlar heysátur , það var að byrja að rigna og menn röltu upp í hlíðina og rökuðu heyinu saman í litlar sátur , aðrir slógu túnin með orfi og ljá meðan grasið var blautt , því að engar vélar komust að þar sem hallinn í brekkunni var mestur .
Eldri maður með orf og ljá sló túnið með miklum sveiflum , hann sló smáspildu og tók svo stutt hlé og horfði yfir þorpið sitt þar sem birtan dansaði við hafið og sólstafirnir skutust í gegnum skýin af og til .
Maðurinn með ljáinn var sá sem ég vildi ná mynd af , hann virkaði miklu vinalegri en sá sem engum hlífir með sínum ljá .
Ég gekk upp brekkuna til mannsins og kynnti mig , spurði hvort ég mætti mynda hann við vinnu sína .
" Ha , ertu Íslendingur , gjörðu svo vel .
Það er sko í góðu lagi , taktu bara myndir eins og þú vilt , " svaraði maðurinn , Jákup Joensen .
Stundum tekur smá tíma að kynnast sumum persónum sem maður myndar , jafnvel marga daga .
En í Færeyjum er aldrei neitt vesen , þar er hægt að taka myndir strax .
" Byrjaðu bara að taka myndir , ég held bara áfram að slá .
" Hjartað herti nú aðeins á sér , birtan var falleg og allt að gerast eins og ég vonaðist eftir .
Bakgrunnurinn á myndinni var eins og leiktjöld hönnuð af snillingum .
Maðurinn sló túnið með miklum tilþrifum en sneri alltaf öfugt .
Maðurinn með ljáinn var ekki alveg eins og ég var að vonast eftir , hann sneri alltaf vitlaust .
Mig langaði að hafa þorpið með á myndinni , ekki fjallið fyrir ofan okkur .
Það gat verið hvar sem er í heiminum en þegar horft var niður brekkuna þá fór ekkert á milli mála , þetta voru Færeyjar .
Það leið næstum því hálftími og ekkert gerðist , afturendinn sneri alltaf að mér .
Kannski var það viljandi , en ég held samt að hann hafi ekkert verið að velta því fyrir sér hvernig ætti að snúa í myndatökunni .
Hann var bara að slá eins mikið af túninu og hann gat .
Það var ómögulegt að stilla myndinni upp , ég vildi það ekki .
Myndir sem maður stillir upp pirra mig alltaf svolítið þó það sjáist ekki endilega að þeim sé leikstýrt , en ég veit alltaf af því .
Þessi mynd átti að vera ósvikin og óuppstillt .
Hlutirnir eiga helst að gerast eðlilega og hlutverk ljósmyndarans er að ná augnablikinu , smella af á réttum tíma .
Þó að heppni hafi oftast elt mig í gegnum lífið þá virtist eins og það myndi ekki ganga upp í þetta sinn .
Ég var ekki að ná myndinni sem ég hafði vonast eftir .
Skyndilega heyrðist bremsuískur fyrir ofan okkur , eins og á bíl sem hefur keyrt of hratt og þarf að hemla snögglega , og svo kom hár hvellur .
Tveir bílar höfðu mæst á of miklum hraða , báðir bremsuðu og annar lenti á vegriði með miklum látum .
Úúúps , þarna kom augnablikið , maðurinn með ljáinn sneri sér við og leit upp ! Ég myndaði eins og ég gat þar sem hann horfði í átt að bílunum í dágóða stund , hreyfingarlaus .
Almættið hafði ekki brugðist mér , ég varð bara að bíða smástund eftir því að röðin kæmi að mér .
Ég veit ekki hvað sá gerði af sér sem keyrði á handriðið en almættið hefur viljað að ég næði mynd þennan dag og það varð greinilega að fórna einhverju til að maðurinn sneri rétt .
Og sá sem keyrði á handriðið stóð fyrir ofan okkur og horfði lúpulega niður brekkuna og á beyglaða bílinn sinn .
Það er í raun honum að þakka að myndin varð til , augnablikið er ósvikið .
Eins dauði er annars brauð , segir einhvers staðar .
Það var nú ekki ætlunin en svona fór það í þetta sinn , maður fær bara eitthvað annað í hausinn seinna .
Þannig er lífið .
