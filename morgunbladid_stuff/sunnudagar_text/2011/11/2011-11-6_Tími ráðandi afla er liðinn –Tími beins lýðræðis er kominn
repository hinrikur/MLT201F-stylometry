Af hverju veldur það uppnámi meðal ráðandi þjóðfélagshópa ef til greina kemur að beint lýðræði ráði ferðinni , að fólkið sjálft taki ákvarðanir í eigin málum án milligöngu stjórnmálamanna og embættismanna ? Þessar spurningar leita á þegar fylgzt er með viðbrögðum víða í Evrópu við þeirri ákvörðun Papandreous , forsætisráðherra Grikklands , að efna til þjóðaratkvæðagreiðslu um samkomulag Grikkja og ESB / AGS / Seðlabanka Evrópu .
Þessari ákvörðun hefur yfirleitt verið illa tekið í nágrannalöndum og hjá bandalagsþjóðum Grikkja .
Merkel , kanslari Þýzkalands , og Sarkozy , forseti Frakklands , eru æf af reiði .
Evangelos Venizelos , fjármálaráðherra Grikkja , segir fráleitt að Grikkir greiði atkvæði um hvort þeir eigi að vera áfram aðilar að evrunni .
Nú er komið í ljós að Papandreou hefur verið kúgaður til að falla frá þessari ákvörðun .
Um margt minna viðbrögðin á það sem gerðist hér á Íslandi , þegar Ólafur Ragnar Grímsson , forseti Íslands , vísaði Icesave-málinu tvívegis til þjóðaratkvæðis .
Ljóst er að fyrrum samherjar hans í stjórnmálum , forystumenn núverandi ríkisstjórnar , hafa ekki fyrirgefið honum þá ákvörðun og hyggja á hefndir .
Þeir fá hugsanlega tækifæri til þess í forsetakosningum á næsta ári .
Þá var íslenzku þjóðinni hótað öllu illu , ef hún samþykkti ekki Icesave og fremstir í flokki í þeirri hótunarherferð voru stjórnmálamenn , embættismenn og sérfræðingar .
Nú er Grikkjum hótað öllu illu .
Blaðamannafundur Merkel og Sarkozy í Cannes sl. miðvikudagskvöld var ein samfelld hótun í garð Grikkja um að þeim yrði kastað út í yztu myrkur ef þeir greiddu ekki atkvæði með réttum hætti .
Skilja mátti að þeir yrðu einhvers konar úrhrök í Evrópu .
Hver er hin sálræna ástæða fyrir svona viðbrögðum ? Hvers vegna mega þeir sem eiga að bera byrðarnar ekki taka sjálfir ákvörðun um það , hvort þeir gera það með þessum hætti eða einhverjum öðrum hætti eins og t.d. þeim að yfirgefa evrusvæðið ? Hvað er svona hættulegt við það að fólk ákveði sín eigin örlög sjálft ? Ég hef á undanförnum misserum nokkrum sinnum talað fyrir beinu lýðræði á vettvangi Sjálfstæðisflokksins og utan hans .
Viðbrögðin eru ólík og misjöfn .
Sums staðar er slíkum hugmyndum vel tekið .
Þær fengu góðar undirtektir á skemmtilegum fundi , sem ég átti með netagerðarmönnum í Grindavík eina morgunstund fyrir skömmu .
Þær fengu dræmar undirtektir hjá ungu fólki innan Sjálfstæðisflokksins fyrr á þessu ári .
Reyndar finnst mér margt ungt fólk hafa meiri áhuga á " sterkum " leiðtoga en beinu lýðræði .
Í grundvallaratriðum snýst andstaðan við beint lýðræði um forræðishyggju .
Einhverjir " við " erum betur til þess fallnir að taka ákvörðun um örlög fólks en það sjálft .
Og stundum eru það þeir , sem í orði berjast gegn svonefndri forræðishyggju , sem ganga lengst í andstöðu við beint lýðræði , sem er auðvitað alger andstæða forræðishyggjunnar .
Beint lýðræði er alls staðar að brjótast fram .
Það var að brjótast fram í ákvörðun Papandreous um þjóðaratkvæði í Grikklandi .
Það er að brjótast fram í Skotlandi , þar sem skozkir þjóðernissinnar eru ákveðnir í að knýja fram þjóðaratkvæðagreiðslu um sjálfstæði Skotlands gegn mikilli andstöðu þeirra , sem hafa stjórnað Skotlandi í 300 ár – frá London .
Hvers vegna skyldu Skotar ekki vera sjálfstæð þjóð ? Það hefur verið að brjótast fram með ýmsum hætti á götum Reykjavíkur á undanförnum misserum .
Þar markaði hrunið þáttaskil .
Þá fann fólk að hinir kjörnu fulltrúar , hinir " útvöldu " voru ekki betur til þess fallnir að taka ákvarðanir um sameiginleg mál en landsmenn sjálfir .
En það er fyrirstaða .
Hún kemur fyrst og fremst fram frá hinum " ráðandi öflum " .
Hverjir eru það ? Stjórnmálamenn , embættismenn og sérfræðingar af ýmsu tagi .
Og ástæðan er augljós .
Verði beint lýðræði fastur og reglulegur þáttur í stjórnskipun íslenzka lýðveldisins verða völd og áhrif hinna ráðandi afla þeim mun minni og forréttindi þeirra af ýmsu tagi í hættu .
Innan skamms verður haldinn landsfundur stærsta stjórnmálaflokks þjóðarinnar , Sjálfstæðisflokksins .
Mér er ekki kunnugt um hvort beint lýðræði verður á dagskrá þess fundar .
Vonandi verður það svo .
Hitt fer ekki á milli mála að þeir sem ekki skynja þá strauma , sem eru á ferðinni meðal fólksins í landinu , missa af lestinni .
Tími " hinna ráðandi afla " er liðinn .
Tími hins beina lýðræðis er að ganga í garð .
Það gildir einu , hvort um er að ræða nauðasamninga Grikkja eða Icesave-samninga okkar Íslendinga eða hvaða önnur meginmál sem um er að ræða .
Tíðarandinn á 21. öldinni er að verða sá og verður sá að fólkið eigi að taka ákvarðanir í eigin málum sjálft en ekki fela valdið til þess í hendur fámennum hópum .
Þingkosningarnar , sem fram fara 2013 , munu snúast um margt , aðildarumsóknina að ESB , hrunið og afleiðingar þess o.fl. En þær munu líka snúast um það hvort við eigum að taka upp beint lýðræði sem fastan þátt í stjórnskipun okkar .
Stjórnmálaflokkar sem skilja ekki þessa grundvallarstaðreynd í þjóðfélagsbaráttu samtímans hverfa af vettvangi smátt og smátt og eiga að hverfa .
Hér og þar eru hópar fólks að leita að farvegi fyrir ný stjórnmálasamtök .
Það er jarðvegur fyrir þau en hversu mikill og frjósamur hann er fer eftir því hvernig hefðbundnir stjórnmálaflokkar bregðast við .
Það er enn ekki of seint fyrir þá að hoppa upp í strætisvagn framtíðarinnar en þeir mega ekki seinni vera .
Það verður of seint fyrir Sjálfstæðisflokkinn að taka beint lýðræði upp á sína arma mánuði fyrir kosningar 2013 .
Hann verður að taka þá grundvallarákvörðun á landsfundinum núna í nóvember .
