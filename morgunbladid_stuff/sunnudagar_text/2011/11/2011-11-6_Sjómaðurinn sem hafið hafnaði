Fimmtíu ár verða á morgun liðin frá því Gunnar Pálmason , 17 ára háseti á Vísi HU , féll útbyrðis um miðja nótt á Húnaflóa .
Enginn bátsverja varð hans var í fyrstu og svamlaði Gunnar í 25 mínútur í ísköldum sjónum áður en honum var bjargað um borð í Vísi .
Gunnari varð ekki meint af volkinu , lagði sig í þrjá tíma áður en hann mætti aftur upp á dekk til að klára róðurinn .
Texti : Orri Páll Ormarsson orri@mbl.is Mynd : Árni Sæberg saeberg@mbl.is Hafið gefur og hafið tekur .
Það vitum við Íslendingar betur en flestir .
Þegar Gunnar Pálmason , sautján ára háseti , varð fyrir því óláni að hrasa á dekkinu á vélbátnum Vísi á kaldri og dimmri vetrarnóttu fyrir hálfri öld og steypast á höfuðið beint í sjóinn , hugsaði hann líka með sér : " Þetta átti þá fyrir mér að liggja .
" Enginn varð vitni að óhappinu og þegar Gunnar kom úr kafi sá hann bátinn fjarlægjast .
" Og þótt ég öskraði af öllum lífs- og sálarkröftum heyrðu þeir ekki til mín um borð .
Ég sá bátinn sigla frá mér út í myrkrið , " sagði hann í samtali við Morgunblaðið daginn eftir .
Þar sem Gunnar tróð marvaðann í sjónum varð honum hugsað heim til foreldra sinna og systkinanna sjö og hvernig þeim myndi líða vissu þau hvernig ástatt væri fyrir honum .
En þær hugsanir stóðu ekki nema örstutt .
" Allan tímann , sem ég svamlaði í sjónum , tókst mér að halda bjargfast í þá trú að mér yrði bjargað , " sagði hann við Morgunblaðið 1961 .
" Ég sá bátinn allan tímann nema nokkrar mínútur er hann var lengst í burtu .
" Gleymdi ullarsokkunum Gunnar var vel syndur enda þótt hann hefði ekki komið í vatn í hálft annað ár .
Hann byrjaði á því að klæða sig úr loðúlpunni og klofháum stígvélunum .
Það varð honum til happs að hafa gleymt að fara í ullarsokka fyrir róðurinn en fyrir vikið reyndist Gunnari , sem að eigin sögn er ógurlega fótstór , auðvelt að losa sig við stígvélin .
" Ég barmaði mér þegar ég áttaði mig á því á bryggjunni fyrir róðurinn að ég hafði gleymt ullarsokkunum , af ótta við fótkulda , en mögulega varð það mér til lífs , " rifjar Gunnar upp nú hálfri öld síðar .
Hann velti fyrir sér hvort hann ætti að losa sig við armbandsúrið en gerði það ekki .
" Mér fannst ekki muna um það , " segir Gunnar en úrið stoppaði eftir 25 mínútur í sjónum .
Gunnar reyndi ekki að synda til lands , á að giska 20-30 kílómetra , heldur tróð marvaðann á staðnum , þar sem hann mat stöðuna svo að einasta vonin til björgunar væri að bátsverjar áttuðu sig fljótt á hvarfi hans og fyndu hann .
Það mat reyndist rétt .
Það var undiralda og sjórinn skolpaðist yfir höfuð Gunnars .
Hann fann ekki að neinu ráði fyrir kulda en hendurnar stífnuðu fljótt , " urðu hálfgerðar kræklur í lokin " .
Svo heppilega vildi til að skömmu áður hafði Gunnar lesið bók um raunir erlends manns sem lenti í sjónum og varð honum strax hugsað til ráðlegginga hans .
" Hann lagði áherslu á , að halda ró sinni og það gerði ég .
Lesturinn kom tvímælalaust að gagni , " segir hann nú .
Manns innri styrkur Spurður hvort hann hafi leitað styrks í trúnni veltir Gunnar vöngum eitt augnablik .
Síðan segir hann : " Ég trúi ekki endilega á himnaríki og helvíti en móðir mín var trúmanneskja og eflaust hef ég beðið Guð um hjálp meðan ég svamlaði þarna í sjónum .
" Hann gerir stutt hlé á máli sínu .
" Annars held ég að það sé fyrst og fremst manns innri styrkur sem bjargar manni út úr erfiðleikum , hvort sem það er æðri máttur eða eitthvað annað , " heldur hann svo áfram .
" Það er gott að trúa því að hægt sé að leita á náðir æðri máttar .
Hver hann er eða hvaðan hann kemur skiptir ekki öllu máli .
" Annar háseti , Hallgrímur Sigurðsson , var með Gunnari á dekkinu þegar hann féll í sjóinn en varð óhappsins ekki var .
Fljótlega fóru þeir Sigurður Árnason skipstjóri þó að undrast um Gunnar .
Hallgrímur hélt hann hafa brugðið sér fram í til að klæða sig betur .
Gunnar var ekki þar .
Rann þá upp fyrir þeim að hann hefði að öllum líkindum fallið fyrir borð .
" Ég skar þegar á línuna og sneri til baka , stöðvaði vélina og kölluðum við nú á Gunnar eins og við máttum , " sagði Sigurður í samtali við Morgunblaðið daginn eftir .
" En við fengum ekkert svar .
Varð ég þá fremur vonlítill um að við myndum geta fundið hann í náttmyrkrinu , ekki sízt þar sem ég vissi ekki hvenær hann hafði fallið fyrir borð .
Ég sagði þó við sjálfan mig : " Það vildi ég að Guð gæfi að mér tækist að finna Gunnar .
" [ ...
] Líkurnar til þess að finna Gunnar voru mestar með því að halda til baka nákvæmlega eins og við höfðum lagt línuna .
Hins vegar óttaðist ég að það myndi taka of langan tíma og sigldi því eftir dýptarmælinum , þar sem fyrr segir ekki löngu eftir að fjögur bjóð voru komin í sjóinn .
Línuna höfðum við lagt í nærfellt hálfhring á þessum tíma .
" Faðir skipstjórans drukknaði Vakti það Hallgrími og Sigurði ugg að þeir vissu ekki hvort Gunnar væri yfir höfuð syndur .
Enda þótt hann væri frá Skagaströnd hafði Gunnar um tíma verið á skipum fyrir sunnan , og fór bara í þennan róður fyrir þær sakir að bróðir Sigurðar skipstjóra hafði gengið úr skaftinu vegna meiðsla á hendi .
Eflaust hefur atvikið ýft upp vondar minningar í huga Sigurðar en sama dag þrettán árum áður féll faðir hans með sama hætti úr bát í sjóinn – og drukknaði .
Sigurður var sjálfur um borð .
Gunnar getur ekki lýst tilfinningunni sem greip hann þegar hann áttaði sig á því að báturinn var að nálgast .
" Skyndilega fór ég að heyra skrúfuhljóðið gegnum sjóinn en beið með að kalla þangað til ég var viss um að þeir heyrðu í mér .
Þá var öskrið líka ógurlegt , " segir hann .
Báturinn stefndi beint á Gunnar og um tíma var hann hræddur um að lenda í skrúfunni eða soginu .
Hann synti því stutta leið frá bátnum .
Þegar bátsverjar urðu Gunnars varir hentu þeir umsvifalaust bjarghring til hans .
" Ég greip þéttingsfast um hringinn og það hefði þurft mikið til að losa takið , " segir Gunnar brosandi .
Honum var borgið .
Gunnar ber lof á Sigurð skipstjóra og áhöfnina alla .
" Til allrar hamingju var skipstjórinn klár maður og gerði allt hárrétt .
" Það voru snör handtök og ekkert fálm þegar félagarnir voru búnir að hífa Gunnar upp á dekkið .
Þá fyrst byrjaði hann að skjálfa og átti erfitt um mál .
Bátsverjar óttuðust að hann hefði drukkið sjó en það var ekki .
Kabyssan var kynt rauðglóandi , Gunnar færður úr blautum fötunum og klæddur í ný .
Því næst var dregin upp forláta landaflaska , innihaldinu blandað í heitt vatn með sykri og því sullað í drenginn .
" Flaskan var frá Tóta móðurbróður mínum .
Ég held mér sé óhætt að segja frá þessu sakamáli hér enda er það löngu fyrnt , " segir Gunnar við Sunnudagsmoggann nú og hlær með bakföllum .
Óþarfi að fara í land Eftir þennan viðurgjörning sofnaði Gunnar eins og ungbarn og svaf í þrjá tíma .
Þegar hann vaknaði var hann eins og nýsleginn túskildingur og hélt því sem leið lá upp á dekk til að aðstoða félaga sína við að leggja það sem eftir var af línunni og ljúka túrnum .
" Þeir vildu fara strax í land en mér fannst það óþarfi .
" Fjölskylda Gunnars fagnaði honum að vonum ógurlega þegar hann kom í land en hann minnist þess ekki að mikið hafi verið gert úr volkinu .
Í dag hefði honum án efa verið boðin fjölþætt áfallahjálp en slíkt þekktist ekki þá .
" Þetta voru aðrir tímar og óþarfi að setja allt úr skorðum út af þessu óhappi .
Allir voru glaðir að sjá mig og að ekkert amaði að mér en ég minnist þess ekki að nokkur maður hafi dregið úr mér að fara aftur á sjó .
" Það gerði hann líka strax daginn eftir – hvergi banginn .
" Auðvitað var þetta mikil lífsreynsla fyrir ungan mann en þetta þvældist aldrei fyrir mér – ekki þannig .
Maður gekk bara til sinna verka .
" Gunnar var heppinn .
Sama verður ekki sagt um tvo móðurbræður hans , Hjört og Svein Hjartarsyni , sem fórust með Skíði HU frá Skagaströnd á Húnaflóa rúmum tveimur vikum síðar .
Það er skammt stórra högga á milli á sjónum .
Ætlaði alltaf á sjóinn Gunnar Pálmason fæddist á Skagaströnd 1944 en flutti til Reykjavíkur tólf ára gamall með foreldrum sínum , Pálma Sigurðssyni og Hólmfríði Hjartardóttur .
Enda þótt Gunnar hafi aðeins verið sautján ára þegar hann féll útbyrðis af Vísi var hann þegar orðinn reyndur sjómaður .
" Ég byrjaði á Ingólfi Arnarsyni 22. maí 1959 , fjórtán ára gamall .
Frá því ég man eftir mér kom aldrei annað til greina en að fara á sjóinn .
Móðurafi minn var sjómaður og að minnsta kosti þrír móðurbræður .
Þetta hefur legið í blóðinu .
" Vorið 1961 hélt Gunnar norður og réri þaðan til 1966 , aðallega með Jóni Ívarssyni skipstjóra , en lauk í millitíðinni prófi frá Stýrimannaskólanum .
Í byrjun árs 1967 hætti hann hins vegar á sjónum .
" Ég var orðinn fjölskyldumaður , kominn með konu og barn , og þurfti að forgangsraða upp á nýtt í lífinu , " segir Gunnar en hann gekk að eiga Jóhönnu Skarphéðinsdóttur nítján ára með uppáskrift frá foreldrum sínum og forseta Íslands .
" Þetta var 16. maí 1964 og tveimur dögum síðar fór ég á síld og kom ekki aftur fyrr en í október .
Ég fann fljótt að þetta gekk ekki til lengdar .
" Hús og húsgögn Eftir að Gunnar kom í land lærði hann húsasmíði og vann við hana í tvo áratugi .
Oft var mikið að gera , ekki síst meðan hann var að byggja eigið hús á Arnarnesinu , 1978-79 , meðfram annarri vinnu .
" Á því tímabili fóru allar vökustundir í vinnu .
Það lá við að maður þyrfti að kynna sig fyrir konunni ef maður slysaðist til að sjá hana vakandi .
" Hann hlær dátt .
Árið 1987 var Gunnar orðinn leiður á smíðunum og réði sig þá til starfa í húsgagnasölubransanum , fyrst til Epal en síðan Axis , þar sem hann varð sölustjóri .
Á þeim vettvangi starfaði Gunnar til ársins 1994 .
Hugurinn leitaði alltaf út á sjó og þegar Gunnar hætti að selja húsgögn lét hann smíða fyrir sig lítinn Sóma-bát og réri honum næstu tíu árin .
Gunnar gerði út frá Suðurnesjum á veturna en á sumrin var hann fyrir vestan og norðan .
Hann segir árin á Jóu litlu , en svo nefndist báturinn , hafa verið ljúf .
" Það var frábært að komast aftur á sjóinn og ég hafði óskaplega gaman af þessum tíu árum , þótt oft hafi verið hart sótt og mikið á sig lagt .
Sérstaklega var gaman á grásleppunni , " segir Gunnar .
Synir Gunnars og Jóhönnu , Skarphéðinn og Börkur , hafa ekki lagt sjómennskuna fyrir sig .
Sá fyrrnefndi er kennari en sá síðarnefndi kvikmyndaleikstjóri og blaðamaður .
Báðir hafa þeir þó reynt fyrir sér á sjónum .
" Börkur var með mér á Jóu litlu eina vertíð og stóð sig virkilega vel .
Var kappsamur .
Skarphéðinn var svo hjá Landhelgisgæslunni í tæp tvö ár ásamt uppeldissyni okkar , Hermanni Höskuldssyni , sem lést í bílslysi aðeins átján ára gamall .
" Horfir alltaf fram veginn Gunnar seldi bátinn árið 2007 og starfar nú sem húsvörður í Hofsstaðaskóla í Garðabæ og líkar vel .
" Það hentar mér vel að vinna í nálægð við heimilið .
Jóhanna fékk heilablóðfall fyrir fjórum árum og var lengi í endurhæfingu .
Hún hefur náð sér merkilega vel í dag .
" Nú leggur frúin , sem setið hefur álengdar í stofunni meðan spjallið hefur farið fram , orð í belg .
" Gunnar , á þessi grein að fjalla um mig eða þig ? " Þau hlæja bæði .
Gunnar hefur átt góða ævi .
Verið farsæll í starfi , eignast góða konu og gjörvilega afkomendur .
Hann segir tilgangslaust að velta fyrir sér hvað hefði gerst hefðu bátsverjarnir á Vísi ekki fundið hann í sjónum þessa örlagaríku nótt 1961 .
" Auðvitað hef ég hugsað um þetta , sérstaklega fyrstu árin á eftir , en áttaði mig snemma á því að það hefur ekkert upp á sig .
Ég bjargaðist og þar við situr .
Nóg er nú víst af vitleysunni sem maður hefur gert þó maður sé ekki stöðugt að velta sér upp úr henni .
Þá verður maður bara ennþá vitlausari .
" Jóhanna stendur nú við hlið bónda síns og brosir .
" Það hefur alltaf verið mottó hjá honum Gunnari mínum að líta aldrei til baka , " segir hún .
" Hann horfir alltaf fram veginn .
" Að því sögðu biður Jóhanna bóndann að skera handa sér flís af dýrindis döðluköku sem er á borðum – og hafa " flöðeskúm " með .
Á meðan hann sker horfir frúin á blaðamann og dregur efni greinarinnar saman í einni setningu : " Hann var ekki feigur ! " Synti kviknakinn á eftir fuglinum Nóttin örlagaríka 1961 er ekki eina skiptið sem Gunnar Pálmason hefur svamlað í svellköldum sjónum .
Tveimur árum síðar var hann sem oft áður að skjóta sjófugl í fjörunni inn af Skagaströnd .
" Fyrst var álandsvindur og fuglinn rak að landi , " rifjar hann upp .
" Síðan snerist vindur og fuglinn fór að reka á haf út .
Það skipti þá engum togum að ég reif mig úr fötunum og synti á eftir honum .
Þú skilur , maður ólst upp við að sækja bráðina .
" Hann náði fuglinum fljótt og beit í löppina á honum til að fipast ekki á sundinu .
Á leiðinni í land áttaði Gunnar sig hins vegar á því að sjórinn var jökulkaldur og neyddist hann til að nema staðar á skeri á leiðinni til að hoppa sér til hita .
– Á nærklæðunum ? " Nei , ég var kviknakinn .
" Það hefur verið sjón að sjá ! Gunnar náði landi heilu og höldnu en varð fárveikur á eftir .
" Ætli ég hafi verið nær því að drepa mig þarna en nóttina á Húnaflóanum .
" Eftir að hafa lifað þá hrakninga af hefði þetta að líkindum orðið vandræðalegur dauðdagi ! Fyrst þetta varst þú ...
Löngu seinna þegar Gunnar var farinn að róa á Jóu litlu var hann einhverju sinni staddur á annan sólarhring seint um haust austur á Hornbanka án þess að ná sambandi við land .
" Þegar ég loksins náði í Tilkynningaskylduna viðurkenndu menn að þeir hefðu verið farnir að hafa ofurlitlar áhyggjur " en fyrst þetta varst þú ákváðum við að gera ekkert í því " .
Ég vissi aldrei hvort ég átti að taka þetta sem hól , " segir Gunnar og glottir við tönn .
