Hugmyndin að yfirtökuhreyfingunni , sem hóf göngu sína á Wall Street og breiddist út um heiminn , kom úr ólíklegustu átt .
Í Kanada kemur út tímaritið Adbusters , sem ætlað er að ýta við viðteknum hugmyndum .
Útgefandi tímaritsins er Kalle Lasn , 69 ára gamall maður , sem býr á búgarði skammt frá Vancouver .
Í tímaritinu , sem hann stofnaði fyrir 22 árum , er dregin upp mynd af heimi þar sem hrun blasir við í umhverfismálum og andlegt tómarúm ríkir í heiminum .
Að sögn Lasns er útbreiðsla tímaritsins 70 þúsund eintök .
Það tekur ekki við auglýsingum og styður meðal annars kaupum ekkert daginn , sem var í gær laugardag .
Lasn fæddist í Eistlandi og fyrstu minningar hans eru úr þýskum flóttamannabúðum þar sem hann endaði með fjölskyldu sinni á flótta undan rússneska hernum í síðari heimsstyrjöld .
Hann er með gráðu í stærðfræði .
Hann hóf feril sinn á að búa til tölvustríðsleiki fyrir ástralska herinn .
Hann stofnaði markaðsrannsóknafyrirtæki á uppgangstímum í Japan og gekk vel .
Hann flutti til Kanada og helgaði sig kvikmyndagerð og umhverfisvernd .
Lasn og hans helsti samstarfsmaður á blaðinu , Micah White , sem er 29 ára gamall og býr í Berkeley í Kaliforníu , fengu hugmyndina að því að leggja undir sig neðri hluta Manhattan þegar þeir voru að skiptast á tölvupóstum .
Snemma í júní sendu þeir tölvupóst til áskrifenda Adbusters þar sem sagði : " Bandaríkin þurfa sitt eigið Tharir-torg .
" Daginn eftir skrifaði White til Lasn og sagði að sér þætti hugmyndin spennandi .
Þeir vörpuðu hugmyndum að nafni á aðgerðinni á milli sín og niðurstaðan var að kalla hana Yfirtökum Wall Street eða Occupy Wall Street á ensku .
White vildi í upphafi að átakið hæfist 4. júlí 2012 svo að nægur tími gæfist til undirbúnings , en Lasn var á því að hið pólitíska andrúmsloft gæti gerbreyst á þeim tíma .
Hann lagði til að látið yrði til skarar skríða seinni hlutann í september og hinn 17. , afmælisdagur móður hans , varð fyrir valinu .
Í blaðinu birtist heilsíðuauglýsing : " Yfirtökum Wall Street , 17. september , komið með tjald .
" Eftir því sem nær dró deginum komu fleiri að skipulaginu .
Dagurinn hafði verið tilkynntur á netinu og þátttakendur gerðu sér grein fyrir að lögregla myndi reyna að stöðva aðgerðina .
Því var gerð varaáætlun og varð Zucotti-garðurinn skammt frá Wall Street fyrir valinu .
Garðurinn er í einkaeigu , en opinber .
Það skipti sköpum .
Opinberum görðum í eigu hins opinbera er lokað á nóttunni , en skylt er að hafa opna garða í einkaeigu aðgengilega allan sólarhringinn .
White og Lasn voru þeirrar hyggju að yfirtökuliðið þyrfti að hafa skýran boðskap líkt og mótmælendur á Tahrir-torgi í Kaíró , sem vildu koma stjórn Egyptalands frá .
Þeir gerðu uppkast að yfirlýsingu , en mótmælendur í New York höfnuðu henni og samþykktu sína eigin .
" Við skrifum svo að allt það fólk , sem finnst að viðskiptaöflin hafi gert á hlut þess , viti að við erum bandamenn þess , " sagði í yfirlýsingunni .
" Ekki er hægt að koma á sönnu lýðræði þegar ferlið er ákvarðað af efnahagslegu valdi .
" Þessi orð hafa ef til vill ekki fest í hugum fólks , en kjörorðið " Við erum 99% " gerði það hins vegar .
Þar er vísað til þess að eitt prósent Bandaríkjamanna eigi svo mikið af heildarauði í landinu – 40% að því er hagfræðingurinn Joseph Stiglitz sagði í grein í tímaritinu Vanity Fair – að þeir ráði því sem þeir vilji ráða .
Hreyfingin breiddist út um allan heim .
Fólk safnaðist saman við dómkirkju Páls postula í London , fyrir utan þingið í Berlín og á Austurvelli .
Yfirtökuhreyfingin vatt upp á sig .
Hún beindist gegn peningavaldinu , sem Wall Street er táknrænt fyrir .
Mótmælin komust í hámæli fyrir alvöru þegar lögreglan í New York lét til skarar skríða gegn þeim .
Nú hefur lögreglan rýmt Zucotti-garðinn .
Yfirtakan stóð í 59 daga .
Lasn segir að þetta boði ekki endalok hreyfingarinnar , heldur feli þvert á móti í sér tækifæri .
" Ég trúi því ekki hvað Bloomberg [ borgarstjóri New York ] getur verið vitlaus , " sagði hann í viðtali við blaðið The New Yorker .
" Þetta þýðir að leikurinn magnast , nú er meira í húfi .
Þetta er einu skrefi nær , þú veist , byltingu .
" Innblásturinn " Við vorum innblásnir af atburðum í Egyptalandi og Túnis , " segir Kalle Lasn , " af þeirri staðreynd að nokkrir klárir einstaklingar gætu með hjálp Facebook og Twitter sent út kall og fengið fjölda fólks til að fara út og veita reiði sinni útrás .
Ég hélt alltaf að ég mundi deyja vinstrimaður með brostnar vonir , en nú hef ég fengið uppreisn .
Sú hugmynd að við , fólkið , getum farið inn í hið táknræna hjarta alheimskapítalismans og yfirtekið hann og skipulagt það úr skrifstofu með tíu manns og hallað okkur síðan aftur og fylgst með á meðan allt heila klabbið kveikir í ímyndunarafli heimsins – það gerir mig bjartsýnan um framtíðina .
" Ritskoðun í krafti peninga Árið 1989 neitaði kanadíska ríkissjónvarpið að birta auglýsingu , sem Kalle Lasn hafði gert og beint var að skógarhöggi .
Auglýsingin var svar við áróðursmynd , sem kanadíski skógarhöggsiðnaðurinn hafði sýnt í ríkissjónvarpinu og Lasn þótti verulega misvísandi .
" Þetta var hræðilegt augnablik fyrir mig , " segir Lasn í samtali við blaðið Independent .
" Í fæðingarlandi mínu , Eistlandi , mátti ekki opna munninn gegn stjórnvöldum .
Fimmtíu árum síðar var ég kominn í hjarta hins lýðræðislega heims og gat skyndilega ekki tjáð mig út af auglýsingapeningum fyrirtækis .
" Komst hann þá að þeirri niðurstöðu að hugmyndir hans væru ekki gjaldgengar í hefðbundnum fjölmiðlum .
" Okkur fannst þá að það væri dökk hlið á neysluhyggjunni og enginn vildi ræða hana , " sagði hann .
Tímaritið Adbusters er hins vegar gerólíkt jaðarblöðum í stjórnmálum .
Umbrot og útlit er eins og í áferðarfallegustu glansblöðum .
