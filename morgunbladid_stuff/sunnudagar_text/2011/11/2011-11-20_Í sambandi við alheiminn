Við færumst á netið smám saman , músíkin er geymd þar og streymt eftir þörfum , og svo er gráupplagt að sækja útvarpssendingar þangað líka , til að mynda með útvarpsmagnara eins og NAD C446 .
Á bakinu eru ýmsir tengimöguleikar , þar á meðal Ethernet-tengi og reyndar mælt með því , en sáraeinfalt er að tengjast þráðlausu neti og virkaði mjög vel .
Síðan er bara að velja það sem mann langar til að hlusta á , til að mynda er hægt að renna yfir stöðvar eftir landi , eða tónklistarstefnu , og tína svo í minni græjunnar .
Líka er hægt að hlusta á hlaðvarp , podcast , ef vill og líka svo gamaldags fyrirbrigði sem FM-útvarpsstöðvar .
Til gamans má geta þess að á græjunni er stafrænn útgangur og því til að mynda hægt að taka upp úr FM útvarpi með hámarksgæðum .
Tækið styður UPnP sem gerir kleift að streyma tónlist í það yfir netið , til að mynda úr farsíma , flakkara eða úr tölvu .
UPnP-þjónn fylgir Windows 7 til að mynda og með því að hafa hann í gangi gat ég spilað hvaða músík sem er af skráarþjóni heimilisins .
Það var líka einfalt að streyma músík úr Android-farsíma með Twonky .
Ágætt úrval er í græjunni , en hún sækir stöðvalista í gagnagrunn NAD .
Á vefsetri NAD er svo hægt að skrá aðgang og sýsla með prívat stöðvalista sem síðan birtist í valmyndinni .
Líka er hægt að spila músík beint af USB-lykli ( tengi framan á ) og þá músík á ýmsum gagnasniðum , MP3 , FLAC , WMA , WAV og AAC .
Netútvarp , takk Þúsundir frábærra útvarpsstöðva Um leið og maður er kominn á bragðið með netútvarp , kemst í tæri við þær þúsundir frábærra útvarpsstöðva sem senda út á netinu um allan heim , vill maður eiginlega ekki annað .
Það er og hægur leikur að hlusta á netútvarp á heimilinu , því allmargir eru þegar með þráðlaust heimanet , og þegar maður er kominn út í skúr eða niður í kjallara þá er hægt að hafa með sér græju eins og Q2-netútvarpið sem sést hér fyrir ofan og fæst hér á landi .
Ekki þarf þó endilega þráðlaust heimanet til ; það er líka hægt hlusta á netútvarp í spjaldtölvum , Android-farsímum eða iPhone / iPod Touch og streyma í tæki sem styðja UPnP eins og NAD-græjan hér til hliðar .
Þeir sem eru með Bluetooth-stuðning í bílnum geta streymt beint í bílútvarpið eins og ég gerði á ferð norður í land fyrir stuttu þar sem BBC Radio 4 stytti mér stundirnar .
Það getur þó kostað sitt , farsímafyrirtæki rukka sum grimmt fyrir strauminn , en getur þó rúmast innan innifalins gagnamagns .
Þumalputtareglan er þessi : 32 Kb á sek. = 12 MB á klst. , 64 Kb á sek. = 23 MB á klst. og 128 Kb á sek. = 57 MB á klst. 