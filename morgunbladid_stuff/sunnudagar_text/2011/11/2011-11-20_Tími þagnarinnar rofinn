Útgáfa bókarinnar Ómunatíð eftir Styrmi Gunnarsson eru mikil tíðindi , en kaflabrot úr henni birtist í dag í bókablaði Sunnudagsmoggans .
Um bókina má segja að öll fjölskyldan standi að henni og þarf kjark og áræði til að stíga fram með þessum hætti .
Það kemur öllum þeim fjölmörgu sem glíma við geðröskun til góða að þögnin sé rofin , ekki síst í vandaðri , yfirvegaðri og um leið einlægri frásögn sem þessari .
Óhætt er að fullyrða að hún dýpkar til muna skilning almennings á því sem við er að eiga og opnar glugga í innri heim sem mörgum er að mestu hulinn .
Þetta er bók sem breytir samfélagi .
Og þar er varpað upp mörgum álitaefnum sem þarf að taka til gagngerrar skoðunar í íslensku heilbrigðiskerfi og raunar samfélaginu í heild .
Höfundur bókarinnar gætir þess að tala ekki eins og hann viti svörin við öllum spurningum , heldur dregur fram álitaefni með mildum en jafnframt rökföstum hætti og gerir sitt til að ýta undir frekari umræðu – og aðgerðir : " Geðheilbrigðiskerfið á að sinna fleirum en sjúklingnum sjálfum .
Það þarf að sinna aðstandendum líka , börnum og mökum .
Fyrstu skrefin hafa verið stigin á þeirri braut en sennilega þarf mun meira til og þar á meðal löggjöf með skýrri stefnumörkun af hálfu stjórnvalda um hverjar þær skyldur eigi að vera .
" Það sem honum er efst í huga er hagur barna sem alast upp á heimili þar sem foreldri glímir við geðröskun og segir mikilvægt að aflétta leyndinni : " Þegar ég horfi til baka er ég þeirrar skoðunar að tilraunin til þess að fela fyrir dætrum okkar veikindi móður þeirra séu mín mestu mistök í viðbrögðum við þessari alvarlegu geðsýki .
Þótt á þeim tíma hafi ekki verið annarra kosta völ en að koma dætrum okkar fyrir hjá ömmum þeirra og ekki í kot vísað er ljóst að meiri áherzla hefði verið lögð á dagleg samskipti móður og dætra , bæði sumarið 1968 og í síðari veikindafösum ef við hefðum gert okkur grein fyrir mikilvægi þess að sem minnst rof yrði í samskiptum veikrar móður og barna hennar og hvað regluleg samskipti við móður skipta miklu máli fyrir börn .
Þetta er það sem við teljum að ungt fólk sem stendur í svipuðum sporum geti helzt lært af lífssögu okkar .
Vegna þessarar reynslu hefur mér alltaf fundizt að betur mætti gera í að veita sjúklingum og aðstandendum þeirra leiðbeningar um það hvernig eigi að útskýra veikindi sem þessi fyrir börnum .
" Orð eru til alls fyrst .
Vonandi er tími þagnarinnar rofinn .
