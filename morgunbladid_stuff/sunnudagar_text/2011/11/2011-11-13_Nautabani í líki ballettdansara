Vináttulandsleikir eru eitt það óáhugaverðasta við fótboltann .
Þjálfarar nota oft slíkar viðureignir til þess að prófa sig áfram , gefa leikmönnum tækifæri sem alla jafna komast ekki í liðið eða reyna nýjar leikaðferðir .
Vináttuleikir eru tilraunastarfsemi , eðlilega .
Frí er í deildakeppni flestra Evrópulanda um helgina en vináttulandsleikir þess í stað á dagskrá .
Nokkrir voru í gær , fáeinir í dag og fjöldi eftir helgi .
Fótboltafíklar þurfa þó ekki að örvænta því sérlega áhugaverður leikur fer fram – þótt það sé æfingaleikur ; viðureign Englands og Spánar á Wembley-leikvanginum í London í dag .
Tvær vinsælustu deildir í heimi í dag eru hin enska og sú spænska .
En knattspyrnuhefðin er gjörólík í löndunum tveimur .
Englendingar eru þekktir fyrir djörfung og dug , fyrir að vera stórir , sterkir , fljótir og baráttuglaðir .
Þeir gefast aldrei upp fyrr en í rauðan dauðann .
Einkenni Spánverja hafa í áránna rás verið önnur ; þeir hafa verið einstaklega leiknir og skemmtilegir á að horfa en kraftinn hefur oft vantað þegar tekið hefur verið hressilega á þeim .
Þeim var álasað fyrir að þola illa spennuna sem fylgdi stórmótum ; ná ekki að sýna sitt besta þegar á reyndi .
Að vera ekki nógu harðir af sér .
Nú er öldin önnur ; á því er enginn vafi að Spánverjar eiga besta lið heims .
Breiddin er svo mikil að sumir þeirra sem verma varamannabekkinn myndu ekki bara komast í flest önnur landslið heldur styrkja þau .
Það sem virðist fimur ballettdansari er í raun nautabani í dulargervi , reiðubúinn að stinga andstæðinginn til bana hvenær sem er .
Nokkrir Spánverjar leika með liðum á Englandi og hafa staðið sig framúrskarandi vel .
Enginn betur í vetur en hinn smávaxni David Silva , sem farið hefur hamförum með toppliði Manchester City .
Það segir meira en mörg orð að hann á ekki víst sæti í spænska liðinu ! Hefur reyndar mjög lítið leikið með því síðustu misseri .
Einhver kann að spyrja hvernig í ósköpunum standi á því .
Þjálfari Spánar getur spurt á móti : Hvern á ég að taka úr liðinu í staðinn ? Ekkert svar ...
Sem dæmi um gæðin í hópnum má nefna að Pepe Reina , einn besti markvörður heims , er varamaður í liði Spánar .
Valdes , markvörður Barcelona , besta félagsliðs heims , er þriðji á listanum .
David de Gea , sem stendur í markinu hjá ensku meisturunum í Manchester United , er ekki einu sinni í hópnum .
Hann er í landsliði 21 árs og yngri .
Þannig mætti lengi telja .
Í stuttu máli má segja að flestir leikmenn Spánar myndu styrkja lið Englands , en ólíklegt að nokkur hinna ensku kæmist í spænska liðið .
Samt gæti leikurinn orðið spennandi .
Það er hið skemmtilega við þessa frábæru íþrótt .
Aldrei er neitt öruggt .
Davíð gæti sigrað Golíat , en maður veit aldrei ...
