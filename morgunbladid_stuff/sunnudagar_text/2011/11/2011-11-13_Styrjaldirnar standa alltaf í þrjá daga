Eins og íslenski utanríkisráðherrann benti á , að loknum síðasta neyðarfundi evrulandana , þá virtist fundurinn hafa skapað nýjar forsendur fyrir evrunni , sem er draumaprinsinn Benóní á himni Samfylkingarinnar .
Össur Skarphéðinsson vitnar oftast í sjálfan sig í þriðju persónu til stuðnings því sem hann hefur látið út úr sér í andránni þar á undan .
Hann gerði það að vísu ekki í þetta sinnið , sem dró auðvitað nokkuð úr gildi þess mats sem hann hafði gefið .
Það hefði auðvitað verið öflugra , ef álit þeirra beggja hefði legið fyrir á þessari ögurstundu .
En vissulega valdi hann næstbesta kostinn , því hann vitnaði í fréttaskýrendur og markaðinn sjálfan sem fyllst höfðu bjartsýni í fjórtánda sinn , með allar vísitölur í vexti .
Papandreou bilast Og oft hefur mat íslenska utanríkisráðherrans á atburðum á evrusvæðinu reynst verr en þetta .
Því óneitanlega bjó svæðið við ró og aukinn stöðugleika næstu þrjá dagana á eftir og eitthvað fram eftir þeim fjórða .
En þá sagðist Papandreou , forsætisráðherra , ætla að heyra í löndum sínum um þetta stærsta mál í sögu Grikklands síðustu aldirnar .
Leiðtogar Evrópusambandsins hrukku allir sem einn af hjörunum á sama augnablikinu , sem sýnir óneitanlega aðdáunarverða samhæfingu innan sambandsins .
Jóhanna Sigurðardóttir hrökk einnig af hjörunum , bæði öðrum til samlætis og einnig vegna þess að hún hélt í örskotsstund að Ólafur Ragnar stæði á bak við þetta eins og aðrar óþarfar þjóðaratkvæðagreiðslur , sem hún þekkti til .
Sarkozy , forseti Frakklands , sagði við Barack Obama að Papandreou væri " brjálæðingur " en það þýddi þó ekki að taka á honum af hörku fyrir þessi afglöp , því hann væri í þunglyndi vegna allra þessara atburða .
Þetta sagði franski forsetinn við þann bandaríska í tveggja manna tali , sem hann hélt sig vera að eiga , en franskir tæknimenn höfðu stillt hljóðnema túlka forsetanna inn á kerfi blaðamanna .
Franskir fjölmiðlar reyndu lengi að þegja um þetta " tveggja manna tal " og eins um svívirðingar forsetanna tveggja í garð ísraelska forsætisráðherrans , því það var sett í sama flokk og framhjáhöld ráðamanna þar í landi .
RÚV hefur þagað líka , en ekki vegna framhjáhaldsklásúlunnar , heldur hafa þeir talið sér trú um að Obama sé í Samfylkingunni og það gildi því sama um hann og þegar Jóhanna talar af sér .
En þrátt fyrir þessa góðu viðleitni ábyrgra fréttamanna láku ósköpin út og er mikið um þau skrafað .
Leiðtogar sýna lýðræðistennurnar Nú ákváðu ESB-leiðtogar að kominn væri tími til að taka hart á málum .
Þeir höfðu áður látið henda forsætisráðherra Slóvakíu frá völdum vegna þess að ríkisstjórn frúarinnar sem þar fór fyrir vildi hafa sjálfstæða skoðun á því hvort Slóvakar ættu að borga fyrir óreiðu Grikkja , þjóðar sem hefur enn úr meiru að spila en Slóvakía .
ESB-leiðtogarnir höfðu góðan skilning á því að stjórnmálaforingi lands sem hefði verið svo stutt í sambandinu væri ekki búinn að átta sig á að sjónarmið smáríkja skiptu þar engu máli .
Ekkert þýddi fyrir frúna að veifa framan í þá bæklingi frá hlutlausum sérfræðingi um smáríki , sem er enn hlutlausari í málefnum ESB , máli sínu til stuðnings .
En sú tilraun jók þó aðeins samúðina eða eftir atvikum fyrirlitninguna á forsætisráðherranum sem þurfti að hrökklast frá þrem dögum síðar eins og sjálfsagt var .
Þá var komið að Papandreou .
Honum var fyrst bannað að halda hina fráleitu þjóðaratkvæðagreiðlu , sem hann hætti við eftir þrjá daga , enda gat hann ekki fært nein sannfærandi rök fyrir því , að málefni Grikklands kæmu þeirri þjóð við .
Nú hélt Papi að hann fengi frið .
En strax daginn eftir var honum sagt að hann yrði að fara frá völdum ekki seinna en á sunnudagskvöldið síðasta .
Það mun undirstrika kenningar smáríkjasérfræðinga um sjálfstæði smáríkja innan ESB og jafnvel sanna þær , að Papandreou dró afsögn sína í þrjá daga , þrátt fyrir að hafa fengið nákvæm fyrirmæli frá Olla Rehn sjálfum sem þeir tveir , Össur og íslenski utanríkisráðherrann , hafa báðir hitt .
Olli sér um lýðræðismál í ESB núna og geta þau naumast verið í betri höndum , og er þá ekki verið að gera lítið úr stækkunarstjóranum sem tók við af honum , sem var í átta ár í " diplómataskóla " KGB í Moskvu , á gullaldarárum lýðræðisins austur þar .
Árni Þór , formaður utanríkismálanefndar Íslands , getur vitnað um þetta , því hann þroskaði sína lýðræðisást einmitt á sömu slóðum .
Þegar Papandreou , sem ekki hafði vitað í þrjá daga , hvort hann væri að koma eða fara , hafði fengið að vita frá Olla að hann væri að fara , var fjármálaráðherrum evrusvæðisins falið að skaffa Grikkjum forsætisráðherra .
Var þeim fenginn úrvinda aðstoðarbankastjóri Trichet gamla , sem fékk hans bestu meðmæli , því í bankanum hafði hann jafnan og ætíð gert allt möglunarlaust sem honum hafði verið sagt og uppfyllti hann þar með öll skilyrði sem hægt er að gera til forsætisráðherra smáríkis á evrusvæðinu .
Næst var Ítalía Þá var komið að Ítalíu .
Berlusconi hafði sagt eftir G-20-fundinn í Cannes að " evran væri mynt sem enginn skildi eða bæri virðingu fyrir " og einnig að " evran hefði leitt Ítalíu í fátæktargildru " .
Þar með var mælir hans fullur , dagar hans taldir , klukkan honum glumin og hin pólitíska gröf hans gapti við .
Þetta var að mati leiðtoga evrulandanna hið endanlega Bunga bunga Berlusconis .
Hann hafði beinlínis lagt nafn myntarinnar við hégóma , sem væru ystu mörk fyrir persónulegar ógöngur á evrusvæðinu .
Þjóðverjar höfðu lengi fyrirlitið ítalska forsætisráðherrann vegna Bunga bunga .
Frakkarnir höfðu jafnlengi öfundað hann af Bunga bunga , þótt þeir botnuðu ekkert í því , að sagt hefði verið frá slíku opinberlega .
Bunga bunga var jú opinbert leyndarmál á Ítalíu , framhjáhald í fjórða veldi og því fráleitt að segja frá því , að mati Frakkanna .
( Hrannar hefur þegar útskýrt fyrir Jóhönnu að Bunga bunga sé ekki Bárðarbunga og tengist heldur ekki Vaðlaheiðargöngunum að neinu leyti .
Hún er því orðin eins vel inni í málinu eins og nokkru sinni má vænta að hún verði ) .
Eftir velheppnaða aðför leiðtoga evrusvæðisins að Berlusconi benda íslenskir smáríkjafræðingar á að þetta sanni kenningu þeirra um að ESB kúgi ekki bara smáríki heldur líka stórríki , sem sýni þar með sterka stöðu smáríkja innan ESB .
En nú var fjármálaráðherrum evrusvæðisins sem sagt falið að finna forsætisráðherra handa Ítölum .
Það sýnir ótvíræða lýðræðisást sambandsins að hópi manna var falið þetta verkefni og sérfræðingar benda á að oddamaðurinn í hópnum sé einmitt frá smáríki sem sýni sterka stöðu þeirra innan sambandsins .
Fjármálaráðherrarnir hafa komist að þeirri niðurstöðu að fyrrum samkeppniskommissar í Brussel , Monti , sé heppilegastur í forsætisráðherrastólinn í Róm .
Hann sé að vísu Ítali , og þótt það sé galli megi nota það sem dæmi í spuna sambandsins um að iðulega sé tekið tillit til einstakra ríkja innan þess .
En öllu skiptir þó að hann var , er og verður kommissar og að hann sé með Delors í opinberum leynifélagsskap sem stefni að því að ESB verði eitt ríki eins fljótt og verða má .
Íslenskir sérfræðingar um smáríki benda á að þegar sá draumur hafi ræst þá verði ESB ekkert smáríki og þetta óráðstal efasemdamanna um smáríki skipti þá engu máli lengur fremur en nú , þegar hin miklu áhrif smáríkja innan ESB séu óumdeild .
Með Monti verði kominn annar komissar eða kommissarsígildi í stól sem lýðræðislega kjörnir leiðtogar hafa verið að þvælast í fram að þessu með alkunnum afleiðingum .
Þeir benda líka á að tengdadóttir fyrrum kommissars í Brussel sé orðin forsætisráðherra í Danmörku og hún sé að vísu Dani , en samt geri hún allt sem ætlast sé til af henni og láti hvorki þjóðernið , né það að hún hafi komist til valda í kosningum , rugla sig .
Sú danska hafi meira að segja þegar sagt Jóhönnu að hún myndi sjá um að koma Íslendingum í ESB og hefur því væntanlega undirstrikað í leiðinni að þessi leiðindi sem urðu árin 1944 , 1918 og 1904 og fæðingarbröltið í Dýrafirði væri í sínum huga fyrirgefið , gleymt og grafið .
Mikið hefur Jóhanna verið fegin að fá loksins að heyra eitthvað sagt af viti .
Hún hefur varla getað beðið eftir því að fá að segja Hrannari frá þessu .
Það var jú hann sem fattaði fyrstur upp á Dýrafirði .
