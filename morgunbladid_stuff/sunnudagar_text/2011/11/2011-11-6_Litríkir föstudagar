Það er kominn föstudagur í fótatakið .
Festa í því .
Ég heyri það , " segir samstarfsmaður minn við mig þar sem ég þramma eftir ganginum á föstudagseftirmiðdegi .
Það er allt á suðupunkti og klukkan orðin meira en þrjú .
Það fer að koma að þeim punkti sem manni finnst að maður bara geti ekki meira .
Verði aldrei búinn og geti mögulega ekki klárað allt sem er eftir þrátt fyrir ótal unnin handtök .
En þá ! Þá hellist yfir mann föstudagskrafturinn og gleðin .
Maður rankar við sér og man að helgin er framundan með öllum sínum dásemdum .
Því að sofa út í tvo daga og gleyma amstri hversdagsins um stund .
Stundum finnst manni dálítið að lífið snúist í kringum helgarnar .
Enda vill vikan oft líða jafn hratt og helgin .
Sem er skrýtið því helgin er jú mun styttri .
En oft finnst manni eins og enn og aftur sé helgin allt í einu komin aftur .
Sem hlýtur að hafa eitthvað að segja um hraða vikunnar .
Í raun geta allir dagar verið helgardagar .
Það er að segja það má líka njóta lífsins þó það sé virkur dagur .
Samt verður allt dálítið öðruvísi á föstudegi .
Í vinnunni er meira um sprell og eins og það liggi einhver æsingur í loftinu .
Helgarfríið er handan við hornið og sumir eru farnir að láta sig dreyma ; tveir fyrir einn á smart og smækó bar á meðan hinir sjá sófann sinn í hillingum .
Sama hvort honum fylgi bara teppi eða heil hrúga af börnum , dýrum og öðrum fjölskyldumeðlimum .
Mér finnst föstudagar tilvaldir til að gleðja aðra .
Gera daginn enn þá betri .
Í þeim tilgangi tók ég mig til og límdi glaðlega límmiða á tölvur nokkurra samstarfsmanna minna .
Jú , það hefði verið fyndið að þekja básinn þeirra með postit en ég ákvað að þetta væri ekki dagurinn til þess .
Þetta var miklu frekar dagurinn til að deila litríkum Hello Kitty-límmiðum sem lífga upp á lífið .
Segið svo að maður verði ekki extra hress og kátur á föstudagseftirmiðdögum ...
