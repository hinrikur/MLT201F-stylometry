Rithöfundurinn Ragnheiður Gestsdóttir er með nýja bók fyrir jólin sem nefnist Í gegnum glervegginn .
Nýja bókin hennar fjallar um hina þrettán ára gömlu Áróru .
Hún er alein inni í glerhvolfi , í litlum heimi þar sem ekkert skortir – nema félagsskap .
Hún hittir engan nokkurn tímann en á næturnar er henni færður matur .
En svo kemur hún auga á dökkan kollinn á stráknum Rökkva og allt breytist .
Hún flýr úr þessari lokuðu veröld út í harðan veruleikann þar sem nýr heimur bíður hennar og áhugaverð atburðarás fer af stað .
Að sögn Ragnheiðar geta krakkar frá tíu ára aldri notið sögunnar og alveg upp í fullorðna .
" Þetta er saga sem fjölskyldan getur lesið saman , hentar vel til samlesturs , " segir Ragnheiður .
" Mig dreymdi byrjunina á þessari bók og því byrjar hún á bréfi til lesenda þar sem ég lýsi því hvað mig dreymdi .
Draumurinn var þannig að ég var á flugi yfir skógi og í þessum skógi var stúlka í svona glerhólfi , svo vaknaði ég og þurfti að finna út úr því hvað hún væri að gera þarna og hvaða heimur þetta væri .
Hún lifir í þessum verndaða heimi , en þegar þessi einangrun er rofin af stráknum Rökkva velur hún hættuna og frelsið framyfir öryggið .
Henni hefur verið kennt margt um heiminn en það er ekki allt satt og rétt .
Heimurinn fyrir utan er mun harðneskjulegri en hún hélt .
Hún ákveður að gera eitthvað í málunum .
" Fullorðnir eru fyrirmyndin Aðspurð hvernig sé farið að þegar ná skuli til krakkanna segir hún að sagan þurfi að vera skemmtileg .
" Það sem þarf fyrst að gera er að vera með sögu sem er það spennandi að krakkarnir nenni að lesa hana , " segir Ragnheiður .
" Ef maður er með einhvern boðskap þá er ég ekki að predika hann .
En sagan getur sagt manni eitthvað , eins og í þessu tilviki að maður þarf að taka ábyrgð og gera eitthvað í hlutunum .
Hún upplifir óréttlæti og í stað þess að taka því sem orðnum hlut gerir hún eitthvað í því að breyta málunum .
" Ragnheiður segir að unglinga- og barnabækur seljist nokkuð vel .
" Þrátt fyrir svart útlit með lestur barna eru til krakkar sem lesa mikið .
Úrvalið núna af barnabókum er mjög gott og fjölbreytilegt .
Við höfundarnir þurfum bara að vanda okkur við að skrifa skemmtilegar sögur .
Til að auka lestrarkunnáttu krakka þurfa fullorðnir að vera fyrirmynd .
Krakkar gera það sem þeir sjá ; ef þeir sjá fullorðna fólkið vera að lesa eru þeir líklegir til að fara að lesa líka .
En bókin er í mikilli samkeppni við margt annað á markaðnum í dag .
" 