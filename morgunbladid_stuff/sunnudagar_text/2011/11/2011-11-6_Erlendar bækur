Clare Vanderpool – Moon Over Manifest * * * - Í miðri kreppu vestan hafs er stúlkan Abilene Tucker send til smábæjarins Manifest í Kansas og þar á hún að vera yfir sumarið .
Þetta er á fjórða áratug síðustu aldar og hún hefur lifað á jaðri allsleysis með föður síðum og því ýmsu vön .
Fljótlega fer Abilene að grennslast fyrir um æsku föður síns , sem ólst upp í þorpinu , en þegar hún finnu öskju með sérkennilegum samtíningi finnst henni forvitnilegra að reyna að grafast fyrir um eiganda öskjunnar .
Þetta er fyrsta bók höfundar , en einkar vel skrifuð fyrir það .
Vanderpool er ekki bara að gefa mynd af lífi í smábæ á krepputíma , heldur dregur hún upp mynd af því hvernig bærinn varð til á sínum tíma , þegar evrópskir innflytjendur flykktust yfir Atlantshafið í leit að betra lífi og báru með sér ýmsa siði og venjur að heiman .
John Connolly – Hell ' s Bells * * ½ - John Connolly er frægur fyrir glæpasögur sem státa af lögreglumanninum fyrrverandi Charlie Parker og eru flestar einskonar blendingur af hefðbundum glæpasögum og yfirnáttúrlegum hryllingi .
Connolly hefur þó líka skrifað unglingabækur og sú bók sem hér er gerð að umtalsefni er einmitt þeirrar gerðar , framhald af bókinni The Gates sem kom út fyrir tveimur árum , en í henni segir frá piltinum Samuel Johnson sem verður fyrir því að illur vættur brýtur sér leið inn í mannheima og líkamnast í ófrýnilegri nágrannakonu pilts .
Hann sigrar hana , en það er ekki nema um stundarsakir eins og kemur í ljós .
Hell ' s Bells hefst nefnilega þar sem djöfullinn er að búa sig undir það að laumast aftur inn í mannheima og hyggst hefna sín grimmilega á Samuel litla .
Það fer þó öðruvísi en djöfullinn ætlar og ýmsir koma við sögu , drykkfelldir dvergar , hlédrægir djöflar , alvondar verur og hinn illi sjálfur áður en upp er staðið .
Það er gríðarmikið í gangi í bókinni sem er uppfull af afkáralegri kímni , ekki síst þegar Samuel Johnson er kominn til heljar á flótta .
Þrælskemmtileg frásögn .
Chris Bradford – The Way of the Warrior * * -- Bókaröðin um skipsdrenginn Jack Fletcher , sem verður skipreika utan við strönd Japans snemma á sautjándu öld nýtur talsverðra vinsælda í Bretlandi og víðar og líklegt þykir mér að þær eigi eftir að rata á hvíta tjaldið áður en yfir lýkur .
Bækurnar eru og skemmtilegar aflestrar , þó að einhverjum þyki eflaust fullmikið um japönsk fræði í þessari bók , sem er sú fyrsta í röðinni , en sú er skýringin að Bradford er að leggja drög að þeim bókum sem á eftir komu , en þær eru nú orðnar sex alls .
Söguþráðurinn er þunnur í fyrstu bókinni , eiginlega lapþunnur , en pilturinn er viðkunnanlegur , aðlaðandi og hjartahreinn og smám saman verður meira spunnið í bækurnar þó að þær séu meira og minna endurtekið efni eins og vill vera með slíkar bókaraðir , hvort sem þær eru fyrir fullorðna eða unglinga .
Árni Matthíasson arnim@mbl.is 