Margir helstu knattspyrnumanna heims eiga auðlegð sína Jean-Marc Bosman að þakka .
Fyrir rúmum tuttugu árum hóf Bosman málaferli , sem sex árum síðar lyktaði með því að fyrirkomulag á kaupum og sölu og liðaskiptum leikmanna í Evrópu fór á annan endann .
Án Bosmans er ekki víst að Portúgalinn Cristiano Ronaldo hefði getað gengið í raðir Real Madrid og þénað 38 milljónir dollara ( 4,4 milljarða króna ) frá maí 2010 til maí 2011 .
Bosman var leikmaður Royal FC Liege í Belgíu og hafði hug á að skipta yfir til USL Dunkuerqe í annarri deild franska fótboltans .
Liege neitaði að sleppa honum þrátt fyrir að samningur hans væri runninn út og Bosman ákvað að fara í hart .
Málið var fyrst tekið fyrir í undirrétti í Lüttich í ágúst 1990 og var ekki til lykta leitt fyrr en í desember 1995 þegar Evrópudómstóllinn í Lúxemborg dæmdi Bosman í vil .
" Ekkert félag vildi líta við mér " Dómurinn varð í fyrsta lagi til þess að knattspyrnufélög í Evrópu gátu ekki krafist greiðslu fyrir leikmenn þegar samningar þeirra voru útrunnir .
Í öðru lagi voru reglur um að aðeins mætti stilla upp takmörkuðum fjölda af útlendingum í liði afnumdar .
Með þessum dómi fengu leikmenn á evrópska efnahagssvæðinu frelsi til að finna sjálfir vinnuveitanda .
Úrskurðurinn hafði samstundis gríðarleg áhrif og færði leikmönnum vald , sem þeir höfðu ekki haft áður .
Leikmannamarkaðurinn opnaðist upp á gátt , launin hækkuðu upp úr öllu valdi vegna þess frelsis , sem leikmenn fengu þegar samningar þeirra runnu út , og þeirrar sterku samningsstöðu , sem þeir fengu við það að félögin gætu misst þá án endurgjalds .
Bosman hefði sennileg aldrei orðið frægur knattspyrnumaður , en málaferlin komu honum á spjöld knattspyrnusögunnar .
Flestir sem á annað borð þekkja til knattspyrnu vita hvað átt er við þegar talað er um Bosman-dóminn .
Þegar lokadómurinn féll var Bosman atvinnulaus og bjó í bílskúrnum hjá foreldrum sínum .
Hann átti von á að komast aftur í atvinnumennsku , en annað kom á daginn .
" Ekkert félag vildi líta við mér , " sagði Bosman í samtali við þýska vikuritið Der Spiegel .
" Ég var álitinn afbrotamaður , sá sem hafði eyðilagt fótboltann .
" Bosman er nú 47 ára .
Hann lifir á bótum og fær 752 evrur ( rúmlega 120 þúsund krónur ) á mánuði .
" Allir græða á mér , á minni baráttu , " segir hann .
" Það er eins og ég hafi látið einhvern hafa lottótölurnar , en ekki fengið neinn hluta af vinningnum .
" Engan gluggaþvott , takk ! Bosman fékk á sínum tíma 400 þúsund evrur ( 64 milljónir króna ) í skaðabætur frá belgíska knattspyrnusambandinu .
Fifpro , alþjóðleg samtök atvinnuknattspyrnumanna , veitti honum 300 þúsund evra styrk og frönsk sjónvarpsstöð borgaði honum 200 þúsund evrur fyrir heimildarmynd .
Nokkrir atvinnumenn styrktu Bosman , þar á meðal Hollendingurinn Mark van Bommel , og leikmenn hollenska landsliðsins létu peningana , sem þeir fengu fyrir leik við Belgíu , renna til hans .
Sennilega fékk Bosman eina milljón evra ( 160 milljónir króna ) samanlagt , en peningarnir eru horfnir .
Lögmennirnir kostuðu sitt .
Hann keypti tvö hús og dýra glæsivagna .
Allt er horfið nema íbúðin , sem hann býr í og er í bænum Villers l ' Eveque , skammt frá Liege .
Hann á kærustu , sem er líka á bótum , og þau búa ekki saman vegna þess að þá myndu bæturnar skerðast .
Aðgerðaleysið lagðist á sálina á honum .
Tvö hjónabönd runnu út í sandinn , hann glímdi við þunglyndi og fór að drekka í óhófi .
Nú hefur hann verið þurr síðan 2007 .
Bosman bauðst að þjálfa yngri flokka hjá Standard Liege , en hafnaði því .
Hann hafnaði líka boði um að gerast gluggaþvottamaður fyrir nokkrum vikum .
Á sínum tíma buðu Uefa , samtök félagsliða í Evrópu , honum í gegnum milligöngumenn rúma milljón evra fyrir að hætta málarekstrinum .
Honum verður stundum hugsað til þessa boðs .
" Ég er ekki ríkur , " sagði hann við Der Spiegel .
" En ég er ríkur í hjarta .
" kbl@mbl.is 