Hlutverk Þjóðminjasafnsins er meðal annars fólgið í að miðla sögu þjóðarinnar með sýningum á forngripum sem eru heimildir um mannlíf fyrri tíðar .
Til þess gafst gullvægt tækifæri í tengslum við bókamessuna í Frankfurt í október síðastliðnum þar sem sýndir voru valdir forngripir á sýningunni Saga Zeit , Geschichten und Funde as dem Alten Island í Archäologisches Museum þar í borg .
Á sýningunni var fjallað um handritsgerð og fornleifarannsóknir á Íslandi .
Umgerð sýningarinnar var stórbrotin en safnið er til húsa í fornri klausturkirkju karmelítamunka sem er eitt örfárra mannvirkja í Frankfurt sem ekki eyðilögðust í seinni heimsstyrjöldinni .
Til þess að gefa áhugaverða innsýn í sögu þjóðarinnar af sjónarhóli bókmenningar í norðri voru valdir á fjórða tug merkra gripa úr fórum Þjóðminjasafns Íslands frá fyrstu öldum Íslandsbyggðar , miðöldum og seinni öldum .
Val á þeim fór fram í samvinnu beggja safnanna þar sem haft var að leiðarljósi að velja muni sem varpað gætu ljósi á umhverfi og aðstæður á Íslandi á fyrstu öldum byggðar .
Elstu forngripirnir sem Þjóðminjasafnið lánaði á sýninguna í Frankfurt voru gripir sem fundist hafa í heiðnum gröfum , svokallað haugfé úr kumlum .
Um er að ræða nokkra gripi úr karlmannskumlum svo sem spjótsodd , brýni , beislismél , nælur , döggskó og sörvistölur .
Úr kvenkumlum voru sýndir nokkrir dæmigerðir hlutir sem grafnir voru með konum á heiðnum tíma , svo sem nælur , hringprjónn , snældusnúður , sörvistölur og heinbrýni .
Á sýningunni voru að auki sýndir gripir sem gefa innsýn í menningu og atburði sem lýst er í Íslendingasögunum og eru frá þeim tíma eru þær voru skrifaðar .
Um er að ræða vopn , reiðtygi og skraut .
Í sögunum ríða kappar um héruð , í skrautlegum reiðtygjum sem skreytt hafa varið með sambærilegu skrauti og sýnt var á sýningunni .
Þar gátu safngestir því séð fyrir sér sögusvið sagnanna með því að virða fyrir sér eineggja sverð , spjótsodd , öxi , reiðabjöllur af söðlum og reiðaskjöld úr kopar með ígröfnu skrauti .
Jafnframt voru til sýnis lyklasylgja , kringlóttur , grafinn koparskjöldur með gegnskornu skrauti , íslensku jurtaskrauti af sama tagi og finna má í handritalýsingum og útsaumsmunstrum íslenskra miðalda .
Frá merkustu sögustöðum Íslands voru valdir forngripir sem fundust við fornleifarannsóknir síðustu ára .
Má þar nefna muni sem fundust í Skálholti og á Hólum .
Rannsóknir þar hafa varpað ljósi á menningu Íslands á miðöldum og síðar .
Frá Hólum voru sýndir gripir úr prenthúsi sem þar hefur verið rannsakað , blýstafir , tréstimpill eða prentmót sem vitna um bókagerð og prentun á 16.-17. öld .
Það var áhugvert fyrir gesti bókamessunnar enda prentunin sjálf sem bókamessan byggist á ekki tilkomin fyrr en á 16. öld .
Með tilvísun í bókamessuna var sýnd blekbytta frá Skálholti .
Einnig voru sýndir afar áhugaverðir hlutir á borð við svokallaða þingboðsöxi sem sjá má á meðfylgjandi mynd .
Þingboðsaxir voru sendar út sem fundarboð að fornu , og voru þær stundum kallaðar hreppstjóraaxir .
Boðburður er ævaforn í sögu norrænna þjóða .
Örvaboð gekk um byggðir í heiðnum sið og kvaddi menn til vopna .
Sýslumenn sendu þá út þingboð er hvatt var til manntalsþinga .
Forngripirnir sem sýndir voru í Frankfurt eru dæmi um íslenskan menningararf , sem setja má í samhengi við bókmenningu og menntun fyrri alda .
Fornleifarnar eru efnislegar leifar þess óáþreifanlega menningararfs sem fólginn er í Íslendingasögunum og hinum bókmenntalega arfi Íslendinga sem var í hávegum hafður á bókamessunni í Frankfurt .
Forngripir Þjóðminjasafns Íslands sem sýndir voru í Frankfurt fundust í rústum á sögustöðum þjóðarinnar þar sem bókmenning og listir voru í hávegi höfð .
Mikilvægt er fyrir söfn á Íslandi að eiga í góðu samstarfi við söfn í útlöndum .
Það styrkir þau faglega og leggur grunn að samvinnu á hinum fjölmörgu fagsviðum safnanna .
Rétt eins og kynning á bókmenntum Íslendinga á bókamessunni mun samvinna safnanna leiða til góðs á sviði rannsókna og safnastarfs í kjölfar hátíðarinnar í Frankfurt .
