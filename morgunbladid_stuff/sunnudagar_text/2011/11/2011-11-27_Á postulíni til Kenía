Í litlu gulu húsi í litla Skerjafirði leynist lítill ævintýraheimur .
Fríða Jónsdóttir er búsett í Belgíu en rekur markaðinn Hús fiðrildanna í gamla einbýlishúsinu sínu .
Dóttir hennar nýtir efri hæðina en neðri hæð einbýlishússins og bílskúrinn er undirlagt af dýrindis postulíni , skenkum , pelsum , kjólum , styttum og öðru djásni .
Það er upplifun ein og sér að heimsækja þetta draumkennda Hús fiðrildinna og ekki skemmir fyrir að á móti gestum tekur hin brosmilda vinkona Fríðu , Þórdís Sigurðardóttir , eða Dísa eins og hún er jafnan kölluð , þannig að viðskiptavinurinn fær meira á tilfinninguna að hann sé að koma í heimsókn frekar en að fara í verslunarferð .
" Það var nú þannig að strákurinn minn , Jón Andri Guðmundsson , var nýútskrifaður úr Kvikmyndaskólanum og hafði lítið að gera þegar Dísa vinkona mín leitaði til hans .
Hún var að fara með ABC-skólanum til Nairobi í Kenía og það vantaði kvikmyndagerðarmann til að fara með svo hægt væri að gera mynd fyrir skólann .
Hann átti að kosta sig sjálfur en var algjörlega peningalaus .
Hann var auðvitað alveg rosalega spenntur fyrir þessu en ég var örugglega spenntari og fannst ekki spurning um annað en að hann færi .
Við myndum bara redda þessu , " segir Fríða þegar hún rifjar upp aðdragandann að því að einbýlishús hennar breyttist í markað .
Fríða er búsett í Belgíu þar sem eiginmaður hennar er við störf þar í landi .
Hún nýtti tækifærið í einni heimferð sinni og fyllti tvær ferðatöskur af fallegum postulínsbollum sem hún keypti á mörkuðum í nágrenni sínu og tók með sér til Íslands .
" Ég sendi svo bara póst á vini og vandamenn þegar ég kom heim og lét það berast út að ég væri að selja bollana .
Það var svo ótrúlegt hvernig þetta fór en það var hreinlega slegist um bollana , allt seldist upp og sonur minn fékk allan ágóðann sem fór langleiðina upp í Keníaferðina hans .
Eftir þetta voru allir að spyrja mig hvenær ég kæmi næst með vörur .
Ég flutti næst inn vörur ásamt Tobbu vinkonu minni sem rekur Frúna í Hamborg á Akureyri .
Við erum báðar aldar upp í sveitinni undir Eyjafjöllum og kunnum svo vel að meta fallegt postulín , það var svo lítið af því þegar við vorum að alast upp .
Fólk hafði síðan svo gaman af þessu smotteríi sem ég var að flytja inn og svo bara vatt þetta upp á sig , " segir Fríða .
Mömmur hjálpa mömmum Jón Andri , sonur Fríðu , og Dísa , vinkona hennar , héldu áætlun og fóru með ABC-skólanum til Kenía .
Þar komst Dísa í kynni við konu sem rekur saumaver fyrir mæður sem lifa við afar bágar aðstæður .
Dísa hefur haldið samskiptum við þessa konu og flytur inn og selur vörur fyrir hana sem framleiddar eru í saumaverinu .
Eins ákváðu þær Fríða og Dísa að nú væru þær í aðstöðu til að hjálpa öðrum og í Húsi fiðrildanna er lítið horn sem þær stöllur kalla Mömmur hjálpa mömmum .
Þar gefst viðskiptavinum kostur á að kaupa fallega postulínsbolla sem eru fylltir af belgísku súkkulaði og rennur allur ágóði til uppbyggingar á nýju saumaveri í Kenía .
" Þegar ég var lítil stelpa ætlaði ég að vera trúboði í Afríku .
Nú er ég að verða fimmtug og kannski er sá draumur að hluta að rætast núna með bollasölunni .
Svo er þetta svo táknrænt líka .
Bollarnir komu stráknum mínum út til Kenía þar sem hann og Dísa kynntust þessum konum og nú seljum við bollana þeim til hjálpar .
Það skiptir svo miklu máli að hjálpa þessum konum að hjálpa sér sjálfar .
Ekki bara að senda þeim peninga til að eiga fyrir mat í eina viku heldur að búa til verkefni fyrir þær , en það er mikið um þess konar hjálparstarf í dag .
Í saumaverinu geta þær unnið og með launum sínum fætt sig og klætt og komið börnunum í skóla .
Mörg af börnum þessara kvenna eru í ABC-skólanum .
Við hvetjum að sjálfsögðu fólk til að kaupa svona bolla og fara með í matarboðið í staðinn fyrir að grípa með sér einn blómvönd , " segir Fríða .
Fríða segir það skipta hana miklu máli að vera ekki bara að selja vörur heldur líka að búa til upplifun fyrir fólk sem sækir hana heim .
" Ég hef alltaf haft áhuga á því , frá því að ég var lítið barn , að hafa fínt í kringum mig .
Ég hef alltaf verið að punta og svo finnst mér svo gaman að búa til fallegan heim og eina heild sem er mitt .
Þegar ég var lítil var ég að sníkja afleggjara á hverjum bæ sem við heimsóttum og það var komið hálfgert gróðurhús heima hjá okkur .
" Í Húsi fiðrildanna er ekki eingöngu að finna fallega muni heldur eru þar ógrynni af kjólum , pelsum og fylgihlutum .
Það var samt sem áður fyrir algera tilviljun að Fríða hóf sölu á fatnaði en á markaði einum rakst hún á lager af ódýrum fiftís-kjólum og hugsaði með sér að þetta væri hið besta efni til að pakka inn brothættu vörunum .
" Ég pakkaði öllu sem ég flutti í það skiptið inn í kjólana og svo þegar þetta kom í búðina voru kjólarnir það fyrsta sem seldist , " segir Fríða og hlær .
Vörurnar finnur Fríða á hinum ýmsu mörkuðum í Belgíu en hún leitar líka til Frakklands og er yfir sig hrifin af klæðaburði franskra kvenna .
" Markaðirnir í Frakklandi eru bara nammi .
Íslenskar konur þurfa til að mynda að upplifa allar þessar geggjuðu slæður sem eru seldar þar .
Þessar frönsku elegant konur eru alltaf með slæður .
" Hver veit nema Fríðu takist að innleiða slæðumenningu í tískuvitund íslenskra kvenna .
Herrarnir gleymast ekki Á litla fallega markaðnum í litla Skerjafirði er einnig svokallað herrahorn og eins og flest sem viðkemur Húsi fiðrildanna var það tilviljun ein sem olli því að herrahornið varð til .
" Í dag sér maðurinn minn alfarið um það .
Hann þoldi ekki að fara með mér á þessa markaði og fannst alveg ömurlegt að vera að vasast í þessu gamla drasli þannig að ég fór alltaf ein .
Ég veiktist síðan síðasta vetur og þegar ég fór að hressast átti ég erfitt með að keyra .
Hann gat ekki hugsað sér að taka þetta frá mér og keyrði mig á markaðina .
Þegar hann var orðinn þreyttur á að vera sífellt á kaffihúsum hvatti ég hann til þess að fara bara og finna eitthvert karladót .
Hann gerði það og í dag finnst honum þetta jafnspennandi og mér .
Hann kaupir vínilplötur , hnetti , gömul kort og ýmislegt karladót .
" Fríða er hvergi nærri hætt og á sér nú þann draum að gera eitthvað stórkostlegt við garðinn .
Hún segir nágrannana vera ánægða með þetta tiltæki sitt og hvetur þá til að opna lítið kaffihús í litla Skerjafirði .
Hús fiðrildanna er til húsa á Hörpugötu 10 og er takmarkaður afgreiðslutími en hægt er að fá allar upplýsingar um hvenær opið er á facebook-síðu verslunarinnar .
Fríða býður líka hópum að koma utan afgreiðslutíma , það eina sem þeir þurfa að gera er að hringja á undan sér og panta .
" Þá er dekstrað við gestina og það er bara töluvert algengt að það sé tekið á móti hópum af konum .
Þær koma með sínar veitingar og við sköffum glösin .
Þær eru síðan að máta kjóla og skemmta sér saman og oftar en ekki fara þær í kjólum sem þær kaupa sér út að borða um kvöldið .
Þetta eru sannkölluð dömukvöld .
" 