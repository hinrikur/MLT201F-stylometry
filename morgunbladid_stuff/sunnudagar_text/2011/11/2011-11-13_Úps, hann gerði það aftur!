Hann kafaði eins djúpt og hann mögulega gat .
Öll spjót stóðu á honum .
En allt kom fyrir ekki , Rick Perry gat ekki fyrir sitt litla líf munað hvaða alríkisstofnun hann var að gleyma – og beit höfuðið af skömminni með því að segja einfaldlega " úps " .
Sjaldan hefur stjórnmálamaður litið eins vandræðalega út í sjónvarpi og ríkisstjóri Texas og þátttakandi í prófkjöri Repúblikanaflokksins vegna forsetakosninganna í Bandaríkjunum á næsta ári , í kappræðum frambjóðenda í Rochester , Michigan , í vikunni .
Verið var að ræða um niðurskurð í ríkisfjármálum og talið barst að alríkisstofnununum þremur sem Perry hefur lýst yfir að hann muni leggja niður verði hann kjörinn forseti .
" Þetta eru viðskiptastofnun , menntastofnun og ...
" Skyndilega rak frambjóðandann í vörðurnar .
Hann mundi ekki hver þriðja stofnunin var .
" Þú þarft að leggja niður fimm stofnanir , " flýtti frambjóðandinn við hliðina á honum , Ron Paul , sér að segja til að rugla Perry enn frekar í ríminu .
Salurinn var byrjaður að hlæja .
Þá henti einhver umhverfisverndarstofnun inn í hringinn og Perry greip það á lofti .
En það var ekki hún .
Sennilega hefur þetta átt að vera grín enda Perry ríkisstjóri í olíuríkinu Texas .
" Geturðu ekki nefnt þá þriðju ? " spurði stjórnandi kappræðnanna og undrunin skein úr svipnum .
Aumingja Perry var eins og fjallalamb í háu ljósunum , þar sem hann byrjaði aftur að telja : Viðskiptastofnun , menntastofnun og ...
Það kom ekki og Perry veifaði hvíta klútnum .
" Nei , því miður , ég get það ekki .
Úps .
" Skelfilegasta augnablikið Netheimar loguðu undir eins .
" Þessi gleymska Perrys er skelfilegasta augnablik sem sögur fara af í prófkjöri á seinni tímum , " skrifaði Larry Sabato , prófessor í stjórnmálafræði við Virginíuháskóla , á samskiptavefnum Twitter .
Mark McKinnon , ráðgjafi Johns McCain þegar hann bauð sig fram til forseta 2008 , tók í sama streng : " Við urðum vitni að pólitísku sjálfsvígi í beinni útsendingu í sjónvarpi .
" Skelfingu lostinn stuðningsmaður Perrys var heldur ekki upplitsdjarfur á Twitter : " Baráttu Perrys er lokið .
Best að drífa sig heim .
" Flestir héldu að kappræðurnar á miðvikudag yrðu erfiðastar fyrir annan frambjóðanda , Herman Cain , sem verst nú ásökunum um kynferðislega áreitni , en axarskaft Perrys hjó hann úr snörunni – alltént um stund .
Sjálfur neitaði Cain að afskrifa Perry að kappræðunum loknum .
" Bandaríska þjóðin getur verið fljót að fyrirgefa .
" Fékk hann heilablóðfall ? Ekki veitir Rick Perry víst af .
Hann kom sterkur inn í slaginn um áskorandaréttinn í forsetakosningunum eftir ár en hefur misst flugið að undanförnu .
Fyrst upplýsti Washington Post að veiðihús hans hefði um tíma heitið " Niggerhead " og síðan fór Perry afskaplega illa af stað í kappræðum frambjóðenda en menn vissu raunar að slíkt form samskipta er ekki hans sterkasta hlið .
Svo illa upplagður var Perry í kappræðum í Orlando fyrir skemmstu að blaðamaðurinn Mark Hemingway hjá Weekly Standard velti fyrir sér hvort hann hefði fengið heilablóðfall .
Þrátt fyrir ágjöfina er Perry hvergi af baki dottinn .
Morguninn eftir glappaskotið í Michigan fór hann í hvert viðtalið af öðru og hét því að halda ótrauður áfram .
" Fólk gerir mistök , mismælir sig eða gleymir nöfnum á stofnunum eins og ég gerði .
Ef til vill er ég ekki besti kappræðumaður sem sögur fara af eða sleipasti stjórnmálamaðurinn .
En ég læt verkin tala , " sagði hann vígreifur við sjónvarpsstöðina CNN .
Allra augu verða eflaust á Perry í næstu kappræðum frambjóðenda repúblikana í Spartanburg , Suður-Karólínu , í kvöld , laugardagskvöld .
Tekst honum að berja þar í brestina ? Og meðan ég man , stofnunin sem Perry gat ekki nefnt í kappræðunum er orkustofnun .
Með silfurfót í munni og maður í hjólastól beðinn um að standa upp Eðli málsins samkvæmt hafa fjölmiðlar í Bandaríkjunum rokið upp til handa og fóta í vikunni til að finna hliðstæður við glappaskot Ricks Perry , ógleymanleg úps-augnablik .
Ýmsir eru kallaðir : George W. Bush , fyrrverandi forseti , hrasaði stundum á svellinu , eins og þegar hann ávarpaði húsbændur í varnarmálaráðuneytinu með þessum orðum : " Fjendur okkar eru hugmyndaríkir og úrræðagóðir .
Þeir eru stöðugt að hugsa um leiðir til að koma höggi á land okkar og þjóð , við líka .
" Ann Richards , þáverandi ríkisstjóri Texas , sló líka í gegn þegar hún sagði eitt sinn um George Bush eldri að hann gæti ekkert gert af því hvernig hann væri .
" Hann fæddist með silfurfót í munni .
" Frægt var þegar Gerald Ford , þáverandi forseti , hélt því fram í kappræðum fyrir forsetakosningarnar 1976 að önnur ríki í Austur-Evrópu væru ekki undir neinum áhrifum frá Sovétríkjunum , nefndi hann meðal annars Pólland í því sambandi .
Þá bað Joe Biden , núverandi varaforseti , eitt sinn mann á kosningafundi að standa upp svo fólk gæti séð hann .
Maðurinn sat hins vegar sem fastast – enda í hjólastól .
Þaulsætinn ríkisstjóri James Richard Perry er 61 árs að aldri .
Hann tók við embætti ríkisstjóra í Texas þegar George W. Bush var kjörinn forseti árið 2000 .
Enginn ríkisstjóri hefur setið lengur í sögu Texas .
Hann er kvæntur æskuástinni sinni , Anitu Thigpen , og eiga þau tvö börn , Griffin og Sydney .
