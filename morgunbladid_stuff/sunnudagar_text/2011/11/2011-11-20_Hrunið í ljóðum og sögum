Þó að hrunið viðist vera afstaðið í bókaútgáfu ef litið er til útgefinna titla , þá eru rithöfundar enn að glíma við það í ljóðum og sögum .
Ljóð um hrunið er þannig til að mynda að finna í bók Antons Helga Jónssonar Tannbursta skíðafélagsins og fleiri ljóð , í Afviknum stöðum Sigmundar Ernis Rúnarssonar , Undir tjaldhimni veruleikans eftir Bjarna Bernharð , Allt kom það nær eftir Þorstein frá Hamri og í Það sem ég hefði átt að segja eftir Ingunni Snædal , þó að skáldin nálgist það hvert á sinn hátt .
Það er líka nóg af hruni í skáldverkum hvort sem það er notað sem grundvöllur illra verka eins og í reyfaranum Samhengi hlutanna eftir Sigrúnu Davíðsdóttur , í Ólífulundi Björns Valdimarssonar eða Lygara Óttars M. Norðfjörðs .
Bjarni Bjarnason veltir mannorði auðróna fyrir sér í Mannorði , Ari Trausti Guðmundsson notar það sem einn þátt í sagnasveig sínum um umbrotatíma í sögu þjóðarinnar , Sálumessu , og í barnabókunum Játningar mjólkurfernuskálds eftir Arndísi Þórarinsdóttur og Dagbók Ólafíu Arndísar eftir Kristjönu Friðbjörnsdóttur er upplausnin í kjölfar hrunsins notuð til að skapa sögusvið .
Pólitískt umrót síðustu árin hefur líka aukið til muna útgáfu á bókum sem fjalla um pólitísk álitaefni , hvort sem menn eru að verja hendur sínar eða koma höggi á andstæðinga , nema hvort tveggja sé .
Stundum er það allsherjar flenging á einu þjóðfélagi eins og í Bankastræti núll eftir Einar Má Guðmundsson , eða pólitísk stöðutaka eins og hjá Jóhanni Haukssyni í Þráðum valdsins , Stefáni Snævarr í Kreddu í kreppu og Tryggva Herbertssyni í Hagfræði og stjórnmálum .
arnim@mbl.is 