Úr inngangi Hvers vegna að segja þessa sögu ? Kemur þetta öðrum við ? Yrði það öðrum að gagni ? Þetta eru spurningar sem áreiðanlega leita á marga þá sem hafa orðið fyrir geðröskunum eða alvarlegum geðsjúkdómum og íhuga að fjalla um þá lífsreynzlu á opinberum vettvangi .
Er meiri ástæða til að segja frá og fjalla um þá frekar en aðra sjúkdóma ? Að vísu er mikið fjallað um sjúkdóma í almanna-umræðum en er tilefni til að gera það með jafn persónulegum hætti og hér er gert ? Einu sinni mátti ekki tala um geðsjúkdóma eða öllu heldur um fólk , sem þjáðist af þeim .
Slíkir sjúkdómar voru vandlega faldir í fjölskyldum .
Ekkert síður en áfengissýki .
Hún fékk fæðingareitrun var sagt við ungling um miðbik síðustu aldar sem skildi ekki undarlega háttsemi móðursystur sinnar .
Það mátti ekki segja að hún hefði sturlast , eins og það var kallað þá .
Hún er bakveik var sagt við dreng , sem furðaði sig á því að föðursystir hans var rúmföst mánuðum saman .
Það mátti ekki segja að hún væri þunglynd .
Hann fékk lífhimnubólgu sagði móðir við syni sína sem áttu erfitt með að skilja hvað móðurbróðir þeirra var sérkennilegur í háttum .
Það mátti ekki segja að hann væri alvarlega geðveikur .
Að þegja um geðsjúkdóma , sem sækja á , er mikið álag .
Að reyna að fela geðsjúkdóma í fjölskyldum er enn þyngri byrði .
Umtalið er grimmt – ekki sízt í fámennu samfélagi .
Þetta er ein af ástæðunum fyrir því að segja svona sögu .
Það er ákveðið frelsi fólgið í því fyrir hinn sjúka og aðstandendur hans að segja allt .
Þá er ekki lengur yfir neinu að þegja .
Þá er ekki lengur neitt að fela .
Þá þurfa börn ekki lengur að hlusta á hvísl skólasystkina sinna : Mamma hennar er geðveik .
Þá þarf ekki lengur að svara varlega orðuðum spurningum um heilsufarið .
Það er spurt öðruvísi um geðsjúkdóma en um krabbamein eða blóðtappa .
( ...
) En það er líka önnur mjög persónuleg ástæða fyrir því að bókin var skrifuð .
Ég hef í bráðum hálfa öld fylgzt með baráttu eiginkonu minnar við alvarlegan geðsjúkdóm .
Ég hef fylgzt með henni bíða ósigur í þeirri baráttu aftur og aftur .
Ég hef fylgzt með henni rísa upp í hvert sinn og hefja þá baráttu á ný af einstöku hugrekki og þrautseigju þar til að nú síðustu árin má segja að jafnvægi hafi náðst .
Umhverfi okkar hefur stundum átt erfitt með að skilja hana og háttsemi hennar með öllum þeim sveiflum , hæðum og lægðum og óvæntum og óskiljanlegum viðbrögðum sem þessum sjúkdómi fylgja .
Það væri ekki rétt að segja að bókin hafi verið skrifuð til þess að veita henni " uppreisn æru " .
Það varðar ekki við ærumissi að verða veikur .
En kannski var hún skrifuð til þess að sýna fram á að einstaklingur , sem hefur orðið að heyja erfiða baráttu við alvarlegan geðsjúkdóm nánast öll sín fullorðinsár getur með því að gefast aldrei upp skapað sér sæmilega eðlilegt líf , eignast börn og barnabörn og notið þess að sjá framtíðina blasa við afkomendum sínum og gert sér vonir um að hlutskipti þeirra í lífinu verði betra .
Loks má vel vera að ég sé að skrifa þessa bók til þess að gera upp einn veigamesta þáttinn í mínu eigin lífi og gera mér sjálfur betur grein fyrir örlögum þess unga fólks sem hittist í húsi í Vesturbænum í febrúarmánuði 1964 .
Hvað sem öðru líður er það svo að hér er bók sem skrifuð var af þörf og vonandi verður hún einhverjum til gagns .
Vorið 1968 ( ...
) Þennan vordag í maí varð sprenging .
Gluggatjöldin voru dregin fyrir um hábjartan dag til þess að forðast augu sem horfðu á hana inn um alla glugga .
Ég varð ráðvilltur , missti fótanna og var í algeru " sjokki " .
Það er engin leið að lýsa þeim tilfinningum , sem bærast innra með manni á svona stundum , enda skildi ég þær ekki og skil ekki enn .
Það var ekki eins einfalt og ætla mátti við fyrstu sýn vorið 1968 að leita læknis .
Það var erfitt að fá hana til þess að fallast á að tala við lækni og útilokað að fá hana til að fara til læknis .
Fyrsti geðlæknirinn , sem leitað var til , var að sjálfsögðu tilbúinn til að ræða við konu mína en ekki inni á heimili okkar .
Það var föst regla að sjúklingar kæmu til læknis .
Ég átti erfitt með að skilja það .
Geðlæknar vita mæta vel hversu erfitt er að fá geðsjúkt fólk til þess að tala við lækni , hvað þá að fara til læknis og stundum nánast ómögulegt að fá þá til þess að leggjast inn á spítala .
En sjálfsagt höfðu læknarnir sín rök fyrir þessu fyrirkomulagi á sínum tíma .
Hvað ætli valdi því , að svo erfitt er að fá fólk sem hugsanlega er orðið sjúkt á geði til þess að tala við lækni eða leggjast inn á geðdeild ? Það getur verið að sjúklingurinn sjálfur sé skelfingu lostinn við þá tilhugsun að hann kunni að vera orðinn geðveikur .
Heimsókn til geðlæknis gæti verið staðfesting á því .
En svo má vel vera að sjúklingurinn geti einfaldlega ekki hugsað rökrétt á sama hátt og sá sem kominn er með blóðtappa eða vísbendingar um krabbamein getur kannski gert .
Hver svo sem ástæðan er má segja að það sé nánast ómanneskjuleg krafa að ætlast til þess að komið sé með sjúkling til læknis á stofu eða spítala við þessar aðstæður .
Í þessu tilviki var ómögulegt að fá konu mína til að fara til geðlæknis .
Eftir nokkurt þóf tókst þeim geðlækni , sem ég hafði fyrst samband við , að fá starfsbróður sinn til að koma á heimili okkar .
Niðurstaða hans var , að um væri að ræða taugaáfall sem líklegt væri að mundi lagast á svo sem þremur vikum með lyfjatöku .
Síðan sú sjúkdómsgreining var gerð eru liðin meira en 43 ár og sjúkdómurinn ekki enn genginn yfir – þótt hann hafi látið lítið fara fyrir sér á köflum .
Það er ekki við þann lækni að sakast sem var svo bjartsýnn í upphafi .
Hver getur séð fyrir hvernig geðsjúkdómur hagar sér ? Enginn .
Uppeldið og umhverfið í æsku stendur fyrir sínu .
Þegar móðursystir mín , Guðbjörg Rannveig Jóhannesdóttir , varð alvarlega geðveik var lítið um það talað .
Ég man enn þá skelfingu sem greip mig dag einn , þegar ég ætlaði að heimsækja eitthvert frændsystkina minna og hún kom til dyra , allt önnur kona en ég hafði þekkt frá því ég mundi eftir mér , ljúf og góð en breytt .
Í sveitinni var geðveikur maður á bæ í nálægum dal .
Það var ekki um það talað en fólk vissi af því .
Æfing í að fela ofneyzlu áfengis náins aðstandanda kom sér vel .
Þau eru mörg leyndarmálin í fjölskyldum .
Fyrstu viðbrögð mín voru þau að þetta skyldi enginn fá að vita .
Og jafnframt sótti sú hugsun á mig að hin unga eiginkona mín skyldi aldrei fara á Klepp .
Samtöl okkar um veikindi bróður hennar , Gunnars heitins Finnbogasonar , sem hafði verið meira og minna á Kleppi frá unglingsárum , voru með þeim hætti að ég gat ekki hugsað mér að hún færi þangað .
Þau veikindi voru ástæðan fyrir ótta hennar um ættgengi þessa sjúkdóms , sem að var vikið í fyrstu sjúkraskýrslum .
Í æsku minni var Kleppur óhugnanlegur staður .
Ég þorði ekki að koma nálægt Kleppi , þegar ég var strákur .
Þetta orð Kleppur hafði öðlast sérstaka þýðingu í þjóðarvitundinni .
" Hann er klepptækur " .
Það sýnir bezt fordóma gagnvart geðsjúkdómum hvað þetta orðatiltæki var mikið notað í almennum umræðum fyrr á árum .
Við vorum svo heppin að snemma sumars 1968 var opnuð ný geðdeild á Borgarspítalanum .
Yfirlæknir hinnar nýju geðdeildar var ráðinn Karl Strand , sem hafði stundað geðlækningar í London .
Hann hafði skrifað bók , Hugur einn það veit , sennilega fyrsta bókin um hugsýki sem skrifuð hafði verið fyrir almenning á Íslandi .
Ég las þá bók mikið vorið 1968 .
Sjúkdómsgreining Karls Strand var skýr .
Hér var um alvarlega geðveiki að ræða , sennilega geðklofa .
Schizofreni .
Í mínum huga , sem vissi ekki neitt um geðsjúkdóma , þýddi þetta orð óhugnanlegan og ólæknanlegan sjúkdóm .
Nokkrum vikum síðar velti annar geðlæknir , Jakob Jónasson , vöngum yfir málinu og taldi sig sjá vísbendingar um að kannski væri þetta geðklofi með einhvers konar geðhvörfum sem ívafi .
Hann reyndist sannspár .
Mín fyrsta hugsun var að hlífa dætrum okkar við sjúkdómi móður þeirra .
Kannski er réttara að segja að ég hafi reynt að fela sjúkdóminn fyrir dætrum okkar fyrstu árin .
Tilhneigingin til að fela var sterk .
Ég hafði engan skilning á eða vitneskju um hversu miklu máli tengslin við móður skipta á fyrstu mánuðum og misserum ævinnar .
Rofin tengsl á milli móður og nýfæddrar dóttur á fyrsta árinu í lífi hennar áttu eftir að birtast með margvíslegum hætti næstu áratugi .
Í afar fróðlegri og gagnlegri bók sinni , Árin sem enginn man , segir Sæunn Kjartansdóttir , sálgreinir : Ung börn vita ekki að þótt tiltekin manneskja sé ekki á staðnum er hún samt ennþá til .
Það er ekki fyrr en barnið er sex til níu mánaða gamalt , sem fer að móta fyrir ímynd af móðurinni í hugarheimi þess , sem það getur kallað fram , þegar hún er ekki nærri .
Ef móðir og barn eru aðskilin of lengi getur barnið fundið til mikillar skelfingar .
Sumarið 1968 og næstu árin á eftir var lítið sem ekkert fjallað af hálfu fagfólks um hugsanleg áhrif þessa erfiða sjúkdóms á börn okkar .
Það voru tilfinningaleg viðbrögð að það yrði að forða þeim frá því að upplifa geðveiki móður sinnar .
En ég hafði heldur ekki vit á að spyrja .
Áratugum síðar , eftir að skilningur okkar beggja hafði vaknað á því hvers konar grundvallaratriði það hefði verið að meðhöndla þessi veikindi með réttum hætti gagnvart dætrum okkar , vakti það athygli mína að íslenzkur hjúkrunarfræðingur , Eydís Sveinbjarnardóttir , stundaði rannsóknir á vandamálum aðstandenda geðsjúkra .
Það var óplægður akur þá , alla vega á Íslandi .
Eydís er frumherji á þessu sviði hér .
Eitt af því , sem gjarnan einkennir viðbrögð geðsjúkra , er reiði í garð sinna nánustu .
Fyrst var það bæði sárt og erfitt .
Svo varð það þolanlegt þegar ég gerði mér grein fyrir því að þetta voru sjúkdómseinkenni en ekki raunveruleiki .
En þau viðbrögð þýddu að ég þurfti stundum að bíta á jaxlinn til þess að fara á geðdeildina á hverjum degi og stundum oft á dag .
Jafnframt leitaði þessi spurning á : Var þetta mér að kenna ? Hafði ég gert eitthvað eða látið eitthvað ógert , sem hafði komið þessum sjúkdómi af stað ? Það leið töluvert langur tími , mörg ár þar til sú hugsun hvarf að mestu – en þó aldrei alveg .
Svo liðu dagar og vikur og ekkert breyttist .
Sterk lyfjameðferð hafði hafizt nokkrum vikum áður en til innlagnar kom á geðdeild Borgarspítalans .
Kona mín varð sljó og sinnulaus vegna stöðugt aukinnar lyfjagjafar , sem engum árangri skilaði , og virtist hverfa inn í aðra veröld , sem hafði enga snertingu við okkar veröld .
Smátt og smátt jókst skilningur minn á því að það tekur tíma fyrir lyfin að virka .
Svo uppgötvast sá veruleiki að lyfin hafa aukaáhrif , sem stundum lýsa sér eins og sjúkdómseinkenni .
Þetta var ný og áður óþekkt veröld .
Hún lifði í sínum heimi .
Og þegar vikurnar liðu án þess að nokkur breyting væri sjáanleg dofnaði vonin um að þessi 25 ára gáfaða og glæsilega kona , sem ég hafði kynnzt fjórum árum áður , næði nokkru sinni tengslum við veruleikann .
Á miðju sumri var ég orðinn vonlaus um að nokkuð mundi breytast .
Móðir mín og tengdamóðir björguðu þessu með litlu stúlkurnar tvær , sem mamma þeirra gat ekki sinnt .
Það er merkilegt að á svona stundum eru það mömmurnar sem skipta máli – ekki pabbarnir .
Hvers vegna ? Dag einn sagði Karl Strand : Það er ekki um annað að ræða en reyna raflækningar – öðru nafni " sjokk " .
( Úr sjúkraskýrslum ) 10.7. " Sjúkl .
talar næstum því hreina vitleysu , er mjög óróleg , á sífelldu rápi um gangana inn á vaktherbergi , drekkandi vatn úr krönum o.sv.frv .
" 11.7. " Sama ástand , e.t.v. er reynandi að auka við hana Trilafon og Chlorpromazin í eina eða tvær vikur , en ef ekki sjást batamerki þá er indicerad að reyna raflækningu .
" 12.7. " Sjúkl .
var töluvert agiteruð og aggresiv í gær og var þá ákveðið í morgun að gefa henni E.C.T .
( Electroconvulsive Therapy , raflækningar , innsk .
höf. ) Fékk hún sitt fyrsta E.C.T .
í morgun , sem tókst vel , sjúkl .
var róleg og ekki hrædd , svaf vært og lengi á eftir .
" Í æsku hafði ég heyrt talað í hálfum hljóðum um " sjokk " í sambandi við móðursystur mína .
Nú var ég beðinn um að undirrita samþykki við raflækningum .
Ég vissi að sú lækningaaðferð hafði ekki verið notuð í fyrstu á Kleppi þótt hún hefði síðar verið tekin þar upp á ábyrgð viðkomandi lækna .
Þegar ég spurði um áhrif og afleiðingar var svarið að raflækningar hefðu tímabundin áhrif á minni sjúklinga , sérstaklega skammtímaminni .
En ekki varanleg .
Ég skrifaði undir og sá ekki hvað ég gæti annað gert .
Sú undirskrift sótti mig heim áratugum síðar , þegar fjallað var í erlendum bókum á mjög neikvæðan hátt um raflækningar og áhrif þeirra – sérstaklega á minni .
Raflækningar voru og eru umdeildar .
Hins vegar var ekki leitað eftir undirskrift sjúklings .
Mundum við telja það viðunandi vinnubrögð í dag ? Á hinn bóginn má þó spyrja : Hvaða máli skiptir undirskrift sjúklings sem veit ekki í þennan heim eða annan ? Þegar ég hugsa til baka er ég ekki viss um að ég hafi sjálfur verið í miklu betra ástandi til þess að veita slíkt samþykki .
Það er erfitt að lýsa þeirri örvæntingu , sem getur gripið mann við svona aðstæður .
Mér fannst þegar þarna var komið sögu nánast óhugsandi að eiginkona mín ætti eftir að snúa aftur til raunveruleikans .
Á ráðstefnu á vegum Hugarafls fyrir nokkrum árum sagði ég um þessa undirskrift : Í dag mundi ég hugsa mig betur um .
En þegar manni finnst veröldin hafa hrunið í kringum sig er fyrsta hugsunin ekki endilega sú að hugsa sig betur um .
Sumarið 1968 var unnið kraftaverk með raflækningum .
Með þeim náðist árangur , sem lyfjameðferð hafði ekki skilað .
Ómunatíð : Saga um geðveiki er 220 bls. Útgefandi er Veröld .
