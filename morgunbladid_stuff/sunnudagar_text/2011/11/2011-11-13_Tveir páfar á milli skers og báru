Ítalski sagnfræðiprófessorinn Emma Fattorini tekur í bók sinni , Hitler , Mussolini , and the Vatican , að mörgu leyti upp hanskann fyrir Píus ellefta og stefnu hans gagnvart einræðisherrum fjórða áratugarins .
En hún ver síður eftirmann hans og þar áður forsætisráðherra , Píus tólfta .
Kristján Jónsson kjon@mbl.is Kaþólska kirkjan hefur lengi sætt gagnrýni fyrir meint og raunverulegt aðgerðaleysi gagnvart alræði nasista og fasista og helförinni .
Sumir hafa gengið lengra og sagt að Píus páfi 12. , sem var við völd 1939-1958 , hafi verið eins og hvert annað leiguþý Hitlers og Mussolinis .
Rifjuð eru líka upp ýmis ummæli hans og annarra preláta , sem staðfesta að fordómar gegn gyðingum voru útbreiddir meðal kirkjunnar manna eins og annarra .
En þegar rit Emmu Fattorini kom út í fyrra vakti mesta athygli sú uppgötvun hennar að Mussolini hefði árið 1938 rætt við fulltrúa páfa möguleikann á að Páfagarður sýndi Hitler meiri hörku , hann var þá nýbúinn að innlima Austurríki .
Rétt væri þó að bíða eftir hentugasta tækifærinu til að " beita harkalegri aðgerðum , t.d. bannfæringu " .
Ekki er vitað um viðbrögð páfa enda fjarri því að aflétt hafi verið leynd af öllum skjölum sem Fattorini hefði viljað komast í .
Mussolini gekk reyndar næsta ár til liðs við Hitler ! Höfundur bendir á að Píus 11. og menn hans hafi , eins og fleiri íhaldsmenn , fallið fyrir endurteknum fullyrðingum Mussolinis þegar hann hrifsaði völdin um að hann væri dyggur kaþólikki sem aldrei myndi grafa undan kirkju og trú .
Mesta ógnin í augum páfa hafi verið kommúnismi Stalíns sem beinlínis vildi kristnina feiga .
Stalín hataði líka bæði fasista og nasista , a.m.k. þegar honum hentaði það .
Og óvinur óvinar míns er vinur minn , ekki satt ? Þegar leið fram á fjórða áratuginn hafi augu páfa opnast , segir Fattorini .
En flestir samverkamenn hans vildu reyna að sigla milli skers og báru , eins og forsætisráðherrann varkári .
Aðrir voru beinlínis hlynntir einræðisherrunum tveim .
Nokkru fyrir andlát sitt 1939 samdi páfi ræðu þar sem hann fordæmdi með mjög hvössu orðalagi kynþáttahatur og ofsóknir gegn gyðingum .
Hann virðist hafa ætlað að láta sverfa til stáls – en eftirmaðurinn , Píus 12. , brenndi ræðuna og hún var því aldrei birt .
Fattorini segir að menn hafi andað léttar , talið að gamli páfinn væri að leiða kirkjuna á óheillabraut pólitískra afskipta .
Hvað hefði gerst ef nýi páfinn hefði gert það sem okkur eftiráspekingum finnst núna sjálfsagt ? Við vitum hvað undanlátssemin gagnvart Hitler hafði í för með sér og enginn vill núna vera í liði Chamberlains , friðarsinnans sjónumhrygga .
Sé ferill Hitlers hafður í huga virðist einsýnt að hann hefði a.m.k. einangrað Páfagarð , þvingað Mussolini til að tryggja að þaðan bærust engin hættuleg skilaboð til umheimsins .
Kannski hefði Hitler gengið lengra , sprengt Páfagarð , öðrum til viðvörunar .
En kirkjan hefði staðið keikari sem stofnun í augum margra eftir stríð .
