Á ellefu árum framdi hópur þriggja nýnasista tíu morð og nokkur bankarán auk fleiri glæpa án þess að þýsk yfirvöld hefðu hugmynd um tilvist hans .
Málið hefur valdið uppnámi í Þýskalandi og þykja lögregluyfirvöld hafa brugðist hrapallega .
Angela Merkel , kanslari Þýskalands , sagði að morðin á níu verslunarmönnum í söluturnum , sem allir nema einn voru af tyrkneskum uppruna , og þýskri lögreglukonu væru " skammarleg fyrir Þýskaland " .
Hans-Peter Friedrich innanríkisráðherra sagði að það væri " alvarlegt áhyggjuefni að ekki hefði verið fundið neitt samhengi á milli morðanna um allt Þýskaland og hægri öfgamanna í Thüringen " í samtali við dagblaðið Bild .
4. nóvember kviknaði eldur í húsbíl í bænum Eisenach .
Í bílnum voru lík tveggja manna , Uwe Mundlos og Uwe Böhnhardt .
Þeir voru nýbúnir að fremja bankarán og höfðu framið sjálfsmorð áður en lögregla kom á staðinn .
Nokkrum tímum síðar sprakk sprengja í húsi í Zwickau .
Skömmu áður hafði Beate Zschäpe yfirgefið húsið .
Í bílnum og húsinu fundust gögn , sem tengdu þremenningana við morð á níu verslunarmönnum í söluturnum víðsvegar um Þýskaland á árunum 200 til 2006 auk morðsins á lögreglukonu , Michèle Kieswetter , árið 2007 .
Að auki gengur lögregla út frá því að þau hafi framið fjórtán bankarán frá 1999 og leikur grunur á að þau beri ábyrgð á sprengjutilræði í Köln árið 2004 þar sem 22 menn særðust alvarlega .
Rannsakað er hvort hópurinn hafi framið fleiri glæpi .
Meðal þess sem fannst voru morðvopn og ýmislegt efni , sem þau höfðu útbúið .
Þar á meðal er ósmekklegt myndband , þar sem blandað er saman teiknimynd af bleika pardusnum og fórnarlömbum í blóði sínu .
Zschäpe gaf sig fram við lögreglu og er í haldi .
Ekki er ljóst hvaða hlutverki hún gegndi .
Mundlos , Böhnhardt og Zschäpe eru öll frá sambandslandinu Thüringen , sem á sínum tíma tilheyrði Austur-Þýskalandi .
Ungt fólk í héruðum gamla Austur-Þýskalands hefur verið mun móttækilegra fyrir boðskap nýnasista en ungt fólk í vesturhlutanum .
Hermt er að þau hafi öll þrjú reglulega sótt fundi hægri öfgahreyfingarinnar Heimavarnarlið Thüringen um miðjan tíunda áratuginn og verið góðir vinir .
Lögreglan hafði augastað á öllum þremur af ýmsum sökum , vegna sprengjutilræða , fyrir að hafa sprengiefni í fórum sínum , nasistaáróður og fleira .
Í janúar 1998 létu þau sig hverfa .
Gefin hafði verið út handtökuskipun á hendur Böhnhardt og Mundlos og Zschäpe fylgdu honum .
Rúmum tveimur árum síðar hófust morðin .
Böhnhardt , Mundlos og Zschäpe hefur verið líkt við Rauðu herdeild Andreas Baaders og Ulrike Meinhof , sem framdi hryðjuverk í Þýskalandi á áttunda áratug 20. aldar , og er hópurinn nefndur Brúna herdeildin .
Hópurinn passar hins vegar ekki í það mynstur , sem einkennir hegðun hryðjuverkahópa .
Í heilan áratug frömdu þremenningarnir hvert ódæðisverkið á fætur öðru án þess að lýsa ábyrgð á hendur sér .
Pólitískir hryðjuverkamenn tala ýmist um " áróður verknaðarins " , það er að hryðjuverkið tali sínu máli , eða gefa út langar skýringar á því hvers vegna fórnarlömb hryðjuverka hafi verðskuldað örlög sín .
Böhnhardt , Mundlos og Zschäpe dugði að þau vissu , þótt enginn annar gerði það .
Samsærisórar netnasista Á netsíðum öfgamanna verður ekki þverfótað fyrir samsæriskenningum um þremenningana frá Zwickau .
Vinsælast er að halda því fram að hægri öfgamenn eigi engan hlut að máli , heldur sé um sviðsetningu öryggislögreglunnar að ræða .
Annað hvort hafi hún staðið að baki verknuðunum eða útsendarar hennar farið út af sporinu .
Um leið er að finna uggvekjandi vangaveltur um fórnarlömbin á borð við að nær hefði verið að myrða dómara og lögreglustjóra en afgreiðslumenn í söluturnum .
Róttækir nýnasistar taldir vera 5600 Talið er að 25 þúsund hægri öfgamenn sé að finna í Þýskalandi .
Það er ekki stór hópur , um 0,03% þjóðarinnar .
Af þeim munu um 9500 tilbúnir að grípa til ofbeldis .
Samkvæmt gögnum þýsku öryggislögreglunnar eða Verfassungsschutz , sem hefur vernd stjórnskipunar landsins með höndum , voru 5600 róttækir nýnasistar í landinu 2010 .
Þeir vilja endurreisa þriðja ríkið og skipta frjálsri og lýðræðislegri stjórnskipan út fyrir einræðisríki með íbúum af einsleitum uppruna og er þar átt við hvíta kynstofninn .
Bernd Wagner , afbrotafræðingur og sérfræðingur um hægri öfgahópa , segir við vef fréttatímaritsins Der Spiegel að í Þýskalandi sé um að ræða smærri hópa , " sem vinni að því að geta framið hryðjuverk " og þeir reyni að tengjast innbyrðis .
Í hverjum hópi séu tveir til fjórir menn , sem starfi einangraðir í undirheimunum og reyni oft að verða sér úti um vopn og sprengiefni til að geta háð neðanjarðarbaráttu gegn útlendingum og grafið undan lýðræðinu .
Hans-Peter Friedrich innanríkisráðherra sagði á miðvikudag að brugðist yrði við harkalegri gagnrýni á vinnubrögð lögreglu við rannsóknina á ódæðisverkum þremenninganna frá Zwickau með því að setja saman gagnagrunn á landsvísu yfir nýnasista með svipuðum hætti og gert hefur verið til að skrá þekkta íslamista .
Verður lögregluembættum í sambandslöndunum og öryggislögreglunni gert að afhenda gögn þannig að hægt verði að samræma upplýsingar og auðveldara verði að átta sig á samhengi milli glæpa , sem framdir eru um allt landið .
