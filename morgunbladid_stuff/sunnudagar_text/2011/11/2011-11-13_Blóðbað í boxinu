Á þessum degi , þann 13. nóvember árið 1982 , fór fram boxkeppni í Las Vegas sem átti eftir að hafa alvarlegar afleiðingar fyrir bæði boxarana sem kepptu og íþróttina sjálfa .
Ray Mancini var heimsmeistari í léttvigt og búið var að finna keppanda til að skora hann á hólm .
Suður-kóreski boxarinn Duk Koo Kim öðlaðist þann heiður að berjast við Mancini .
Þessi íþróttaleikur átti eftir að leiða til andláts þriggja manna og breyta keppninni til frambúðar .
Duk Koo Kim var með hreina sigurför að baki en hann hafði unnið 12 sigra í hringnum og ekki tapað einum einasta slag þegar hann mætti Mancini .
En að margra mati var hann samt ekki sá hæfasti og hefði hugsanlega aldrei átt að leyfa honum að berjast við heimsmeistarann .
Hann var nokkrum kílóum of þungur og þurfti að létta sig með harkalegum hætti rétt fyrir keppnina til að standast allar reglur .
Ray " Boom Boom " Mancini var ítalskur Bandaríkjamaður sem fékk bæði ættarnafnið og viðurnefnið frá föður sínum sem var líka boxari , Lenny Mancini sem var kallaður Lenny " Boom Boom " Mancini .
Lenny hafði verið einn efnilegasti boxari heimsins þegar hann var ungur maður og þótti líklegur til að keppa um heimsmeistaratitilinn þegar seinni heimsstyrjöldin skall á .
Lenny særðist það illa í stríðinu að hann gat aldrei keppt í boxi af fullum krafti .
Þess í stað lagði hann mikla áherslu á boxuppeldi sonar síns Ray og varð hann að stórhættulegum boxara .
Það var í maí árið 1982 sem hann fékk að skora heimsmeistarann Arturo Frias á hólm .
Frias hafði byrjað fyrstu loturnar betur , náð góðum vinstri handar höggum á Mancini .
Í þriðju lotu rifnaði önnur augabrúnin á Mancini þannig að það blæddi úr .
En dómarinn leyfði leiknum að halda áfram .
Á Mancini rann eitthvað æði og áður en menn vissu af var hann kominn með yfirhöndina og lét höggin dynja á Frias .
Hann barði Frias nokkrum sinnum í gólfið en það var ekki fyrr en lota kom þar sem Frias svaraði ekki með svo miklu sem einu höggi að dómarinn stoppaði leikinn og Mancini var dæmdur sigur og fékk heimsmeistaratitilinn .
Fyrsta vörn Mancinis var gegn fyrrverandi heimsmeistara að nafni Ernesto Espana og rotaði Mancini hann í sjöttu lotu .
Næsta vörn hans var á þessum degi árið 1982 gegn Duk Koo Kim .
Kim byrjaði betur og virtist sneggri til að byrja með .
Höggin frá Kim rifu eyra Mancini og augað varð bólgið og blátt .
Vinstri hönd Mancini átti eftir að bólgna svo mikið eftir keppnina að hún náði tvöfaldri venjulegri stærð .
En þegar á leið keppnina náði Mancini algjörum yfirburðum og hvert höggið á fætur öðru skall á höfði Kim .
Í 14. lotunni náði Mancini síðan svo öflugu hægri handar höggi á kjaftinn á Kim að hann hentist út í kaðlana og þaðan í gólfið .
Dómarinn dæmdi Mancini sigur og þótt Kim gæti skriðið sjálfur á lappir þá varð hann fljótt rænulaus og lést á spítala fimm dögum seinna .
Móðir hans kom til Las Vegas til að vera með honum áður en vélunum var kippt úr sambandi .
Hún fór síðan með líkið til Suður-Kóreu þar sem hann var jarðaður .
Mancini mætti í jarðarförina , ennþá í sjokki .
En þremur mánuðum síðar framdi móðir Kims sjálfsmorð með því að taka inn skordýraeitur .
Mikil fjölmiðlaumfjöllun var um þennan harmleik í hringnum í Las Vegas og þar kom meðal annars fram að Kim var ekki vanur svona mörgum lotum og hafði aldrei keppt lengur en 12 lotur .
Dómarinn var gagnrýndur fyrir að hafa ekki stöðvað bardagann fyrr .
Richard Green , dómari leiksins , átti síðan eftir að fremja sjálfsmorð níu mánuðum seinna .
Mikið þunglyndi hrjáði Mancini eftir þetta og segja flestir boxíþróttamenn að hann hafi aldrei eftir þetta verið neitt " Boom Boom " .
Í framhaldinu var lotum í boxinu fækkað úr fimmtán í tólf og mun strangari heilsuskoðun var tekin upp .
borkur@mbl.is 