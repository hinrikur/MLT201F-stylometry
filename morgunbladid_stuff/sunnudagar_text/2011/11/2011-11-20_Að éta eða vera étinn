Á þessum degi , 20. nóvember árið 1820 , réðst um 80 tonna hvalur á hið stóra hvalveiðiskip Essex á miðju Kyrrahafinu og sökkti því .
Þessi atburður varð bandaríska rithöfundinum Hermann Melville svo hugleikinn að hann skrifaði eitt af stórvirkjum bandarískrar bókmenntasögu , Moby Dick , undir áhrifum frá honum .
Sjómennska hefur alltaf verið eitt hættulegasta starf sem hægt er að sinna í heiminum .
Á 19. öld var hvalveiðimennska ein sú allra hættulegasta .
Hvalveiðiskipin voru stór en sótt var að hvölunum á litlum róðrarbátum sem oft voru brotnir í spón af þessum stóru skepnum .
En það var afar sjaldgæft að hvalirnir gætu sökkt stóru móðurskipunum .
En það gerðist af og til .
Bandaríska hvalveiðiskipið Essex var farsælt hvalveiðiskip sem hafði hlotið viðurnefnið Lucky Essex eða Heppna Essex vegna þess hversu fengsælt það var .
Þetta var 238 tonna skip sem var 27 metrar að lengd með fjóra tæplega tíu metra árabáta á hliðunum sem notaðir voru til að sækja að hvölunum .
Árið 1820 stýrðu tuttugu stoltir skipverjar Heppnu Essex inn í suðurhluta Kyrrahafsins , óafvitandi að heppni þeirra var á enda .
Aldrei þessu vant gekk þeim ekkert að veiða og spenna byrjaði að myndast á milli manna í áhöfninni , sérstaklega milli skipstjórans George Pollards og fyrsta stýrimannsins Owens Chase .
Chase stýrði einmitt einum árabátanna sem loksins náði að skutla einn hvalinn en báturinn laskaðist svo í átökunum að þeir þurftu að skera á línuna og róa hratt aftur að Essex til að bjarga bátnum .
Þeir voru einmitt að gera við árabátinn þegar einhver skipverjanna tekur eftir gríðarlega stórum hval framundan sem hegðar sér undarlega .
Að mati þeirra sem lifðu af úr áhöfninni var hann um 27 metra langur .
Hann lá hreyfingarlaus við yfirborð sjávar , framhlutanum beint að skipinu eins og hann væri að horfa á það .
Svo tók hann allt í einu af stað og jók hraðann með dýfum á meðan hann stefndi beint á skipið .
Það hefur verið tilkomumikil og óhugnanleg sjón fyrir skipverjana að sjá þetta 80 tonna og 27 metra langa dýr koma á miklum hraða beint framan á skipið þar sem það var hvað sterkast byggt .
Skipið tókst á loft áður en það skall aftur í hafið og fór nánast á hliðina .
En ekki var komið gat á það og mesta hættan liðin hjá .
Hvalurinn lá hreyfingarlaus meðfram skipinu fyrst um sinn og ætluðu skipverjarnir að fara að skutla hann en hættu við þegar þeir sáu að afturhluti hans var upp við stýrið á bátnum sem hann hefði auðveldlega eyðilagt ef hann hefði farið að berjast um eftir að hafa verið skutlaður .
Skipverjunum hraus hugur við því að verða stýrislausir en þeir voru þá í um 3700 kílómetra fjarlægð vestur frá strönd Suður-Ameríku .
Þeim til léttis synti hvalurinn síðan á brott .
En hann fór ekki langt .
Þegar hann var kominn í um hundrað metra fjarlægð sneri hann sér við þannig að hausinn vísaði aftur að skipinu .
Svo tók hann aftur á rás og að sögn skipverja á enn meiri hraða en þegar hann gerði fyrstu árásina .
Hann kom á fullri ferð á hliðina á skipinu og braut hana jafn auðveldlega og eggskurn .
Síðan losaði hvalurinn höfuðið úr bátnum og synti rólega á brott og sást aldrei aftur .
Skipið sökk á miklum hraða en flestir náðu að bjarga sér í árabátana .
Að sögn Chase var skipstjórinn Pollard ennþá forviða þegar þeir voru komnir í bátana og starði eins og í losti á skipið sökkva og sagði síðan : " Guð minn góður , herra Chase , hvað gerðist ? " " Okkur var sökkt í árás hvals , " svaraði Chase .
Í 3.700 kílómetra fjarlægð frá landi tók við hrikaleg ferð á hafinu þar sem þeir í vatns- og matarleysi drógu strá til að velja hver skyldi fórna sér .
Sá sem fékk minnsta stráið var síðan skotinn og étinn af félögum sínum .
Aðeins 8 af 20 manna áhöfn lifðu af .
Þeir fundust á hafinu rúmum þremur mánuðum eftir árásina og þeir sem enn voru á lífi voru nánast meðvitundarlausir en komnir svo nálægt ströndinni að það sást orðið til lands .
borkur@mbl.is 