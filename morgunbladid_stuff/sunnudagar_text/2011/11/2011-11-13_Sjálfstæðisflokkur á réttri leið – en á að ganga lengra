Landsfundur Sjálfstæðisflokksins kemur saman eftir tæpa viku .
Þar verða m.a. lagðar fram tillögur svonefndrar framtíðarnefndar flokksins , sem starfað hefur undir forystu Kristjáns Þórs Júlíussonar alþingismanns en skipan þeirrar nefndar var þáttur í viðbrögðum forystumanna Sjálfstæðisflokksins við skýrslu rannsóknarnefndar Alþingis .
Tillögur framtíðarnefndarinnar má finna á heimasíðu flokksins .
Í stuttu máli sýna tillögur framtíðarnefndarinnar , að Sjálfstæðisflokkurinn er á réttri leið .
Tillögurnar sjálfar og greinargerð nefndarinnar með þeim sýna , að nefndarmenn gera sér ljóst , að þörf er á róttækum breytingum á starfi Sjálfstæðisflokksins til þess að mæta kröfum nýrra tíma .
Þetta á ekki sízt við um aukna valddreifingu innan flokksins , opnara starf og auðveldara aðgengi flokksmanna að því .
Tvennt vekur sérstaka athygli .
Í fyrsta lagi tillaga um að landsfundi Sjálfstæðisflokksins geti allir skráðir flokksmenn sótt en ekki einungis þeir , sem til þess eru kjörnir .
Slík opnun landsfunda er fagnaðarefni .
Það eru engin rök fyrir því lengur að velja lítinn hóp flokksmanna til þess að hafa hið endanlega vald í málefnum flokksins á tveggja ára fresti .
Í öðru lagi er lagt til að forystusveit flokksins geti efnt til atkvæðagreiðslu meðal flokksmanna um afstöðu flokksins til einstakra mála , sem ýmist verði bindandi eða ráðgefandi .
Þetta hefur út af fyrir sig ekki verið bannað , þótt þessum vinnubrögðum hafi hins vegar ekki verið beitt .
Og jafnframt að miðstjórn sé skylt að láta slíka atkvæðagreiðslu fara fram ef 1000 flokksmenn skrifi undir áskorun þess efnis .
Þetta er afar mikilvæg tillaga .
Auðvitað er það svo , að innan Sjálfstæðisflokksins eru skiptar skoðanir um mörg málefni .
Þar má nefna afstöðuna til Evrópusambandsins , viðhorf til fiskveiðistjórnunar , náttúruverndarsjónarmið og ýmsilegt fleira .
Atkvæðagreiðsla um það hver afstaða Sjálfstæðisflokksins skuli vera í einstökum slíkum málum getur gjörbreytt meðferð þeirra .
Þannig er líklegt að vegferð Sjálfstæðisflokksins í Icesave-málinu hefði orðið önnur ef forysta flokksins hefði leitað ráðgjafar hjá 50 þúsund flokksmönnum um þá afstöðu sem flokkurinn ætti að taka í því máli .
Jafnframt þýðir tillagan um að skylt sé að verða við áskorun 1000 flokksmanna um slíka atkvæðagreiðslu að hún hefði mjög sennilega farið fram sl. vetur eftir að forystumenn Sjálfstæðisflokksins höfðu tekið ákvörðun um að styðja Icesave-samninginn .
Líklegra er þó að við þær aðstæður hefði sú ákvörðun ekki verið tekin heldur leitað beint til flokksmanna um álit .
Af þessu má ljóst vera , að þær tillögur , sem nú liggja fyrir frá framtíðarnefndinni munu hafa í för með sér , verði þær samþykktar á landsfundi , grundvallarbreytingu á starfsháttum Sjálfstæðisflokksins og stuðla að stórauknu lýðræði innan hans .
En þar með er ekki sagt að nógu langt sé gengið í þessari tillögugerð .
Þar er að vísu að finna tillögur um aukna valddreifingu innan flokksins , sem er af hinu góða .
Hins vegar hefði verið æskilegt að framtíðarnefndin hefði stigið skrefi lengra og lagt til að formaður flokksins og tveir varaformenn , sem nú er lagt til að verði kjörnir , yrðu kosnir í almennri kosningu , sem allir 50 þúsund flokksmenn gætu tekið þátt í .
Úr þessu er hægt að bæta á landsfundinum sjálfum með breytingartillögum við tillögur framtíðarnefndarinnar og æskilegt að á það verði látið reyna á landsfundinum hvort stuðningur er við slíka breytingu .
Núverandi fyrirkomulag á kjöri formanns og varaformanns Sjálfstæðisflokks er orðið hálfrar aldar gamalt .
Það var tekið upp á landsfundi 1961 , þegar Bjarni heitinn Benediktsson var kjörinn formaður flokksins í fyrsta sinn .
Síðan hefur þjóðfélagið tekið miklum breytingum .
Það væri í samræmi við kröfur tíðarandans um aukið lýðræði og tillögur framtíðarnefndarinnar sjálfrar um opinn landsfund , að Sjálfstæðisflokkurinn tæki ákvörðun um þessa grundvallarbreytingu á skipulagi sínu .
En hvað sem því líður er stefnt í rétta átt í hinu innra starfi flokksins .
Hins vegar er æskilegt að þau viðhorf , sem fram koma í tillögum framtíðarnefndarinnar um opnara starf innan flokksins og aukin áhrif almennra flokksmanna endurspeglist einnig í samþykktum flokksins um málefni lands og þjóðar .
Þar er spurning um beint lýðræði í meginmálum stóra málið .
Taki landsfundur Sjálfstæðisflokksins nú ákvörðun um að taka hugmyndina um beint lýðræði upp á sína arma og hefja baráttu fyrir því að þjóðin sjálf taki allar meginákvarðanir í eigin málum í þjóðaratkvæðagreiðslum mundi hann taka af öll tvímæli um að flokkurinn hefði tekið forystu í uppbyggingu hins nýja Íslands , sem þjóðin þráir en hefur reynzt býsna erfitt að ná til .
Þetta er ekki erfið ákvörðun fyrir landsfund Sjálfstæðisflokksins að taka .
Þvert á móti .
Þetta er sá flokkur , sem frá stofnun sinni hefur barizt fyrir lýðræði og verið í fremstu víglínu í baráttunni hér innanlands við þau þjóðfélagsöfl , sem gengið höfðu erlendu valdi á hönd og vildu afnema lýðræðið .
Um það snerist barátta sósíalista á 20. öldinni og í þeirri baráttu stóð Sjálfstæðisflokkurinn eins og óhagganlegur klettur allan tímann þegar önnur þjóðfélagsöfl sveigðu af leið með ýmsum hætti .
Þarf Sjálfstæðisflokkurinn frekari hvatningar við ? Er ekki augljóst að framtíð flokksins byggist að verulegu leyti á því að hann hefji á loft fána hins beina lýðræðis ? Er ekki sjálfsagt að stíga skrefið til fulls ? Er eftir nokkru að bíða ? Með ákvörðun um stuðning við beint lýðræði mundi Sjálfstæðisflokkurinn skapa sér gífurlega sterka sóknarstöðu fyrir næstu alþingiskosningar .
