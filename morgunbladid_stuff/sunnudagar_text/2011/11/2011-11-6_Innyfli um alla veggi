Bútasaumur á veggjum sem strigi í málverkum .
" Það má segja að með þessu sé ég að elta ömmu mína og mömmu , sem vinna mikið með handverk , " segir Arna Gná Gunnarsdóttir myndlistarmaður í spjalli yfir kaffibolla á vinnustofu hennar í Skipholti 33 .
" Þetta er kvenlegt og pínulítið gamaldags .
En svo held ég áfram og geri málverk úr bútasaumnum .
Ég tvinna því allt saman í einn allsherjar vettvang sköpunar .
" Nál og tvinnar á borðinu .
Saumur í sumum verkunum , líka á pappírnum .
Penslar í krukku .
Svona vilja listamenn hafa það .
Svo er þarna skissa af höfuðlausri ballerínu .
" Þetta er dansgella , " segir hún hugsi .
" Og ég tengi hana við skúlptúrana .
" Skúlptúrarnir óvenjulegir , gerðir úr nælonsokkum , mjúkir og kannski kvenlegir .
" Þeir koma innan úr mér .
Í raun spretta þeir líka frá handverkinu , ég prjóna og hekla þessa gaura .
Og segja má að þetta séu innyfli eða hægðatregða eða frústrasjón eða pirringur – svo brýst það fram og verður svona líka fallegt .
" Sem sagt , innyfli um alla veggi ! Í annars hversdagslegri tilveru , bolli á borði og úlpa á stólbaki .
" Við fáum endalaus skilaboð um hvernig við eigum að líta út , " heldur hún áfram .
" Eitt má og annað ekki .
Fólk lætur jafnvel breyta sér .
Nælonsokkarnir eru tákn fyrir kvenleika , karlmenn ganga ekki mikið í nælon , svo sauma ég þá og laga .
Kannski ég dragi með því fram hvað við erum til í að breyta mikið og erum orðin flink í því .
Og hvar endum við – hvað er normal , hvað er fallegt ? Ég veit þetta hljómar flókið , en svona er hugmyndaheimurinn .
Í HR er til dæmis málþing í dag [ föstudag ] um skinkur ! " Tvenn skæri á borðinu .
" Samt er ég klígjugjörn , " segir hún og brosir .
" Þegar ég kem inn á spítala þarf ég að styðja mig við eitthvað , tilfinningarnar eru svo yfirþyrmandi , og á sama tíma hef ég mikinn áhuga á því umhverfi – einhver spenna í loftinu .
" Í dag , laugardag , eru opnar vinnustofur hjá myndlistarfólki .
Yfir áttatíu myndlistarmenn taka á móti gestum , yfirleitt frá 14 til 16 , og má nálgast þann lista á vefsíðu dags myndlistar .
Uppátækinu er ætlað að varpa ljósi á vinnubrögðin .
" Það hafa allir séð skrifstofur , banka og verslanir , en myndlistarmenn vinna yfirleitt í lokuðu starfsumhverfi , sem er dularfullt og dálítið skrítið .
Það er allt í lagi að opna dyrnar .
" Arna er með vinnuaðstöðu í S33 , Skipholti 33 , sem eru sameiginlegar vinnustofur fyrir fólk í skapandi greinum .
" Ég er sú eina sem málar , en hér eru líka fatahönnuðir , skartgripahönnuður , ljósmyndarar , arkitektar , grafískir hönnuðir og svo er einn lögfræðingur ! " segir hún og hlær .
" En það er skemmtilegt að hafa þetta fjölbreytt .
Það virðast allir vera í sama hugsanagírnum .
" Pétur Blöndal pebl@mbl.is 