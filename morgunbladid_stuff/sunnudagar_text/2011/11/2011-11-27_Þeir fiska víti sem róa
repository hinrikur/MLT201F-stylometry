Ég er einn hinna ljónheppnu sem ekkert gátu í leikfimi forðum daga .
Mér þóttu leikfimitímarnir leiðinlegir með afbrigðum en sýndi þó þá hollustu að ég mætti alltaf í stað þess að verða mér úti um vottorð frá lækni um að ég væri óhæfur til fimleikaiðkana .
Það gerðu einkum þeir sem mest þurftu á hreyfingu að halda .
Á þeim dögum var handbolti að grafa um sig sem íþróttagrein og fór skólaleikfimin ekki varhluta af því .
Sakir áhugaleysis míns og augljóss getuleysis í hlaupum fram og aftur völlinn svo og boltameðferð var ég ógjarna " valinn í lið " sem útileikmaður og endaði því sem markvörður sem ekki þótti mikil upphefð að .
Gallinn var bara sá að einmitt um þetta leyti voru upprennandi stjörnur handboltans á mínu reki í mótun og mér eru enn í minni þau bylmingsskot sem ég fékk í mig frá Gunnsteini Skúlasyni og Hermanni Gunnarssyni ( svonefndum Hemma Gunn ) og fleirum ef mér lánaðist ekki að stökkva undan skotunum í tíma .
Líklega get ég nú þakkað þessum mínum klunnaskap og áhugaleysi um alla iðkun íþrótta það að ég notast enn við náttúrulega burðarliði í mjöðmum og hnjám og kemst leiðar minnar óhaltur án stáls og annarra aukaefna .
Þrátt fyrir þetta er ég hreint ekki áhugalaus um íþróttir .
Mér þykir til dæmis ákaflega gaman að horfa á afrek frjálsíþróttafólks – sem íþróttafréttaritarar fjölmiðanna á Íslandi hafa lítinn sem engan áhuga á af einhverjum ástæðum sem ég kann ekki að skýra .
Allir vita að í fjölmiðlum ráða boltaleikir lögum og lofum , ekki síst knattspyrna ( sem Íslendingar geta eiginlega ekkert í ) .
Ég verð samt að viðurkenna að væri ég blaðamaður vildi ég einna helst rita um íþróttir .
Það kann að þykja þversögn miðað við það sem að framan greinir .
En það er skýring á þessu .
Flestallar almennar fréttir blaðanna eru þannig vaxnar að engu er líkara en þær komi djúpt úr jörð undan þungum legsteinum ( " aðspurður sagði Sigurður ...
" ) .
Allt líf og frumkvæði er víðs fjarri og líklega bannvara í venjulegum fréttum .
Ég myndi vart halda mér vakandi við slíka iðju .
Öðru máli gegnir um þá sem greina frá íþróttaleikjum .
Þeir mega láta gamminn geisa , beita líkingamáli , myndhverfingum og viðlíkingum , orðaleikjum og nánast öllu því sem skáld nota í texta sína til að hreyfa við lesendum .
Þess vegna les ég oft íþróttafréttir og læri heilmikið af .
Það er til dæmis lærdómsríkt að fylgjast með myndmálinu sem ritararnir nota til að gæða skrifin lífi , flytja spennuna á vellinum til lesendanna .
Mál sem tengist bifreiðum er t.d. oft notað .
Liðin komast í gírinn , setja í fimmta gír , kraftgír eða láta sér nægja að vera í hlutlausum .
Stundum komast liðin í gang eða drepa á sér .
Englendingar keyrðu yfir íslensku strákana og Snæfell notaði nýtt módel af valtara frá vegagerðinni til að gera út um leikinn .
Mosfellingar hrukku í gang og skildu KR-inga eftir í rykinu , en Breiðablik hikstaði ( ég held að það sé dregið af bíldruslu sem er að gefa upp öndina ) .
Myndmál tengt sjávarútvegi kemur víða við sögu .
Hörður fiskaði víti , en Messi fiskaði mann útaf ( sem er líklega afar illa heppnuð mynd ) .
Grindvíkingar ( sem voru öruggir um sigur ) sigldu fleyi sínu rólega í höfn .
Leikmenn KR voru kjöldregnir .
Íþróttaritarar nýta sér vísanir í alls kyns bókmenntir og kvikmyndir .
Þessi hefur t.d. fylgst með Tomma og Jenna : Vörn heimamanna , 2-3 svæðisvörn , var eins og oststykki úr Tomma og Jenna-þætti ...
Tomma og Jenna-vörnin virkaði bara á leikskólabörn .
Marvin ýtti líka á ON-takkann í fjórða leikhluta .
Augljóslega eru þessi tilþrif misgóð .
" Davíð steig upp , " skrifaði einhver og var áreiðanlega ekki að vísa í frelsarann heldur greina frá því að handboltakappinn hafði vaknað til einhvers lífs eftir slaka frammistöðu .
Það var ekki verulega vel til fundið um daginn er sagt var í sjónvarpinu að Heiðar Helguson hefði heldur betur verið á skotskónum þegar hann skoraði með bakinu ( menn klæða fætur sína skóm en ekki bak ) .
Íþróttafréttaritarar hafa meiri frelsi til tilþrifa í stíl en aðrir blaðamenn .
Þeir verða með einhverjum hætti að gera sögur sínar eftirminnilegar og stundum tekst það vel .
Hætturnar lúra samt við hvert fótmál .
Efnið er einhæft , boltinn fer í mark eða ekki , og sífellt er sú hætta fyrir hendi að menn festi sig við klisjur sem fyrir löngu hafa misst allan mátt og megin .
Menn hafa t.d. gyrt sig í brók svo lengi að lítil hætta er á að þeir missi niður um sig .
Aðrir hafa þurft að lúta svo oft í gras að undir þeim er sviðin jörð .
