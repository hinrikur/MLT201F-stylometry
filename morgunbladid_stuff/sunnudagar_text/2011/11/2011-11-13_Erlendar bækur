Alexandre Dumas - The Count of Monte Cristo * * * * * Greifinn af Monte Cristo er ein af þessum bókum sem mönnum finnst eflaust að þeir hafi lesið þegar þeir hafa í raun bara séð einhverja af bíómyndunum sem gerðar hafa verið eftir henni ( tólf myndir alls ) , hlustað á útvarpsleikrit , lesið teiknimyndablaðið , eða þá innbyrt söguþráðinn í gegnum tilvísanir í óteljandi bókmennta- og kvikmyndaverkum .
Sagan kom út hér á landi á sínum tíma í íslenskri þýðingu Axels Thorsteinssonar , hét þá Greifinn frá Monte Christo í fyrstu útgáfunni 1926 ( Cristo með h-i fyrir einhverjar sakir ) , en síðan Greifinn af Monte Christo í mörgum endurútgáfum .
Ég las þá útgáfu á sínum tíma og vissi ekki annað en ég væri að lesa bókina alla , en komst svo að öðru þegar ég las þessa Penguin-útgáfu af sögunni .
Hún byggist á nýlegri þýðingu Robin Buss sem er meðal annars merkileg fyrir það að fylgja frumtextanum , svo einkennilegt sem það kann að virðast .
Málið er nefnilega það að íslenska útgáfan byggist á styttri enskri útgáfu af bókinni sem er með öllu svipminna málfari en á upprunalegri bók , aukinheldur sem í henni er ýmislegt ekki að finna sem mönnum þótti hneykslanlegt þegar bókin var þýdd á ensku um miðja nítjándu öld .
Þar er helst að nefna lýsingar á sambandi Eugénie Danglars við vinkonu sína , en í franska textanum er ekki dregin dul á það að þær eru elskendur , sem sannast meðal annars í uppákomu á gistihúsi þegar hún flýr foreldra sína .
Í þeirri ensku útgáfu sem allsráðandi hefur verið í gegnum árin er þessa í engu getið og ekki heldur í íslensku þýðingunni .
Hvernig má það vera , spyr kannski einhver , að eitt af helstu verkum heimsbókmenntanna sé nánast aðeins til í skældri og klipptri útgáfu ? Og víst er erfitt að svara því .
Aðalskýringin er náttúrlega að siðavandir bókaútgefendur á nítjándu öld vildu ekki að sagt yrði frá viðlíka óeðli og samkynhneigð , í það minnsta ekki enskir útgefendur , það vafðist ekki fyrir frönskum , en það skýrir þó ekki hvers vegna stíllinn var flattur út .
Þannig er lýsingin á því þegar Dantes ungi er fluttur með bát að If kastala , Château d ' If , átakanleg í nýju þýðingunni , og mun lengri , en í þeirri gömlu er hún bara dapurleg .
Víst er framvindan hraðari í styttu þýðingunni , en nautnin af að lesa nýju þýðinguna er margfalt meiri og undirstrikar að það er ekki alltaf hægt að treysta þýðendum , nú eða útgefendum .
Í því ljósi er og rétt að vara fólk við að lesa söguna af Edmond Dantes á öðru máli en frummálinu eða í vandaðri þýðingu ; aðrar enskar útgáfur en þessa ætti að innkalla og eyðileggja ( varist Modern Library og Oxford World ' s Classics útgáfurnar þó á kápum þeirra sé því haldið fram að þær séu óstyttar ) .
Árni Matthíasson arnim@mbl.is 