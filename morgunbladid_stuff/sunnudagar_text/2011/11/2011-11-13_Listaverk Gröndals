Það skal fullyrt að fallegasta bókin á markaði þetta árið sé Íslenskir fuglar eftir hinn sanna snilling Benedikt Gröndal .
Fuglar eru merkileg fyrirbæri en þótt ég hafi eins og allir unun af fuglum himinsins hef ég aldrei fundið hjá mér þörf fyrir að eiga myndir af þeim í bók .
Eða svo hélt ég , þar til ég sá bók Gröndals .
Þá varð mér ljóst að þessa bók yrði ég að eignast .
Þetta var svo sterk tilfinning að ég trúði því að ég yrði fremur vansæl ef ég eignaðist hana ekki .
Þessi bók er einfaldlega listaverk .
Maður flettir henni í lotningu og fagnar því að eiga slíka dásemd í bókaskápnum .
Útlit , hönnun , texti , myndir Gröndals , allt verður þetta að gersemum í einni bók .
Svo má dást lengi og mikið að hinni fallegu rithönd Gröndals .
Það er gott til þess að vita að bókaforlög sýni metnað í útgáfu eins og Crymogea gerir nú .
Við sem erum sérstakir aðdáendur Dægradvalar og annarra verka Gröndals fögnum því að sjá þessa nýju hlið á skáldinu okkar .
Gröndal var ákaflega sérstakur maður , frábær stílisti sem hefur haft mikil áhrif og vakið aðdáun , og beittur húmoristi sem nöldraði iðulega afar skemmtilega og gat verið einkar meinhæðinn og grimmur í garð manna .
Eiginlega sárvorkennir maður þeim sem urðu fyrir barðinu á honum .
Það er list að kunna að stinga svo undan svíði .
Og svo kemur hann okkur á óvart árið 2011 með einstaklega fallegum og listfengum teikningum og skrifum um fugla .
Benedikt Gröndal er enn að auðga líf okkar og blandar sér í jólabókaflóðið með sérlega eftirminnilegum hætti .
Veri hann hjartanlega velkominn ! 