Bækur breska rithöfundarins Lee Child um ofurtöffarann Jack Reacher hafa slegið í gegn um allan heim .
Það þarf því ekki að koma á óvart að í bígerð sé kvikmynd um kappann , þennan fyrrum herlögreglumann , sem ferðast um án farangurs og endalegs áfangastaðar .
Hann er einungis með réttlætið að vopni , auk risastórra krumlanna enda óvenjustór og mikill maður .
Hann lendir í ótrúlegustu ævintýrum í krummaskuðum víðs vegar um Bandaríkin og vílar ekki fyrir sér að snúa mann og annan úr hálslið ef svo ber undir .
Hvorki fráskilinn né drykkfelldur Reacher er öðruvísi krimmahetja , hann er ekki fullur sjálfsefa , hann er ekki fráskilinn , á enga fjölskyldu til að vanrækja og á ekki við drykkjuvandamál að stríða nema kaffi sé talið með .
Þegar það á að koma svona sterkum og vinsælum karakter á hvíta tjaldið er ekki nema von að einhverjir aðdáendur verði svekktir .
Ljóshærður James Bond er eitt en pínulítill Jack Reacher er allt annað en Tom Cruise hefur verið valinn í hlutverkið .
Tökur á myndinni One Shot , sem byggð er á bókunum , eru nú þegar hafnar í Pittsburgh .
Tjáði Cruise sig um hlutverkið í nýlegu forsíðuviðtali kvikmyndatímaritsins Empire , sem er reyndar aðallega tekið vegna frumsýningar nýjustu Mission Impossible -myndarinnar .
Tom Cruise er meðvitaður um að valið á sér í hlutverk Jack Reacher hefur verið umdeilt .
" Ég skil að málið sé viðkvæmt , " sagði Cruise og upplýsti að Child hefði komið að fylgjast með upplestri á handritinu .
" Þetta er bókin hans Lee og karakterinn hans Lee .
Ég gerði þetta af því að hann gaf mér blessun sína .
Annars hefði ég ekki tekið hlutverkið að mér .
" Hæðin aðeins einn þáttur persónunnar Hann var spurður um hæðarmuninn á sér og Reacher .
" Lee sagði mér að hæðin væri aðeins einn þáttur persónunnar og það gaf mér tækifæri til að leika hann , " sagði Cruise en aðdáendunum finnst þá greinilega stærðin vera stærri hluti persónu hans en höfundinum sjálfum .
Þetta er ekki í fyrsta sinn sem hlutverkaval Cruise er umdeilt .
Margir aðdáendur vampírubóka Ann Rice voru ósáttir við hann í hlutverki vampírunnar Lestats í Interview with the Vampire og um stund var höfundurinn líka ósáttur .
Blaðamaður Empire skrifar þó að enginn ætti að efast um skuldbindingu Cruise við hlutverkið .
" Reacher er svo frábær karakter .
Hann er ekki með farsíma , hann er ekki með tölvupóst .
Hann er út úr kortinu .
Hann borgar fyrir hluti í reiðufé , " segir Cruise og útskýrir að Reacher geri það sem alla dreymi um stundum .
" Á þennan hátt er hann einhvers konar Dirty Harry , James Bond , Josey Wales .
" Nýbúið er að tilkynna að næsta bók um Jack Reacher eigi eftir að bera nafnið A Wanted Man og komi út í september á næsta ári .
Hún verður sautjánda bókin í þessum vinsæla bókaflokki .
Spennumyndin One Shot verður hinsvegar ekki frumsýnd fyrr en árið 2013 .
Vonandi á Cruise eftir að koma öllum á óvart .
Fljótastur og sterkastur Nýjasta metsölubókin í bókaflokknum heitir The Affair og kom út í haust .
Árni Matthíasson skrifaði svo í bókadómi í Sunnudagsmogganum : " Það verður ekki af Jack Reacher tekið , hann er konungur töffaranna , fljótastur , sterkastur og myndarlegastur sem hann hefur og sannað í hverri bókinni af annarri .
" Aðdáendurnir eru æfir Á opinberri Facebook-síðu Jacks Reacher virðist hver einasta umræða fara að snúast um hversu svekktir aðdáendurnir eru að Tom Cruise eigi að leika kappann .
Hér eru nokkur dæmi : " Einmitt , það eiga allir eftir að skella uppúr .
Ég held því miður að þetta verði endalok Reacher .
Ég get ekki lesið fleiri bækur án þess að sjá fyrir mér þennan litla mann ! ! ! " " Tom Cruise sem Reacher , eins mikill töffari og 170 sentimetra Vísindakirkjumaður getur verið .
" " Ég elska Jack Reacher en ætla ekki að borga krónu fyrir að sjá Litla-Tom í hlutverki eftirlætissögupersónu minnar .
" " Mig langar mjög að sjá Reacher á hvíta tjaldinu en held ég ætli að sniðganga myndina .
Ég er alveg sátt við að það þurfi að breyta bók þegar hún verður að kvikmynd en að endurskapa aðalsöguhetjuna algjörlega upp á nýtt ? ? Er einhver illa haldinn sjálfsblekkingu ? ? " 