Það er ekkert launungarmál að þættinum hafa borist ótal bréf þar sem fólk kveinkar sér undan því að þurfa að lesa svo berorðar lýsingar og fabúleringar sem hér hafa tíðkast .
Óskin er sú að talað sé meira undir rós .
Stíga má áfram í væng , en bara ekki nota orð sem valda andköfum .
Sópa semsagt orðunum undir rósarræfil svo ekki glitti í stafanna bera hold .
Svipta frá augum beinstífum orðum til að koma í veg fyrir að einhver súpi hveljur .
Sjálfri er mér hulin ráðgáta hvers vegna ekki megi nefna hlutina sínum réttu nöfnum , en ómögulega vil ég bera ábyrgð á því að einhver standi svo á önd þegar lesinn er pistillinn að liggi við öngviti .
Á ég reyndar nokkuð erfitt með að skilja hvers vegna þeir sem eru svona viðkvæmir fyrir berum orðum , sleppa ekki bara að lesa þá pistla sem þeir vita að innihalda slíka strípalinga .
En hver er hún þessi rós sem mér ber að tala undir ? Er það rósin rjóð ? Eða er hún föl og fá ? Ræð ég sjálf undir hverskonar rós ég mæli ? Hefur rósin eitthvert val um það hver blaðrar undir henni ? Ég er ekkert viss um að ég vilji skríða undir blóm og tuldra þar eitthvað sem ekki má segja en segja þó .
Og hvers á rósin að gjalda ? Held að blessað blómið hljóti að vera orðið hundleitt á því að vera í tíma og ótíma notað til að breiða yfir eitthvað undirliggjandi .
Rósir vilja bara fá að vera þær sjálfar .
Þær vilja láta horfa á sig og snerta sig feimnislaust .
Ég hvet allar teprur þessa lands til að horfast kinnroðalaust í augu við fegurstu rósirnar , þessar sem kúra þyrstar milli kvenmannslæra .
Spjalla fjálglega við þær , strjúka þeirra silkimjúku blöðum , kyssa blómhnappinn og dreypa á gulli því sem seytlar fram við ástaratlot hlý .
Þeir sem leggja sig fram í leik við neðan-naflarósir þessar og kanna þeirra innstu rök , uppskera ríkulega .
Ætli mér sé ekki óhætt að segja að bæði blómgist til fulls , garðyrkjumaðurinn og rósin rjóð ? 