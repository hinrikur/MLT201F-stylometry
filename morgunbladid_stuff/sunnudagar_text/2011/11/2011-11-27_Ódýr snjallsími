Kínverskir farsímaframleiðendur gera harða hríð að þeim sem fyrir eru á fleti , bandarískum , finnskum , þýskum og kóreskum .
Huawei hefur haslað sér völl í Evrópu og nú bætist ZTE við með fínan ódýran snjallsíma - ZTE Blade .
Í símanum er allt það helsta sem hægt er að búast við og biðja um ; HSDPA , GSM 900/1800/1900 , þráðlaust net , Bluetooth , hraðaskynjari , stafrænn áttaviti , aGPS , FM útvarp – hvað viltu meira ? Rafhlaðan er miðlungsgóð , en með því að slökkva á því sem ekki er í daglegri notkun er hægt að treina hana , en eins og með sjallsíma almennt þarf að hlaða hana daglega .
Örgjörvinn er 600 MHz sem gefur þokkalega snerpu , en galli hvað innra minni í símanum er lítið , ekki nema 150 MB .
2 MB minniskort fylgir með og hægt að setja stærri kort í hann .
Það bjargar málum að vissu leyti að í nýrri útgáfu af Android er hægt að setja hugbúnað upp á minniskortinu .
Þegar maður kaupir ódýr tæki er ekki hægt að búast við að þau skáki dýrari búnaði eða standi jafnfætis .
Það er því ekki rétt að býsnast yfir því að myndavélin sé slöpp , en hún er það vissulega , 3,2 milljóna díla með sjálfvirkan fókus og ekkert flass .
Skjárinn er þrusugóður miðað við verð símans , 800 x 400 díla AMOLED , litirnir bjartir og skjárinn mjög næmur fyrir snertingu - svarar mjög vel .
Vel af sér vikið ! CyanogenMod 7 Heilaskurðaðgerð á Android-símum Cyanogen er litarlaust eitrað gas , en það er líka viðbót , eða réttara endurbót , á Android-farsímastýrikerfinu .
Málið er nefnilega það að þar sem Android er opið og öllum aðgengilegt , getur líka hver sem er farið að fikta í því , endurbæta og endursmíða eins og honum sýnist .
Fljótlega eftir að fyrstu Android-símarnir komu á markað komust menn að því að hægt var að komast á bak við notendaviðmót símans , ná rótaraðgangi , og í framhaldinu tóku ýmsir að breyta og sníða stýrikerfið til eftir sínu höfði .
Smám saman náði viðbót eftir notanda sem kallaði sig Cyanogen mestum vinsældum og fyrir stuttu kom út sjöunda útgáfa hennar undir heitinu CyanogenMod 7 .
Endurbæturnar gefa notendum til að mynda færi á að breyta mjög svipmóti símans , bæta Bluetooth-stuðning , gefa meiri stjórn á símanum , gera kleift að setja tímastilli á myndavél og svo má lengi telja .
Margar viðbótanna eru eiginlega bara fyrir tölvufróða , en ýmislegt auðveldar notendum líka lífið , svo framarlega sem þeir eru til í smá heilaskurðaðgerð á símanum sínum .
