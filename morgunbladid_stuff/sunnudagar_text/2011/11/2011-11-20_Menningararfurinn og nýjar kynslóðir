Það er verkefni hverrar kynslóðar að finna leiðir til að miðla menningararfleifð íslenzku þjóðarinnar til nýrra kynslóða .
Á sumum heimilum ólst fólk upp með þessum sögum .
Einn af þeim er Halldór Blöndal , fyrrum forseti Alþingis og ráðherra .
Frá því að við kynntumst ellefu ára gamlir finnst mér Halldór hafa verið með sögurnar í blóðinu með einhverjum hætti .
Ég leyfi mér að efast um að nokkur maður hafi verið betur að sér í þeim á Alþingi en Halldór þann tíma , sem hann átti sæti þar .
Og ekkert hefur mótað málflutning hans á vettvangi stjórnmálanna jafn mikið og sú þekking .
Ég þekkti líka afa , sem las Íslendingasögurnar fyrir barnabarn sitt og hefur áreiðanlega með því haft sterk áhrif á þann afkomanda sinn um alla framtíð .
Listamenn á okkar tímum hafa leitað leiða til þess að koma þessari þekkingu á framfæri með þeim miðlum , sem henta samtímanum .
Brynja heitin Benediktsdóttir , leikstjóri , ferðaðist víða um lönd með leikverk sitt Ferðir Guðríðar , auk sýninga hér á landi , en það verk fjallar um Guðríði Þorbjarnardóttur .
Með því leikverki sýndi Brynja , hvernig hægt er að nýta leikhúsið til þess að koma hinum fornu sögum til skila , bæði til Íslendinga og útlendinga .
Sonur hennar Benedikt Erlingsson hefur gert garðinn frægan í Landnámssetrinu í Borgarnesi með eins manns sýningu á sögu Egils Skallagrímssonar .
Benedikt höfðaði til allra kynslóða með þeirri sýningu en ekki fór á milli mála , að hann náði til yngstu kynslóðanna með afgerandi hætti .
Egill Skallagrímsson öðlaðist nýjan sess í hugum fjögurra ungra drengja sem ég fylgdist með á einni af sýningum Benedikts .
Fyrir nokkrum dögum sá ég sýningu Sögusvuntunnar og Leikhússins 10 fingur á verkinu Kjartan eða Bolli ? , sem byggist á Laxdælu .
Þar eru á ferð þær mæðgur Hallveig Thorlacius og Helga Arnalds undir leikstjórn Þórhalls Sigurðssonar .
Verkinu er lýst á þennan veg : " Ein af stóru perlunum í íslenzkum bókmenntum er Laxdæla .
Við höfum þróað aðferð sem hentar vel til að leiða áhorfendur inní söguna í gegnum myndmál án þess þó að missa út þá töfra , sem búa í texta sögunnar .
Við fléttum saman brúðum , texta , tónlist , vídeó , myndlist og skuggaleikhúsi .
Sýningin ...
er gerð fyrir elstu nemendur grunnskólans og fullorðna .
Í sýningunni er sagan sögð frá sjónarhorni Guðrúnar Ósvífursdóttur með áherslu á ástarþríhyrninginn fræga – Kjartan , Bolla og Guðrúnu .
" Þær mæðgur hefja sýninguna með tilvísun í líf þeirrar merku konu , Guðrúnar Laxdal , sem var amma Helgu og tengdamóðir Hallveigar og halda athygli áhorfandans frá þeirri stundu .
Þær hafa áður gert Íslendingasögum skil með sýningu , sem hét Egla í nýjum spegli og fjallaði um Egilssögu .
Að lokinni þessari sýningu gerði ég mér skýrari grein fyrir því en áður hvað hægt er að koma mörgu á framfæri við bæði börn og fullorðna með brúðuleikhúsi .
Brúðuleikhússýning er frábær aðferð til þess að koma menningararfleifð okkar til skila .
Hvort sem það er gert með aðferðum þeirra Hallveigar , Helgu og Þórhalls eða með einleikssýningum á borð við sýningar Benedikts Erlingssonar og móður hans Brynju Benediktsdóttur er ljóst að efniviður sagnanna nær til fólks og ekki sízt barna og unglinga .
Það hefur gífurlega þýðingu fyrir íslenzku þjóðina að hinar fornu sögur séu og verði lifandi þáttur í lífi þjóðarinnar .
Þess vegna er spurning , hvort slíkar sýningar eigi ekki að verða fastur þáttur í skólakerfi okkar á öllum stigum þess , hvort sem er í leikskólum , grunnskólum eða framhaldsskólum .
Að skólakerfið taki þau brúðuleikhús , sem hér eru starfandi í þjónustu sína á reglulegum grundvelli og að slíkar sýningar verði viðburðir í skólastarfinu á hverju ári .
Raunar má líka íhuga að leikstarfsemi nemendanna sjálfra verði beint í þennan farveg með skipulegu átaki .
Í fjölmörgum skólum hérlendis hefur orðið til leikhefð sem í sumum tilvikum á sér áratugasögu og jafnvel lengri eins og í Menntaskólanum í Reykjavík , þar sem Herranótt lifir góðu lífi .
En jafnframt er það umhugsunarefni , hvort nýta á brúðuleikhús meira í þágu þjóðþrifaverka .
Þau geta verið aðferð til þess að koma ákveðnum boðskap og upplýsingum á framfæri .
Það blasir t.d. við að brúðuleikhússýningar geta verið mjög árangursrík aðferð til þess að fjalla um þjóðfélagsleg vandamál á borð við einelti í skólum .
Þau geta líka verið aðferð til þess að fjalla um þær hættur , sem að ungu fólki steðja vegna áfengisneyzlu og fíkniefnaneyzlu .
Það er líka hugsanlegt að með brúðuleikhússýningum sé hægt að upplýsa börn og unglinga betur um viðkvæm mál eins og t.d. málefni geðsjúkra , sem áreiðanlega er lítið og stundum ekkert fjallað um í skólum en ekki er vanþörf á .
Það er mikilvægt að byggja góð hús yfir starfsemi skólanna .
En það er líka mikilvægt að finna nýjar leiðir til að koma upplýsingum á framfæri innan þeirra eins og t.d. í sambandi við menningararfinn .
Og það er brýnt að takast á við þjóðfélagsböl eins og einelti er orðið og tabú samfélagsins eins og bæði áfengissýki og geðsýki voru þar til fyrir tiltölulega fáum árum .
Vissulega hefur þetta verið gert með ýsmum hætti hér og þar á undanförnum árum en augljóst að betur má ef duga skal .
Í stað þess að aðrir séu að banka á dyr í menntamálaráðuneyti og annars staðar með slíkar hugmyndir er æskilegt að Alþingi og önnur stjórnvöld taki forystu um verkefni sem þessi .
Þau eru bæði mikilvæg og aðkallandi .
