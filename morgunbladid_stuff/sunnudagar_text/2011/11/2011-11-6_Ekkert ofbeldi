Á þessum degi , 6. nóvember árið 1913 , var Gandhi handtekinn fyrir að leiða indverska námaverkamenn í mótmælum vegna aðbúnaðar þeirra í Suður-Afríku sem þá var hluti af breska heimsveldinu .
Mohandas Karamchand Gandhi fæddist árið 1869 inn í miðstéttarfjölskyldu á Indlandi .
Strax 13 ára gamall var hann látinn giftast 14 ára gamalli stúlku eins og siður var í hans héraði .
Hann átti eftir að lýsa því síðar að fyrir þau þýddi giftingin bara meira af sælgæti og einhverja leiki með fullorðna fólkinu .
Hann lærði lögfræði bæði á Indlandi og í London .
Honum gekk illa að fá vinnu á Indlandi eftir námið og tók á endanum starfstilboði frá indversku fyrirtæki í Suður-Afríku 1893 .
Þar fyrst kynntist hann verulegum kynþáttafordómum og varð forviða þegar hann tókst á hendur langa lestarferð í Suður-Afríku og var skipað að færa sig á þriðja farrými þrátt fyrir að vera með fullgildan farmiða á fyrsta farrými í höndunum .
Hann neitaði og honum var þá hent útúr lestinni .
Hann keypti sér þá miða með rútu en þegar vagninn fylltist var þess krafist af honum að hann stæði upp fyrir evrópskum manni , hann neitaði því líka og var þá barinn af bílstjóranum og hent út á nýjan leik .
Þessi ævintýralega ferð gerði honum einnig ljóst að hann fékk ekki leyfi til að gista á neinum hótelunum á leiðinni þar sem hann var ekki hvítur .
Á nokkrum árum náði hann að sameina indverska minnihlutann í Suður-Afríku og verða að áhrifamiklu afli sem barðist gegn óréttlætinu með friðsamlegum aðgerðum .
Fylgismenn hans voru barðir , sektaðir og jafnvel skotnir fyrir friðsamleg mótmælin , en aldrei slógu þeir til baka .
Hann þróaði aðferðafræði og lífsviðhorf sem fékk nafnið satyagraha og má þýða sem að helga sig sannleikanum .
En það var ein af grunnstoðunum í lífsviðhorfi hans að segja alltaf satt og beita ekki ofbeldi .
Árið 1915 , eftir 22 ár í Suður-Afríku , sneri hann loksins heim til Indlands .
Þar hóf hann baráttu fyrir frelsi Indlands undan oki Breta og hafði sigur í þeirri baráttu þrjátíu árum síðar , árið 1947 .
Sú barátta varð á stundum blóðug og frömdu Bretar nokkrum sinnum fjöldamorð á stuðningsmönnum Gandhis .
En einna frægast í baráttu Gandhis var svokölluð saltganga árið 1930 , mótmælaganga gegn breskum sköttum á salti .
Gandhi stýrði henni og gekk ásamt þúsundum manna tæpa 400 kílómetra leið til strandarinnar til að búa til sitt eigið salt .
Þessi kröfuganga hristi rækilega upp í breska kerfinu og Bretar áttu eftir að reyna að berja hana niður og handtóku yfir 60.000 manns vegna hennar .
En á endanum sömdu þeir við Gandhi .
Eftir það var Gandhi nánast orðinn óumdeildur leiðtogi þeirra Indverja sem vildu sjálfstæði .
Það tókst loksins og 15. ágúst árið 1947 lýstu þeir því yfir .
En aðeins hálfu ári seinna , 30. janúar árið 1948 , var Gandhi myrtur af öfga-þjóðernissinna úr röðum hindúa .
Barátta Gandhi fyrir friði og hvernig hann náði að heyja baráttu sína fyrir réttindum Indverja og síðar sjálfstæði þeirra með friðsamlegum baráttuaðferðum er fáheyrð í mannkynssögunni .
Hann er jafnan kallaður faðir Indlands og fæðingardagur hans , 2. september , er alþjóðlegur friðardagur í heiminum sem Sameinuðu þjóðirnar kynna stríðandi aðilum ár hvert allstaðar í heiminum .
Það var í Suður-Afríku í byrjun síðustu aldar sem Gandhi hóf hina friðsamlegu baráttu gegn óréttlátu og ofbeldisfullu yfirvaldi og það er áhugavert að seinna á þeirri öld skyldi Nelson Mandela hefja baráttu fyrir jöfnum réttindum í sama landi , einmitt með sama óhefðbundna hættinum ; friðsamlegum og óvopnuðum .
Á langri ævi Gandhi vilja margir meina að hann hafi ekki verið samkvæmur sjálfum sér og er til dæmis bent á að þótt hann hafi barist gegn ofbeldi þá barðist hann alla tíð fyrir því að Indverjar fengju að ganga í breska herinn og að þeir fengju að vígbúast einsog aðrir .
borkur@mbl.is 