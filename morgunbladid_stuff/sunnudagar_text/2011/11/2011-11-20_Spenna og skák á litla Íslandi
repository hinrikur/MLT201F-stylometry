Óttar Norðfjörð er hálftékkneskur rithöfundur sem býr tvo þriðju hluta ársins á Spáni .
Hann vakti fyrst mikla athygli með bók sinni Hnífur Abrahams sem seldist gríðarlega vel en síðasta bók hans var Áttablaðarósin sem kom út í fyrra .
Nú fyrir jólin kom út bók hans , Lygarinn , en þar er hið sögufræga skákeinvígi Fischers og Spasskys í bakgrunni , en aðalefni bókarinnar er ráðgáta sem lögreglan glímir við .
" Já , það er mér nauðsynlegt að búa úti á Spáni til að ná einbeitingu við skriftirnar .
Ég skil varla hvernig íslenskir rithöfundar sem búa hér á landi geta komið út bók árlega .
Ég kem svo miklu í verk úti en svo litlu í verk hér heima .
Svo fær maður líka gott sjónarhorn á Ísland þegar maður býr erlendis , ferskari sýn á landið og efnivið bóka minna .
Það er einmitt vegna ára minna erlendis sem ég elska Ísland meira nú en áður , því núna hef ég lært að meta allt það sem gerir Ísland svo sérstakt , eins og náttúruna sem ég tók sem sjálfsögðum hlut áður fyrr þegar ég bjó bara á Íslandi .
" Blaðamaður Morgunblaðsins spyr hvort það eigi ekki allir einstaklingar í svona tvöföldu sambandi við samfélagið sitt , að vilja búa þar og yfirgefa það , en Óttar er ekki viss um það .
" Flestir Spánverjar sem ég þekki eru til dæmis himinlifandi með landið sitt og vilja ekkert fara .
Þeim finnst maturinn sinn bestur og veðrið er alltaf gott .
Þetta er auðvitað ekki svona hér á Íslandi .
Við búum við veðravíti og uppnefnum landið okkar skerið , klakann eða djöflaeyjuna .
En svo kemur íslenska sumarið og þá lagast allt .
Stundum upplifi ég í raun tvær þjóðir hér á landi , sumar-Íslendinga og vetrar-Íslendinga .
Öfgarnar í birtu og veðurfari eru mun minni á Spáni og það hefur áhrif á fólkið , " segir Óttar .
Lærði mannganginn með móðurmjólkinni Nýja skáldsaga hans fjallar öðrum þræði um skák en Óttar hefur teflt frá því hann man eftir sér .
" Ég lærði mannganginn með móðurmjólkinni og hef teflt alla mína ævi , varð meðal annars Norðurlandameistari í skák með grunnskólanum mínum .
Þetta er ástríða og ef maður smitast einu sinni þá er þetta alltaf til staðar .
Pabbi minn tefldi einnig mikið og var einn af tveimur Íslendingum sem unnu Bobby Fischer heitinn í skák ( hinn var Friðrik Ólafsson ) .
Það var í fjöltefli í Kaupmannahöfn árið 1962 .
Heima hjá mér hékk alltaf stór ljósmynd af viðburðinum .
Þetta var meira að segja falleg skák , pabbi fórnaði manni til að vinna .
Mig hafði því lengi langað til að skrifa spennusögu tengda skáklistinni .
" Spurður hvaðan hugmyndin að nýju bókinni kom svarar Óttar : " Hún vaknaði fyrir þremur árum þegar ég sá heimildarmynd á Spáni um Spassky / Fischer-skákeinvígið í Reykjavík 1972 .
Pabbi hafði oft talað um einvígið við mig og lýst því fyrir mér , en fyrst þegar ég var á Spáni og með fjarlægð á Ísland áttaði ég mig á því að þetta væri alveg frábært efni í bók .
" Þess má geta að Arnaldur Indriðason gaf nýverið út skáldsögu sem byggist einnig á skákeinvíginu fræga , en Óttar telur harla ólíklegt að þeir hafi vitað hvor af skrifum annars þangað til núna , en í hans tilviki vissu einungis mamma hans , bróðir og kærasta að hann væri að skrifa um einvígið .
" Bókin mín gerist líka í nútímanum , en um mál sem teygir anga sína aftur til ársins 1972 .
Rauði þráðurinn er í rauninni Eimreiðarhópurinn svokallaði , en hann var einmitt stofnaður ' 72 .
Meðlimir hópsins stjórnuðu Íslandi í nánast 25 ár .
Aðalpersóna bókarinnar er ung kona sem uppgötvar hluti um Eimreiðarhópinn og það mál leiðir hana til ársins 1972 .
Þetta er nokkurs konar pólítísk spennusaga , enda var einvígið hápólitískt .
Þarna vorum við með Ameríkanann Fischer og Sovétmanninn Spassky , fulltrúa stórvelda kalda stríðsins , að mætast við taflborðið og það á litla Íslandi .
" Þótt Óttar sé nýbúinn að gefa út skáldsöguna sína er hann strax byrjaður á næstu bók .
" Já , og þú mátt gjarnan koma því að um hvað hún er , svo það verði enginn árekstur á milli okkar Arnaldar aftur .
Þetta verður sjálfstætt framhald Áttablaðarósarinnar og mun öðrum þræði fjalla um árásina á Goðafoss árið 1944 .
Þannig að ef Arnaldur er að lesa þetta , eða einhver sem þekkir hann , þá vinsamlegast ekki skrifa spennusögu um árásina á Goðafoss fyrir næstu jól , " segir Óttar og hlær .
