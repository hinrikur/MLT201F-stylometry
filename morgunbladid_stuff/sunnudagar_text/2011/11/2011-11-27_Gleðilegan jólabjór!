J ólabjórinn hefur verið í boði á nokkrum krám og veitingastöðum undanfarnar vikur og er nú kominn í vínbúðirnar líka .
Við félagarnir erum alltaf jafnspenntir og leggjum mikinn metnað í að smakka sem flestar tegundir , ég þarf kannski ekki að taka það fram að íslenskar tegundir eru í miklu uppáhaldi .
Þetta er nú sennilega vinsælt hjá fleirum en okkur félögunum , því undanfarin ár hafa flestar tegundir jólabjórs verið uppseldar í byrjun desember .
Þarna er yfirleitt í boði allur skalinn ; allt frá því að vera frábær bjór niður í að vera ég ætla ekki að segja vondur en vægast sagt stórskrýtinn bjór .
Það er gaman að því hvað bjórmenning er að verða mikil eftir aðeins rétt rúmlega tuttugu ára sögu bjórsins hér á landi .
Við félagarnir rifjum reglulega upp daginn sem bjórinn var lögleiddur en þá urðum við okkur úti um kippu af öllum sex tegundunum af bjór sem þá voru í boði ef ég man rétt .
Verkefni dagsins var að setja saman rúm í lítilli íbúð sem við hjónin leigðum í Þorpinu á Akureyri og að sjálfsögðu að smakka og bera saman bjórinn .
Ekki man ég niðurstöðurnar úr samanburðarprófinu en eitt er víst að rúmsamansetningin var kláruð seinnipartinn daginn eftir ! Við hjónin höfum upplifað bjórmenningu í nokkrum löndum á ferðalögum okkar , ég var sérstaklega hrifinn þegar við vorum í Slóveníu , þar brugga menn mikið af bjór sem hentar vel með mat .
Við kynntumst mjög metnaðarfullum bjórframleiðendum í Lasko , sem í dag eru orðnir miklir Íslandsvinir , en þeir eiga einnig handboltalið á heimsmælikvarða sem heitir eftir verksmiðjunni og hefur spilað hér á landi í Evrópukeppni .
Þar uppgötvaði ég frábæran bjór sem var bruggaður á litlum bar sem einnig seldi mat , þetta var ógerilsneyddur bjór sem hægt var að kaupa á áfyllingu á lítraflöskuna þegar manni hentaði eða átti leið hjá .
Í fyrra vorum við stödd í Færeyjum með vinum okkar og smökkuðum alls kyns mjög góðan bjór , þar á meðal rabarbarabjór , sem ég hef séð hér í Vínbúðinni .
Einu sinni fengum við belgískan gestakokk sem setti saman fyrir okkur bjórmatseðil , en þar var um að ræða forrétti , fiskrétti , kjötrétti og eftirrétti sem allir áttu það sameiginlegt að einhvers konar belgískur bjór var notaður í matseldina og hentaði vel sem drykkur með matnum .
Belgar eiga fjöldann allan af veitingastöðum sem gera út á þetta og við erum líka aðeins byrjuð hér á Íslandi .
Í fyrra fannst mér Jóla-Kaldinn og Víking-Jóla-Bock skara fram úr , Jóla-Tuborg er líka alltaf góður , ég bíð spenntur eftir að smakka nýjungarnar í ár , s.s. maltjólabjór , Stekkjarstaurs-brúnöl og Jólagæðing úr Skagafirðinum , en hér langar mig að nota tækifærið og hrósa Agnesi og Óla og öllu þeirra frábæra fólki í Kalda á Árskógssandi fyrir það brautryðjandastarf sem þau hafa unnið í bjórframleiðslu sem hefur haft góð áhrif á aðra sem á eftir hafa komið og að mínu mati einnig á stóru fyrirtækin sem í dag eru metnaðarfyllri .
