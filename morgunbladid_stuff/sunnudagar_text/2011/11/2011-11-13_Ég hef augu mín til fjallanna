Heklueldarnir ruddust fram án þess að fjallið gerði nokkur boð á undan sér sl. sunnudag , en engir jarðskjálftar urðu fyrr en í sömu mund og Hekla þverklofnaði af nærri 5 km langri sprungu á sama stað og í Heklugosinu 1947 sem er talið með stærstu gosum í heimi , " sagði í frétt í Morgunblaðinu 19. ágúst 1980 .
Gosið í fjallinu hófst laust eftir hádegi sunnudaginn 17. ágúst og fylgdist fólk á Suðurlandi með þegar bólstur yfir fjallinu bókstaflega tútnaði út .
Varð hærra og stærra með hverri stundinni sem leið þannig að fólki mátti fljótt ljóst vera að eitthvað óvenjulegt var á seyði .
" Ég hef augu mín til fjallanna , " segir í Biblíunni .
Fólk leit á austurloftið og sá mökkinn sem var líkastur kjarnorkusprengingu .
Enginn átti kannski von á Heklugosi , enda aðeins tíu ár frá síðasta gosi .
Ekki voru á þessum tíma komnir til sögunnar jafn nákvæmir og góðir jarðskjálftamælar og í dag sem hafa nánast sagnaranda , það er að geta sagt fyrir um óorðna hluti og nánast á hvaða mínútu hin rámu regindjúp muni ræskja sig .
Svona er veröldin breytt .
" Hraun ruddist fram á nokkrum stöðum í miklu magni í hlíðum Heklu í gær , en í gærkvöldi höfðu eldar minnkað í suðurhlíðum Heklu þótt hraun rynni stöðugt og gaus þá meira í austurhlíðum og á tindi fjalladrottningarinnar .
Rann hraun Skjólkvíamegin og við Litlu-Heklu , en nokkrir gígastjakar voru virkir í suðurhlíðinni sem glóði öll fyrstu nótt eldgossins , " sagði í áðurnefndri Morgunblaðsfrétt sem skrifuð var að kvöldi mánudags , en þá hafði gosið staðið í rúman sólarhring .
Gosið stóð þó í aðeins fáeina daga ; var fljótt að fjara út þó kraftur þess í upphafi væri mikill .
Sigurður Þórarinsson jarðfræðingur spáði því raunar í fyrstu að gosið stæði í mánuði .
Strax við upphaf eldgossins varð gossprungan liðlega 5 km löng , en um kvöldið rifnaði jörðin lengra til suðurs þannig að sprungan varð liðlega 6 km löng .
Aldrei áður höfðu sprungur í Heklugosi rifnað svo langt til suðurs , en áður en rifan til suðurs opnaðist má segja að hún hafi verið nákvæmlega eins og í gosinu 1947 .
Eldgosið varð til þess að spilla afréttum Landmanna til dæmis í Sölvahrauni norðan Heklu , enda þótt búsifjar yrðu ekki miklar í byggð á Suðurlandi .
Hins vegar gætti þeirra í ríkari mæli á Norðurlandi ; öskuský frá eldfjallinu barst norður yfir heiðar og aðeins fáeinar klukkustundir liðu frá upphafi gossins uns aska hafði lagst þar yfir ; pylsur á útigrilli á Akureyri urðu krímugar og óhirt hey á túnum varð eins og sótugt .
" Hekla er ungt eldfjall , nærri 1500 metra hátt og í laginu eins og bátur á hvolfi , " segir Ari Trausti Guðmundsson í bókinni Eldgos 1913 - 2004 .
" Eftir löng goshlé verða iðulega mjög öflug gjóskugos í Heklu .
Þau valda tjóni og gosefnamagnið er þvílíkt að ljós askan og vikurinn dreifast yfir tugþúsundir ferkílómetra lands .
" Sigurður Bogi Sævarsso n sbs@mbl.is 