The Last Hundred Days - Patrick McGuinness * * * * Rúmenía er komin að fótum fram og stutt í endalokin þegar ungur Breti , sögumaður , kemur þangað í nýtt starf hjá enskudeild háskólans í Búkarest beint úr jarðarför föður síns .
Honum mætir ógnvænlegt andrúmsloft .
Flestir líða skort , en yfirstéttin passar upp á sig .
Um alla borg er verið að rífa byggingar og rústa til að rýma fyrir nýjum og forljótum montbyggingum Ceausescus .
Fylgst er með fólki við hvert fótmál og engum er treystandi .
The Last Hundred Days er fyrsta skáldsaga Patricks McGuinness og komst hann í fyrstu tilraun inn á listann yfir bækur sem tilnefndar eru til ManBooker-verðlaunanna bresku .
Bókin er listavel skrifuð , lýsingarnar á spillingunni og myrkraverkunum í Rúmeníu og raunum og ævintýrum sögumanns eru ákaflega trúverðugar .
Fyrsta flokks skemmtun .
Der Ehemann erfährt ' s zuletzt Emmanouil Roidis * * * * Gríski rithöfundurinn Emmanouil Roidis var uppi á nítjándu öld ( 1836-1904 ) , en sumar lýsingar hans á Grikklandi hefðu hæglega getað verið skrifaðar í dag .
Roidis fékk viðurnefnið hinn gríski Voltaire í heimalandi sínu .
Hann var beittur penni og fyrir fyrstu bók sína var hann bannfærður af katólsku kirkjunni .
Der Ehemann erfährt ' s zuletzt eða Eiginmaðurinn fréttir það síðastur er safn greina og sagna eftir Roidis þar sem höfundurinn fer á kostum , hvort sem hann er að bera saman siðferði manna og hunda eða hæðist að bláeygum fórnarlömbum loddaraskapar stjórnmálamanna .
Kostuleg er sagan af manninum , sem er svo ástfanginn að hann ákveður að kvænast til að endurheimta ástríðulausan hversdagsleikann , en kemst að því að hjónabandið dugar ekki til að ganga af ástinni dauðri .
Roidis hefur sérstaklega gaman af að hæðast að smáborgarahætti og kemur ekki á óvart að á sínum tíma hafi sviðið undan penna hans – og gerir eflaust enn .
Á einum stað segir hann að víðast hvar snúist stjórnmálaflokkar um einhvers konar hugmyndafræði og stefnu , en á Grikklandi snúist þeir bara um eitt , að hlaða undir þá , sem í þeim starfa .
Grikkland 19. aldar hefur ekki verið mjög frábrugðið Grikklandi 21. aldarinnar og sennilega myndu reyndar margir taka undir að ekki séu Grikkir einir um að sitja uppi með stjórnmálaflokka sérhagsmunagæslu .
Karl Blöndal kbl@mbl.is 