Hinn launhelgi glæpur " er titill þverfaglegs rits um kynferðisbrot gegn börnum , sem komið er út í ritstjórn Svölu Ísfeld Ólafsdóttur , en Silja Björk Huldudóttir skrifar úttekt á ritinu í Sunnudagsmoggann í dag .
Ekki þarf að orðlengja hversu þarft verk er að taka saman sérfræðiþekkingu á ólíkum sviðum sem lúta að þessum málaflokki og víst gagnast það þeim sem hafa velferð og vellíðan barna að leiðarljósi , upplýsir og slær á fordóma .
Um leið dregur það úr líkum á því , að hver vinni í sínu horni , án þess að hafa neina heildarsýn yfir málaflokkinn .
Á meðal þeirra sem skrifa í ritið er Bryndís Björk Ásgeirsdóttir , lektor í sálfræði við HR. Hún stóð fyrir rannsóknum í öllum framhaldsskólum landsins haustið 2004 sem náðu til rúmlega 9 þúsund nemenda á aldrinum 16-19 ára eða 67% allra skráðra nemenda á þessum aldri í framhaldsskólum landsins .
Og niðurstöðurnar eru sláandi , ríflega fjórðungur eða 27,3% ungmenna í framhaldsskólum á Íslandi hafa upplifað kynferðislegt ofbeldi af einhverju tagi áður en þau ná 18 ára aldri og eru stúlkur rúmlega tvöfalt líklegri til þess en drengir .
Og rannsóknin hefur hagnýtt gildi fyrir alla foreldra .
Þar kemur fram að vissir þættir í umhverfi ungmenna verndi þau gegn slæmum áhrifum ofbeldis : " Þar má meðal annars nefna mikilvæga félagslega þætti sem eru m.a. stuðningur heima fyrir , stuðningur foreldra , það að ganga vel og líða vel í skólanum og stunda skipulagt íþróttastarf .
Þau ungmenni sem hafa þessar styrku stoðir í sínu nærumhverfi koma mun betur út .
Þau hafa sterkari sjálfsmynd og eru sökum þessa betur í stakk búin til að vinna úr áfallinu sem kynferðislegt ofbeldi er , " segir Bryndís .
Hún tekur fram að ákjósanlegt væri að rannsaka í framhaldinu áhrif ofbeldis á börn í víðara samhengi sem , auk kynferðislegs ofbeldis , þyrfti að taka til andlegs ofbeldis , líkamlegs ofbeldis sem og vanrækslu .
Eftir hverju erum við að bíða ? Það voru engir peningar Það er dásamlegt að lesa frásögn Hjálmars Gíslasonar , sem flutt hefur gamanvísur um allt land í áratugi .
Bragirnir eru skemmtilegir , jafnvel þegar hann yrkir um erfiða tíma : Ég er fæddur á frostavetri fram í sveit í mögrum dal .
Og það eru erfiðu tímarnir sem hann hugsar til með hlýju – þó að það þætti eflaust hörð lífsbarátta í dag var það ekki upplifun hans , eins og fram kemur í samtalinu við Signýju Gunnarsdóttur .
" Það virtist alltaf vera nóg til að borða .
Það var náttúrlega fiskurinn , " segir hann og telur upp lömbin og rollurnar , mjöl og sykur og kaffi , " og einhvern fatnað , druslur á krakkana og skíði og skauta .
Maður þekkti ekkert annað .
Það voru engir peningar .
Það var bara milliskrift í verslunum einhvers staðar eins og í kaupfélögunum á Ísafirði .
" Auðvitað eiga Íslendingar að halda í það viðhorf til lífsins , sem haldið hefur landinu í byggð um aldir , á mun erfiðari tímum en við upplifum nú .
Framhjá því verður ekki horft , að lífsgæðin eru almennt meiri en eldri kynslóðir þekktu í sínum ungdómi .
Það er gott að vera minntur á það af kjarnafólki eins og Hjálmari , sem þekkir tímana tvenna og þrenna .
