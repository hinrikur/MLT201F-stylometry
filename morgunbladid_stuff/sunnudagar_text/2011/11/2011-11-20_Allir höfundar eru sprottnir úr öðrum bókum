Gyrðir Elíasson tók á dögunum við Bókmenntaverðlaunum Norðurlandaráðs fyrir sagnasafnið Milli trjánna .
Hann sendir ekki frá sér frumsamið verk í ár en hinsvegar hafa komið út tvær bækur með þýðingum hans .
Tunglið braust inn í húsið kom út í vor og er viðamikið safn ljóða eftir 36 skáld víðsvegar að úr heiminum .
Það elsta , kínverska skáldið Tao Tsien , var uppi á fjórðu öld en það yngsta , bandaríska skáldkonan Jane Hirshfield , er fædd 1953 .
Er þetta annað safn ljóðaþýðinga sem Gyrðir sendir frá sér .
Á dögunum kom síðan út enn ein merkisþýðing Gyrðis á prósaverki ; átjánda bókin sem hann þýðir .
Er það lítt þekkt verk eftir tékkneskan rithöfund , Ota Pavel ( 1930-1973 ) , Hvernig ég kynntist fiskunum .
Gagnrýnendur hafa verið einróma í hrifningu sinni á þessu yfirlætislausa en merka verki og meistaralegri þýðingunni .
Hvernig ég kynntist fiskunum er safn samtengdra frásagna sem byggjast á bernskuminningum höfundar .
Leikið er á mörkum skáldsagna- og smásagnagerðar og lýst á ljúfsáran hátt lífinu í sveitum Tékkóslóvakíu áður en síðari heimsstyrjöldin skall á og veruleikanum eftir að landið var hernumið af Þjóðverjum .
Gyrðir segir að vegna ferðalaga og anna í tengslum við Bókmenntaverðlaun Norðurlandaráðs , hafi vinnustundir verið stopular á árinu en engu að síður náði hann að ljúka við þýðingarnar .
" Ég hef reynt að vinna eins og ég hef getað en þessi ferðalög og álag sem fylgir þeim og því að koma víða fram hefur ekki sérlega góð áhrif á það hugarástand sem þarf til að geta setið samfellt við skriftir , " segir hann .
" Þetta hafa verið stopular stundir .
Á þessu ári hef ég verið að ganga frá þessum tveimur þýðingum og er með nokkur handrit í farvatninu .
" Finnur verkin sjálfur Gyrðir hefur þýtt hátt í tuttugu bækur erlendra höfunda , ljóð , smásögur og skáldsögur , bækur sem hafa hrifið lesendur en iðulega hafa þeir vitað fátt um höfundana áður en þeir fengu bækurnar í hendur .
Meðal þessara þýðinga eru fjórar bækur eftir Richard Brautigan , Vatnsmelónusykur , Svo berist ekki burt með vindum , Silungsveiði í Ameríku og Ógæfusama konan , Ég heiti Aram eftir Wiliam Saroyan , Uppvöxtur Litla trés eftir Forrest Carter og Tvær gamlar konur eftir Velmu Wallis .
Gyrðir þýðir ekki bækur út frá svokölluðum markaðslögmálum – hvernig velur hann þessar bækur ? " Yfirleitt eru þetta bækur sem ég hef fundið af eigin rammleik og eru oft frekar lítið í umræðunni , að minnsta kosti mestan part .
Margar hafa fylgt mér nokkuð lengi áður en ég hef ákveðið að ráðast í að þýða .
Bók Pavels fann ég í fornbókaverslun erlendis og sá strax að þetta væri bók sem þyrfti að koma á íslensku .
Svo leið nú nokkur tími áður en mér tókst að koma því í verk .
Þetta hef ég alltaf gert hvað þessar þýðingar varðar , hef fundið bækur og klárað að þýða þær áður en ég hef samband við útgefanda .
Ég geri þetta mér til ánægju og lærdóms , fyrst og fremst .
Mér finnst þýðingar alltaf skila einhverju til baka , maður lærir alltaf eitthvað af þeim ; þetta er önnur nálgun við eigið tungumál og tungumálið sem þýtt ef af .
Að þýða er eitthvað sem hver höfundur getur haft gagn af .
" Þýðingavinnan endurnýjandi Þegar Gyrðir er spurður að því hvort hann líti á þýðingarnar sem hluta af sínu höfundarverki , eða hvort hann raði frumsömdum verkum og þýðingum sínum í hvora hilluna í huganum , þá hugsar hann sig um .
Segir svo að líklega setji hann þetta sitt í hvora hilluna og svo séu ljóðaþýðingar líka ólíkar prósaþýðingum .
" En allar þessar bækur hafa orðið mér nákomnar .
Eflaust hafa ýmsar þeirra haft einhverskonar áhrif á mig á sínum tíma .
Bein eða óbein .
Bækur Richards Brautigans eru dæmi um það .
Annars hef ég aldrei vitað alveg með Brautigan ...
ég fann strax samhljóm við hann , undir eins og ég kynntist bókunum hans upp úr tvítugu , en ég held að maður finni aldrei samhljóm við neitt nema eitthvað sé í manni sjálfum sem kallast á við það .
Stundum er einhver skyldleiki fyrir sem veldur því að maður hrífst af einhverjum höfundi , geri ég ráð fyrir , án þess að maður geti alveg skilgreint hvað er áhrif og hvað skyldleiki .
Ég held að það sé rétt sem Gorky sagði , að allir höfundar eru sprottnir úr öðrum bókum .
Að vissu marki .
En hvað varðar þýðingar og frumsamið , þá vinn ég yfirleitt ekki að þessu samhliða .
Ég tek tímabil þar sem ég fæst við að þýða og þá hef ég mitt frumsamda efni í salti á meðan og læt þetta skiptast á .
Það kemur af sjálfu sér ...
ég fer líklega stundum að huga meira að þýðingum þegar ég er þreyttur á sjálfum mér .
Þá finnst mér þetta góð leið .
Ég held að þetta geti hjálpað mér við að endurnýja sjálfan mig .
" 