" Ég upplifi mig í dag eins og iðnaðarmennina sem flykkjast til Noregs að vinna , " segir Sigurður Árni Sigurðsson myndlistarmaður .
Allt þetta ár hefur hann verið með vinnustofu í París og verið upptekinn við sýningahald þar ytra .
Framundan eru líka nokkrar einka- og samsýningar í Frakklandi en listmarkaðinn hér á landi segir hann nánast dauðan .
Einar Falur Ingólfsson efi@mbl.is Hér á landi eru settar upp fínar sýningar en myndlistarmarkaðurinn er nánast dauður , það er ekki hægt að lifa af myndlistinni hér , því miður , " segir Sigurður Árni Sigurðsson myndlistarmaður .
Hann er í stuttu stoppi hér heima , en nánast allt þetta ár hefur hann verið með vinnustofu á vegum Parísarborgar og í Frakklandi er nóg að gera hjá listamanninum .
Í vor sem leið lauk tveggja og hálfs árs ferli við hönnun og uppsetningu útilistaverks Sigurðar Árna í borginni Loupian í Suður-Frakklandi , á árinu hefur hann hefur haldið einkasýningu og tekið þátt í samsýningum og listkaupstefnum þar í landi , og framundan eru nokkrar sýningar í galleríum og söfnum í Frakklandi .
" Ég var mjög heppinn að vinna samkeppnina um útilistaverkið í Loupian og ég upplifi mig í dag eins og iðnaðarmennina sem flykkjast til Noregs að vinna , " segir Sigurður Árni , sem hefur um árabil verið í framvarðasveit íslenskra myndlistarmanna og var meðal annars fulltrúi Íslands á Feneyjatvíæringnum árið 1999 .
" Myndlistarsenan er afskaplega takmörkuð hérna , " bætir hann við þegar spurt er um muninn á umhverfinu í Frakklandi , þar sem hann hefur unnið í París og í Montpellier , en í síðarnefndu borginni hefur hann verið gestakennari við listaháskóla síðustu árin .
" Til að mynda er staðan skelfileg hvað sýningarými fyrir myndlistarmenn varðar hér – en engu að síður kemur maður nú heim og sér mjög fínar sýningar , eins og á teikningum í eigu Péturs Arasonar og Rögnu Róbertsdóttur í Hafnarhúsinu , sýninguna sem Jón Proppé setti saman á Kjarvalsstöðum og sýningu á verkum Roni Horn í i8 .
Það eru því settar upp góðar sýningar en mér finnst þó vanta að söfnin setji til dæmis upp samsýningar í samvinnu við myndlistarmenn með nýjum verkum , og svo er grafalvarlegt hvað lítil umræða er um myndlist .
Umræðuna vantar til að mynda í fjölmiðlana – ef eina myndlistarumræðan er um það hverja vantar í Listasöguna þá er ekki skrýtið að almenningur nenni ekki að taka þátt í henni .
" Sigurður Árni segir að eftir doða undanfarinna ára hér sé upplífgandi að vera vitni að lifandi umræðu um listirnar og sýningahald í Frakklandi .
Er ekki franskur listamaður Nú eru nær tuttugu ár síðan blaðamaður flaug til Parísar að skoða sýningu á verkum Sigurðar Árna í samtímalistasafni Parísarborgar , en þar var hann valinn í hóp efnilegustu listamanna Frakka á þeim tíma .
Hann hafði sótt framhaldsnám í París og búið þar í nokkur ár .
Er hann ekki bara franskur listamaður ? " Nei , nei , " svarar hann ákveðið .
" Það er ég ekki þótt ég hafi þessi tengsl við listalífið í Frakklandi .
Myndlistarsenan í París er mjög alþjóðleg , til að mynda er hún oft sögð alþjóðlegri en myndlistarlífið í New York .
" Eftir að hafa unnið samkeppnina um útilistaverkið þurfti Sigurður Árni að vera mikið í Frakklandi og því sótti hann um vinnustofu hjá Parísarborg og fékk úthlutað afar góðri aðstöðu í miðri borg .
Hann hefur unnið með Galerie Aline Vidal í París síðustu tvo áratugi en mestallan þann tíma verið búsettur á Íslandi .
Hann viðurkennir að galleristinn sé ánægður með að hafa hann aftur í borginni og að vera hans þar hafi kallað á fleiri sýningar sem eru á döfunni .
" Jú , það er gríðarlegur munur að vera á svæðinu – galleristanum mínum finnst ekki koma til greina að ég fari aftur að vinna alfarið hér á landi , " segir Sigurður Árni .
" Það er líka góð tilfinning að sjá fram á nokkrar sýningar næstu tvö árin , það er mjög hvetjandi , vinnulega séð .
Að mörgu leyti getur verið erfitt að vinna hér heima og halda sambandi við sýningavettvanginn úti , það er dýrt að fljúga og dýrt að flyta verk .
En hinsvegar fer líka mikil orka í Parísarborg , " segir hann og brosir .
" En þótt það séu ákveðnir erfiðleikar , þá er margt frábært við að vinna hér heima ; það er ákveðinn lúxus hvað margt er miklu einfaldara hér .
Til dæmis er auðvelt að finna hluti hér og hafa aðgengi að ýmsu , eins og fagþekkingu .
Slíkt getur orðið mjög flókið úti .
Þar tók langan tíma að finna rétta manninn til að reikna út fyrir mig sólarganginn og skuggaföll fyrir verkið sem ég gerði í Loupian , en þegar ég gerði Sólöldu á Sultartangavirkjun á sínum tíma , þá bankaði ég bara upp á næstu verkfræðistofu og þar gengu menn í málið .
" Ímyndað rými í verkunum Listaverkið sem vígt hefur verið við skólann í Loupian nefnist L ' Eloge de la Nature , Hylling náttúrunnar .
Þetta er verk sem gefur tilfinningu fyrir tímanum , árstíðunum , staðsetningu sólarinnar og halla jarðar .
Í steyptum vegg sem er 3,8 metrar á hæð er gat með nákvæmlega útreiknuðum fláa .
Veggurinn varpar skugga sem er 1,38 metra langur á hádegi þegar sólin er hæst á lofti en tæplega níu metrar á stysta deginum .
Áletraðir bronsrenningar í steyptri plötu marka lengsta og stysta skuggafallið .
Við jafndægur á vori og hausti myndar sólargeislinn sem fellur um gatið hreinan hring á jörðinni og lýsir þar upp platta með mósaíkverki sem felldur er í jörðina .
Sigurður Árni fékk stjarneðlisfræðing til að sjá um útreikningana á skugga og birtuföllum í verkinu , og sýnir hann mér lærða grein sem skrifuð hefur verið í franskt tímarit um sólúr .
" Þetta er ein ánægjulegasta grein sem ég hef séð um verkin mín og þarna er allur útreikningurinn sýndur og formúlurnar sem notaðar eru , en ég skil ekki bofs í þeim ! " segir hann og hlær .
En reikningurinn var réttur , skugginn fellur á rétta staði ? " Þetta er allt kórrétt .
Við eigum reyndar enn eftir að sjá hvort skugginn á vetrarsólstöðum sé réttur , en hann var réttur á jafndægrum og sumarsólstöðum .
" Nú í vikunni opnar Sigurður Árni einkasýningu í Galerie Domi Nostrae í Lyon og er sýningin hluti af Lyon-tvíæringnum sem hefur notið sívaxandi athygli .
Hann hefur þrisvar sinnum haldið sýningar í þessu galleríi – og þar var fyrsta einkasýning hans í Frakklandi , árið 1992 .
Lyon segir hann vera áhugaverða borg og listasenan þar sé kraftmikil : gott listasafn og fín gallerí .
" Ég hef ekki sýnt þarna í ein tíu ár þannig að það verður gaman að koma aftur til Lyon með sýningu , " segir hann .
" Sýning byggist á nýjum málverkum en ég sýni líka vatnslitamyndir og teikningar .
Ég er í verkunum oft að leika mér með rými sem hægt er að ímynda sér milli strigans og málaða flatarins , en að auki ákvað ég í þessari sýningu að vinna með rýmið á nýjan hátt .
Galleríið er í nokkrum herbergjum og ég leik mér ekki bara með rýmið innan verkanna heldur líka með rýmið milli þeirra ; á einu málverki eru til að mynda tveir grunnfletir , grænn og appelsínugulur , í öðru herbergi er málverk með hinum helmingnum af græna hluta verksins og í þriðja herberginu verk með hluta appelsínugula flatarins .
Verkin kallast þannig á milli herbergja .
" Í lok nóvember tekur Sigurður Árni síðan þátt í listakaupstefnu í Montpellier með galleríi sem hann vinnur með þar í borg .
Þar verður áherslan lögð á teikningar .
Er verkið póstkortið eða teikningin ? Árið 1990 byrjaði Sigurður Árni að vinna að röð verka sem hann hefur af og til komið að og kallar " leiðréttingar " .
Sigurður hefur oft sýnt leiðréttingar sínar , síðast á listkaupstefnu í París í vor sem var helguð teikningum og í janúar næstkomandi hefur honum verið boðið að halda sýningu á slíkum verkum í Musée de Brunoy , óvenjulegu safni í borg í jaðri Parísar .
" Hugmyndin að leiðréttingunum var í raun banal , " segir hann .
" Ég tók póstkort eða ljósmynd sem ég fann , límdi hana á pappír og hélt áfram að teikna kringum póstkortið .
Bætti við myndina .
Þá verður til þessi spurning um fyrirmyndina , er það póstkortið eða teikningin sem er verkið ? Þetta tengist hugmyndum um fundna hluti í listinni , " ready-made " og slíku .
Sama hugsun var hjá mér í málverkinu á þessum tíma , vangaveltur um fyrirmyndina eða " objektin " .
Þetta safn í Brunoy er merkileg stofnun , gamall herragarður , þar sem einkum eru sýndar ljósmyndir , póstkort og myndir sem tengjast svæðinu .
Safnstjórinn setur síðan á hverju ári upp sýningu þar sem safneignin er tengd samtímalistinni og nú bauð hún mér að sýna leiðréttingar .
Hugmyndin er að sýna hvernig gamlar ljósmyndin eða gömul póstkort geta öðlast framhaldslíf .
" Og Sigurði Árna var líka boðið að finna póstkort og ljósmyndir í safneigninni að vinna með .
" Ég átti tvo stórkostlega daga í kjallara safnsins og fékk að skoða allt sem mér datt í hug .
Ég fann nokkrar ljósmyndir sem ég er núna að vinna með og ef vel tekst til verða þau verk á sýningunni í janúar .
" Ekki er allt upptalið hvað væntanlegar sýningar varðar , því í apríl sýnir hann í Listasafninu á Korsíku .
Sigurður Árni var þar með vinnustofu í boði safnsins fyrir átta árum og alltaf stóð til að hann sýndi þar í kjölfarið ; nú er komið að því .
Safnið á nokkur verk eftir hann og átti líka eitt verkanna sem hann sýndi á Feneyjatvíæringnum , en það skemmdist í bruna fyrir nokkrum árum , ásamt um eitt hundrað öðrum verkum , þegar listaverkageymsla safnsins brann .
En talið berst aftur að heimi verka Sigurðar Árna , að leiknum sem svo oft birtist í þeim , um hvað geti falist í tvívíðum fleti .
Listamaðurinn vinnur með hugmyndir um rými sem geta ekki verið til , sjónblekkingu og skugga af fyrirmyndum sem eru ekki alltaf til staðar .
" Allt þetta má rekja til ákveðinna bollalegginga um það hvað sé málverk .
Það hefur verið sagt að myndlistarmenn séu bara með eina hugmynd og spurningin er hvað maður getur teygt þessa hugmynd langt , " segir hann og glottir .
" Þetta er eins og töfrateningur sem maður veltir fram og til baka og alltaf koma nýir vinklar ...
Skuggarnir hafa skipt miklu máli í verkum mínum , það eru þeir sem leiða mig áfram núna og búa til nýja fleti en ég veit ekki hvað varpar þessum skuggum .
" 