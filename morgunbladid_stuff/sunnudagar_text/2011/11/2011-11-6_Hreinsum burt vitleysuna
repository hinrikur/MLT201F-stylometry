Góðvinur Tungutaksins sendi okkur línu vegna skrifa Gylfa Ólafssonar um málhreinsun á bloggi DV ( dv.is / blogg / lifandi-mal / 2011/10/25/af-malhreinsun/ ) .
Gylfi reiðist þar yfir prýðilega fræðandi og víðsýnu sögulegu yfirliti Kjartans heitins Ottóssonar , Íslenskri málhreinsun .
Við kaup bókarinnar gerði Gylfi sér vonir um að þar yrði " farið í gegnum sögu íslenskrar málhreinsunar með augum mannfræðinnar eða nútíma málvísinda " .
Þegar í ljós kom að hér var á ferðinni upplýsandi bók um það sem nefnt er í titlinum var stutt í önug viðbrögð .
Á blogginu lýsir Gylfi þróun sjálfs sín frá ströngum málréttara eða málhreinsitækni ( mitt orðalag ) til hressilega skrifandi pistlahöfundar um hið jákvæða og skapandi í málinu – ólíkt tuðurunum hér í Tungutakinu , að því er honum finnst .
Okkur sem tölum fyrir málrækt og skynsamlegri umhugsun um málnotkun verður alltaf nokkuð hverft við þegar lýst er ofstækisfullu frati á slíka iðju .
Einkum ef það er gert undir yfirskini vináttu við alþýðu manna og nýstárlegt tungutak hennar .
Eins og Gylfi lýsir sjálfum sér fyrr á árum er það að sjálfsögðu til bóta að hann skuli hafa mildast í sleggjudómum sínum um málfar annarra .
Má vera að hann hafi lært eitthvað af ábendingum okkar hér í Tungutakinu um að málrækt snúist um gott mál og vont – en ekki rétt mál og rangt .
Það er svo umdeilt smekksatriði hvað muni vera gott og vont í málfari – en oft er þó hægt að ná sæmilegri sátt um almenn viðmið .
Hin svokallaða hreintungustefna er einn veigamesti þáttur íslenskrar málhreinsunar .
Hreintungustefnan felur í sér að vekja áhuga fólks á að tileinka sér gagnsæ orð af íslenskum stofni um nýjungar mannlífs og mennta .
Án slíkrar stefnu hefði íslenska á Íslandi fljótt fengið svip vesturíslensku þar sem flestar nýjungar voru nefndar með enskum tökuorðum .
Helsta réttlæting hreintungustefnunnar var að með íslenskun orðaforðans yrði komið í veg fyrir stéttskiptingu tungunnar á þann veg að einungis hin lærðu og sigldu gætu talað um nútímann en eftir sæti útilokuð íslensk alþýða .
Erfitt er að finna mannvinsamleg rök gegn slíkri stefnu .
Skuggahliðar málhreinsunarinnar eru nú ljósar , til dæmis sú áhersla sem var um skeið lögð á samræmdan ríkisframburð – líkt og alsiða var meðal helstu Evrópuþjóða og telst því varla til sérafurðar íslenskrar málstefnu .
Slík stefna leiðir til stéttskiptingar þar sem fólk með tiltekinn framburð mætir fordómum hinna – eins og þekkt er úr enskum kvikmyndum og sjónvarpsþáttum .
Þar er málhreimur óspart notaður til að lýsa uppruna og óhagganlegri þjóðfélagsstöðu persóna .
Sambærileg staða kom upp hér á landi í viðhorfi til flámælisins .
Á fyrri hluta síðustu aldar var orðið áberandi að sérhljóðin i / e og u / ö voru að síga saman í mæltu máli hér og þar á landinu þannig að orð eins og skyr og sker hljómuðu eins , sömuleiðis flugur og flögur .
Þetta framburðareinkenni er enn stundum notað til að tákna ómenntað alþýðufólk í íslensku sjónvarpsefni .
Íslenska sérhljóðakerfið hefur tekið miklum breytingum frá landnámi og skv. viðteknum hugmyndum Hreins Benediktssonar um þróun kerfisins er samfall ofangreindra hljóða líklegur lokahnykkur í margra alda kerfisbreytingu .
Eins og kunnugt er var þessi þróun heft um miðja síðustu öld .
Það verður áhugavert að fylgjast með áhrifum skólakerfis og fjölmiðla nútímans á möguleika málbreytinga til að ná fótfestu og breiðast út .
Ekki er víst nema saga málbreytinga í fortíðinni hafi lítið forspárgildi vegna þeirrar byltingar sem orðið hefur í menntun og upplýsingu þjóðanna .
Við eigum ekki síst hreintungustefnunni að þakka að öllum börnum á Íslandi hafa verið tryggðir jafnir möguleikar til náms og þroska í samfélaginu .
Með vaxandi þjóðfélagsþátttöku fólks með annað móðurmál en íslensku verður opinber málstefna jafnt sem viðhorf almennings til tungutaksins að sjálfsögðu að laga sig að þeim veruleika .
Óskandi væri að það gerðist á þeim hugmyndafræðilega grunni hreintungustefnunnar að móðurmálið verði aldrei til þess að útiloka nein frá því að njóta hæfileika sinna á Íslandi .
