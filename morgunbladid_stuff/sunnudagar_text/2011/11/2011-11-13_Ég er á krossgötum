Gerður G. Bjarklind er hinum fjölmörgu hlustendum Ríkisútvarpsins að góðu kunn en þar hefur hún starfað í áratugi sem þulur og þáttastjórnandi .
Hún fagnar fimmtíu ára starfsafmæli í þessum mánuði , en hún var einungis nítján ára þegar hún kom til starfa á Ríkisútvarpinu .
Hún er fyrst spurð um tildrög þess og segir : " Nítján ára gömul var ég að vinna á Samvinnutryggingum , þar sem ég sá um að koma til skila bréfum sem fyrirtækinu bárust .
Ég viðurkenni að mér fannst þetta fremur leiðinleg vinna .
Einn daginn var mér sagt að breytingar væru framundan og ég ætti að verða símadama .
Mig langaði svo sannarlega ekkert til að verða símadama .
Um hádegisbil heyrði ég svo í Ríkisútvarpinu að auglýst væri eftir stúlku á auglýsingadeild útvarpsins .
Ég mætti upp í útvarp eftir hádegi og var ráðin .
Þannig að ég var atvinnulaus í tvo tíma .
Ég byrjaði í auglýsingadeild árið 1961 , árið 1963 tók ég svo að mér að sjá um Lög unga fólksins og árið 1975 var ég beðin um að gerast þulur .
Þá hafði ég í allnokkur ár aðstoðað þulina við að lesa auglýsingar sem oft voru þverhandarþykkir bunkar , sérstaklega á stórhátíðum .
" Hvernig var að stjórna Lögum unga fólksins ? " Ég man alltaf eftir fyrsta þættinum af Lögum unga fólksins .
Ég var svo stressuð að ég hélt að ég myndi deyja .
Ég heyrði fyrsta þáttinn ekki almennilega og var eins og utan við mig í næstu þáttum því mér fannst rödd mín vera svo kjánaleg og vond .
Kannski leið mér líka svona vegna þess að á vinnustaðnum var ekkert verið að hvetja mig .
Oft hef ég hugsað um það hvað það er dapurlegt hversu lítið fólk var hvatt áfram á vinnustöðum hér áður fyrr , það þarf oft svo lítið til að gera starfsmenn ánægða .
Ég sá um þáttinn Lög unga fólksins ásamt góðu fólki , þar á meðal Hemma Gunn , fram til ársins 1971 .
Ég hafði oft á tilfinningunni að innan húss væri litið á Lög unga fólksins eins og einnota þátt .
Hann þætti ekki nægilega menningarlegur , en það má endalaust deila um það hvað sé menning , og í dag er ekki til ein einasta upptaka af Lögum unga fólksins .
" Stofnunin eins og helgidómur Hvernig var að vera bara nítján ára og í vinnu hjá Ríkisútvarpinu sem þótti afar virðuleg stofnun ? " Ég var kornung þegar ég byrjaði á RÚV .
Mér fannst margt samstarfsfólk mitt vera afskaplega gamalt en auðvitað var það á besta aldri .
Það var ætlast til að ég bæri ómælda virðingu fyrir þeim starfsmönnum sem voru eldri en ég og það var ekkert vandamál fyrir mig .
Ég er yngsta barn í fjölskyldu og var vön að vera innan um fullorðið fólk .
Margar reglur og ákvarðanir á vinnustaðnum fundust mér skrýtnar og hlutirnir áttu að vera á ákveðinn hátt og út af því mátti ekki bregða .
Það var litið á stofnuna nánast sem helgidóm og menn tóku alla hluti sem þar voru gerðir mjög alvarlega .
Skilaboðin voru : Þú ert ríkisstarfsmaður og mátt ekki gera þetta eða hitt .
Ég hafði oft á tilfinningunni að það mætti varla anda .
En ég lét mig hafa það .
Þetta var skemmtilegur vinnustaður en oft var ráðsmennskast með mig og fólk var duglegt við að skamma mig fyrir það sem ég gerði ekki rétt .
Ég tók því alltaf vel .
Ef maður segir ungu fólki til í dag þá móðgast það .
Þetta finnst mér sorglegt því sá sem hefur starfsreynslu þekkir svo miklu betur til en hinn sem er nýbyrjaður í starfi .
Þess vegna ætti sá reynslulitli að segja : " Já , þú hlýtur að vita þetta , " en ekki láta eins og viðkomandi sé með derring .
" Hverjir eru eftirminnilegustu samstarfsfélagar ? " Mér þótti alveg óskaplega vænt um Jón Múla Árnason .
Hann kenndi mér margt .
Ég man hvað mér fannst hann vera fallegur og huggulegur maður fyrst þegar ég hitti hann .
Hann var afskaplega góður við mig þegar við vorum tvö saman , en þegar aðrir voru viðstaddir átti hann til að verða kerskinn .
Allir þessir gömlu karlar voru eftirminnilegir menn , Stefán Jónsson , Thorolf Smith , Axel Thorsteinsson og Jón Magnússon , sem var í einu orði sagt frábær maður .
Friðrik Páll , sonur hans , er yndislegur drengur og það sama má segja um Þorvald Friðriksson , Kristján Róbert og Brodda Broddason sem byrjaði feril sinn sem þulur og þá var það ég sem tók að mér að kenna honum .
Þegar sjónvarpsfólk flutti svo inn í útvarpshúsið kynntist ég yngri kynslóð og margt af því fólki er yndislegt .
Það sagði við mig : Mér þykir svo vænt um þig .
Ég fann að því þætti vænt um mig af því það þekkti mig í gegnum útvarpið .
" Á þessum árum hlýturðu að hafa unnið með einhverjum sem þú hefur ekki náð sambandi við .
" Það er svo skrýtið að ég man óskaplega vel eftir sumu fólki .
Það hefur haft áhrif á mig meðan aðrir hafa farið og ég hef þurft að grufla í huganum til að muna eftir þeim .
Eins og þú veist sjálf þá er viðhorf manns til fólks óskaplega mismunandi .
Manni þykir vænt um sumt fólk frá fyrstu tíð , aðrir eru að bögglast fyrir manni heillengi .
Ég hef oft hugsað um það af hverju maður sé að láta sumt fólk fara í taugarnar á sér .
Ég segi að þetta sé bara vanþroski hjá mér .
" Var einhver einn einstaklingur erfiðari en annar ? " Já .
En ég vil ekki nefna nöfn .
Þessir samskiptaerfiðleikar voru visst högg og ég var oft kvíðin út af þessum árekstrum .
Oft og tíðum var erfitt að fara í vinnuna en ég lét mig hafa það .
Ég grét í sturtunni en svo þerraði ég tárin og hugsaði : Ég skal takast á við þetta ! Ég er kannski þrá eins og mín ætt .
Ég bogna en brotna ekki .
Ég er léttlynd að eðlisfari og með gott skap og það hefur hjálpað mér .
Svo á ég undursamlegan mann sem er virkilegur stólpi sem gott er að vita af að stendur alltaf við hlið mér .
Svo ákvað ég um áramótin 2004-2005 að gleyma og fyrirgefa þessu fólki .
Hvort það hefur fyrirgefið mér veit ég ekki .
Það þýðir ekkert að vera að æsa sig yfir hlutum .
Ég er löngu hætt því .
Mér finnst lífið svo mikils virði .
" Get ekki dæmt um rödd mína Heldurðu að það sé hollt að vera í áratugi á sama vinnustað ? " Ég hef aldrei hugsað út í það .
Af hverju var ég svo lengi hjá þessari stofnun ? Ég held að ég geti svarað því best með að segja : Af því mér þótti svo vænt um stofnunina .
Ég hef alltaf borið mikla virðingu fyrir henni .
Ég hefði ekki trúað því nítján ára gömul að ég yrði fimmtíu ár hjá sama fyrirtækinu .
Ég hætti árið 2004 en svo var ég beðin að sjá um Óskastundina .
Sá þáttur umbreytti á margan hátt minni stöðu því ég fékk viðbrögð sem ég var ekki vön að fá og farið var að tala um mig sem RÚV-röddina .
Mér hefur verið sagt að það sé hlustað mjög mikið á þann þátt og það segir kannski sitt .
Í þættinum gæti ég þess að tala við fólk en ekki niður til þess .
Karl faðir minn kenndi mér að tala við fólk sem jafningja , hvort sem það eru börn , ráðherrar eða öskukallar .
Það er miklu auðveldara að tala þannig við fólk fremur en að fara eftir því hvaða prófgráður það hefur .
" Þú hlýtur að hafa heyrt það margoft að þú hafir viðkunnanlega rödd .
" Mamma sagði einhvern tíma : Þú ert með alveg sömu röddina og mamma mín .
Ég þekkti aldrei þá manneskju en mér þótti vænt um þessi orð .
Ég gæti vel trúað því að raddir erfist , svona á svipaðan hátt og útlit .
Mér er ómögulegt að dæma um rödd mína .
Sumir segja að ég hafi blæbrigðamikla rödd , hún ku vera þægileg og það er sagt að það sé gott að hlusta á mig .
Ef það er þannig þá er það bara gott fyrir fyrirtækið .
Ég hef alltaf litið á það þannig að ef maður geri eitthvað gott í sínu starfi þá sé maður til góðs .
" Þú nefndir manninn þinn hér áðan , hver er hann ? " Hann heitir Sveinn Aron Bjarklind .
Hann var loftskeytamaður og vann vaktavinnu og stundum var það þannig að við heilsuðumst á morgnana þegar hann kom af næturvakt og ég fór á dagvakt .
" Eigið þið börn ? " Við eigum engin börn .
Við reyndum eins og við gátum en það gekk ekki .
Við eigum bæði tvö yndislegt frændfólk , þar er ég skáamma margra barna og það hlutverk er mér mikils virði .
Mér þykir mjög gott að vera innan um börn af því að þau eru heiðarleg og segja það sem þeim finnst .
Ég á auðvelt með að leika mér með börnum og þau muna vonandi eitthvað gott sem við höfum gert saman .
" Fylgir því sorg eða eftirsjá að hafa ekki átt barn ? " Já , það er eftirsjá .
Ef ég hefði eignast barn þá held ég að líf mitt hefði orðið allt öðruvísi .
Þá hefði ég aldrei farið út í að vinna vaktavinnu en vegna þess að ég var barnlaus var auðvelt að kalla mig á vaktir um jól og hátíðisdaga þegar flestir aðrir voru heima hjá sér .
Ég þekki það mætavel að vinna þegar aðrir eru í fríi .
" Er bara með góðu fólki Þú ert ánægð með lífsstarfið og lífið ? " Ég er mjög hamingjusöm og ánægð að fá að lifa og vera með góðu fólki .
Og núna er ég bara með góðu fólki , ég veit hverjir passa ekki við mitt geðslag og læt þá ekki trufla tilveru mína .
Ég er bara ég sjálf , ég kann ekkert annað .
Ég hef glímt við veikindi .
Oft fór ég í aðgerðir út af barnleysi mínu .
Árið 2007 var strangt hjá mér , ég fékk krabbamein í móðurlífið og mánuði seinna hjartaáfall .
Þannig að það var mikið að gera það árið en ég lifði það af .
Maðurinn minn fór svo í hjartaaðgerð árið 2009 .
Ég hef aldrei kynnst öðrum eins klárheitum og hjá íslenskum læknum og hjúkrunarliði , sem eru snillingar í sínu fagi .
" Varstu aldrei hrædd í veikindum þínum ? " Nei , það er nefnilega svo skrýtið að ef maður fær góða manneskju , lækni sem maður treystir og segir manni hvað sé í vændum , þá finnur maður ekki fyrir hræðslu .
Ég myndi aldrei fara undir hnífinn hjá manneskju sem ég vantreysti , ég myndi reyna allt sem ég gæti til að koma í veg fyrir það .
Ég er á meðulum sem ég þarf að taka daglega og allt hefur gengið eins og best verður á kosið .
" Ætlarðu að vera lengi á útvarpinu ? " Ég er á krossgötum í lífi mínu .
Við Svenni erum búin að ákveða það í sameiningu að ég hætti um áramótin .
Í framtíðinni ætlum við virkilega að njóta lífsins og hafa það huggulegt .
Í janúar förum við til Spánar og verðum fram á vor því þar hefur okkur alltaf liðið dásamlega .
Það er góðvilji í Spánverjum sem við kunnum svo vel að meta .
Góðvild skiptir svo miklu máli í lífinu .
" 