Mál og menning sendir frá sér merkilega og margfræga bók sem er Reisubók Gúllívers , Gullivers ' s Travels , eftir Jonathan Swift sem fyrst kom út árið 1726 .
Meira að segja þeir sem ekki hafa lesið bókina þekkja til ferða Gúllívers til Lilliput þar sem hann er ógnarstór risi meðal smárra íbúa og Brobdíngnagg þar sem hann er pínulítill meðal risastórra íbúa .
Þessar ævintýraríku frásagnir hafa margoft verið endursagðar og settar í barnabækur og kvikmyndaðar , enda höfða þær mjög til ríks ímyndunarafls barna .
Þetta eru fyrstu tvær frásagnirnar í bókinni en svo kemur þriðja ferðin , sem er ekki jafn kunn , þar sem Gúllíver kemur til fljúgandi eyju .
Fjórða ferðin er svo hin magnaða ferð til lands Hoúýhnhnmanna , sem eru göfug hestaþjóð sem Gúllíver hrífst svo af að hann á eftir þau kynni erfitt með að sætta sig við það sem honum finnst vera aumlegt hlutskipti sitt – sem er það að vera maður .
Misheppnað mannkyn Reisubók Gúllívers er skemmtileg bók sem maður les sér til ánægju um leið og maður dáist að hugmyndaauðgi höfundarins .
Swift á þó brýnt erindi og fjallar um mannlegt eðli af mikilli kaldhæðni .
Textinn er oft sannkallaður reiðilestur yfir mannkyni sem verður í meðförum Swifts fremur misheppnað .
Fyrstu tvær sögurnar mynda góða heild , í þeirri fyrri er Gúllíver ógnandi afl sem risi en í þeirri seinni er hann fórnarlamb sem pínulítið fyrirbæri sem haft er til sýnis .
Þriðja sagan af hinni svífandi eyju er veikasti þáttur verksins en höfundur sýnir svo mikinn brilljans í hinum fræga fjórða kafla um hestaþjóðina .
Verkið einkennist af harkalegri þjóðfélagsádeilu .
Vald leiðir af sér spillingu , ríkar þjóðir lifa í hroka og þeir sem lifa grandvöru lífi uppskera sjaldan í samræmi við það .
Swift dregur hvergi af sér í gagnrýni og lögmenn fá til dæmis þann dóm að vera venjulega " allra manna heimskastir og fávísastir , auvirðilegir viðræðu , svarnir óvinir lærdóms og þekkingar og í öllum þáttum jafn útsetnir með að brjála almenna skynsemi í allri umræðu og þeir eru í eigin fagi " .
Lokakaflar verksins eru þeir áhrifamestu en þar er Gúllíver kominn heim eftir kynni við hoýhnhnmanna , hestana sem ástunda vináttu og gæsku .
Þessi kynni breyta Gúllíver og fylla hann þvílíkri andstyggð á mannkyninu að hann getur vart verið samvistum við fjölskyldu sína .
Þessa kafla vinnur Swift gríðarlega vel og þeir eru beinlínis magnaður lestur .
Stórgóð þýðing Full ástæða er til að þakka Jóni .
St .
Kristjánssyni fyrir stórgóða og snjalla þýðingu hans .
Hann hefur lagt sig mjög fram og skrifar fróðlegan inngang og góðar skýringar með verkinu .
Bókin er einkar fallegur gripur , prýdd fjölda mynda eftir nítjándu aldar manninn Thomas Morten .
Þeir sem safna helstu verkum heimsbókmenntanna bæta glaðir þessari bók í safn sitt .
Enn og aftur er ástæða til að hvetja bókaútgefendur til að huga að útgáfu á helstu meistaraverkum bókmenntasögunnar .
Mál og menning sem gefur út þessa bók á hrós skilið fyrir að hafa á allan hátt vandað til þessa verks .
Vonandi verður kröftugt framhald á útgáfum svipaðri þessari .
Af nógu er að taka .
Minna má á að á næsta ári er 200 ára fæðingarafmæli Charles Dickens , sem Bretar búa sig nú undir að fagna .
Íslensk bókaforlög ættu að taka þátt í þeim fögnuði með þýðingum á einhverjum af hans höfuðverkum .
Glæstar vonir , David Copperfield og Oliver Twist koma þá samstundis upp í hugann .
