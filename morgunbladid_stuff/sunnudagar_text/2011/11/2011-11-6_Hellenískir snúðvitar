Alveg er hún kostuleg þessi árátta Frónbúa að fletta sig klæðum við strendur landsins og drekkja sér í sjónum augnablik , svo vitnað sé í texta meistara Megasar .
Þetta ku vera svo óskaplega hressandi , hollt og gott fyrir sál og líkama , ef eitthvað er að marka orð þeirra sem eru háðir þessu uppátæki og geta vart látið dag líða án þess að sprikla eins og fiskar innan um bóluþang og annan sjávargróður .
Hrósið fá þessir sérvitringar mest ef þeir hætta lífi og limum og fara í sjósund í frosti og kafaldsbyl sem hylur hæð og lægð ( hvaða ágengni er þetta í Megasi ? ) Þessi geðvonska mín út í sjósundsfíkla er augljóslega ekkert annað en sjúkleg öfund , af því ég hef nokkrum sinnum reynt þessa vitleysu en snúið jafnharðan við í andköfum og verið þeirri stund fegnust að losna undan ísköldum krumlum Ægis .
Skil bara ekki þessa þörf fyrir sand , skelfisk og annan ófögnuð milli skapabarma eða undir forhúð .
Ágætur vinur minn og sérdeilis dagfarsprúður maður er heillum horfum , svo grimm er fíkn hans til sjávar .
Hann tjáði mér í óspurðum fréttum í vikunni að hann hefði nýlega tekið þetta alla leið og synt í Atlantshafinu sundskýlulaus .
Frelsi sinna hreðja sagði hann hafa verið ómælisdjúpt og nærandi á allan hátt .
Þarna stóð hann með sælubros á vör , lygndi aftur augunum og sagði það engu líkt að láta slátrið hanga frjálst og göslast til í sjóbaðinu .
Finna hafstraumana umfaðma besefann og eggin tvö í skinnskjóðunni .
Kippast til við óvæntan slímugan hrossaþara og annað ógeð .
Ætli syndandi víkingum finnist sælan sætust þegar brennandi marglyttur strjúkast við frjálst ferlíkið sem hangir neðan úr náranum á þeim ? Kona spyr sig .
En maður verður að reyna að sýna þessum hellenísku snúðvitum skilning .
Líkamlegt aðdráttarafl hafsins togar sleitulaust í þá , og þrá þeirra eftir sporðaköstum er torvelt að temja .
En þetta er náttúrlega ekkert annað en einhver undarleg tegund af perversjón .
Eða kannski bara djúpstæður leyndur draumur karla um að synda í fangið á eðlunarfúsri hafmeyju .
Halda niðri í sér andanum neðansjávar á meðan leitað er kynfæra hennar , eða veit einhver hvar þau er að finna á skepnu sem er með mannshaus , brjóst og nafla en einungis sporð þar fyrir neðan ? Sjálfsagt er það engu líkt fyrir mennska karla að renna sér í gotrauf meyja hafsins .
