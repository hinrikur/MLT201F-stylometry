Grasalæknirinn Anna Rósa Róbertsdóttir var að senda frá sér bókina Anna Rósa grasalæknir og íslenskar lækningajurtir – notkun þeirra , tínsla og rannsóknir .
Margir kannast áreiðanlega við nafnið hennar en hún er með hvorki meira né minna en 13.416 fylgjendur á Facebook þar sem hún er dugleg við að svara fyrirspurnum og deila þekkingu sinni .
Anna Rósa selur líka vinsæl krem , smyrsl og tinktúrur úr íslenskum lækningajurtum en núna loksins hefur bók eftir hana litið dagsins ljós .
Hún lærði grasalækningar í Englandi og hefur starfað við þær í tæpa tvo áratugi og sérhæft sig í íslenskum lækningajurtum .
" Ég lagði mikið upp úr því að það væru góðar myndir af jurtunum .
Það hafa aldrei áður komið út heilsíðuljósmyndir af jurtunum í bók en það skiptir svo miklu máli fyrir fólk til að þekkja jurtirnar og tína , " segir hún .
" Hugmyndin er að vekja áhuga hjá þeim sem kannski hvorki vita neitt né hafa sérstakan áhuga en um leið og þeir sjá fallegar myndir vekja þær upp áhugann , " segir hún en myndirnar í bókinni tók Erling Ólafsson skordýrafræðingur .
" Hann á mikið í bókinni með mér og er búinn að leggja alveg svakalega mikið á sig , " segir hún og útskýrir nánar hugmyndina með bókinni : " Þetta er algjörlega bók í sumarbústaðinn .
Ég get lofað því að það eru lækningajurtir við hvern einasta sumarbústað í landinu .
Fólk bara veit það ekki .
Töluvert af illgresinu svokallaða er lækningajurtir , eins og klóelfting og njóli .
Svo er birki við flesta sumarbústaði og víðir .
Fólk gerir sér ekki grein fyrir því hvað þetta er nálægt manni .
Mér finnst það skipta heilmiklu máli að fólk átti sig á því , " en bókin er skrifuð ekki síst með almenning í huga en Anna Rósa segist hafa mikla þörf fyrir að fræða .
Ekki horft á sjónvarp í þrjú ár " Hún er líka skrifuð fyrir þá sem vita mikið , út af öllum rannsóknunum sem vísað er í .
Slík samantekt hefur aldrei verið gefin út áður .
Ég leitaði mikið , ég er búin að eyða nokkrum árum í að leita að rannsóknum .
Þetta var ofboðslega mikil vinna .
Ég hef ekki horft á sjónvarp í þrjú ár ! Maður kemur ótrúleg miklu í verk ef maður sleppir því að horfa á sjónvarp á kvöldin .
Þannig gerði ég þessa bók , sleppti að horfa á sjónvarp og skrifaði bók í staðinn .
" Upphafið að þessu segir Anna Rósa hafa verið símenntun fyrir sjálfa sig .
" Mér fannst ég þurfa að vita meira um hvaða heimildir væru til um íslenskar lækningajurtir og komst að því að það var meira til en ég hélt .
Svo blandaði ég gömlum texta við þetta en það er gaman að bera þetta saman , " segir hún en útkoman er ítarlegra rit en hefur verið gefið út áður .
Stór hluti af íslensku lækningajurtunum vex líka annars staðar í heiminum .
" Ég tek heimildir hvaðanæva að úr heiminum , " segir Anna Rósa og lýsir því að hún sé dyggur viðskiptavinur Amazon-netverslunarinnar .
Mikið af heimildunum er líka tilvísun í opna gagnabanka á netinu en allt er þetta útlistað í bókinni .
Anna Rósa fær fólk til sín í ráðgjöf en hún er með stofu í Heilsuborg í Faxafeni .
Stærsti hópurinn sem kemur til hennar er langveikt fólk , sem hefur prófað hefðbundnari aðferðir en ekki fengið lausn sinna mála .
" Stærsti hópurinn er fólk með króníska sjúkdóma sem er búið að reyna venjulega lækna , " segir hún en á meðal þess sem hún fæst við er gigt , mígreni , húðsjúkdómar auk þess sem hún hjálpar mörgum konum á breytingaskeiðinu .
Meira um kvíða og milt þunglyndi " Svo fæ ég orðið mikið til mín fólk með kvíða og milt þunglyndi .
Ég veit ekki hvort það kemur í kjölfar kreppunnar en mér finnst þetta orðið meira áberandi .
Svefnleysi er líka mjög algengt vandamál en það hefur áhrif á alla aðra sjúkdóma , það þarf alltaf að byrja á því að koma svefninum í lag .
Grasalæknar reyna alltaf að hugsa í heildina .
Þegar ég tek viðtal fer ég ofan í allt , ég er alltaf að reyna að tengja saman .
Það vantar í rauninni í þessa svokölluðu hefðbundnu læknisfræði .
" Þó að fólkið sem komi til hennar sé yfirleitt með greiningar hefur heimsóknum ungs fólks , sem fellur ekki í þennan flokk , fjölgað mjög .
" Yngra fólkið kemur af sjálfsdáðum .
Þá er auðveldara að fást við hlutina , vandamálin ekki búin að vera til staðar árum saman og hægt að gera meira sem forvörn .
Mæður með ung börn koma líka mikið til mín , " segir hún og bætir við að þessi yngri hópur svari því alltaf til að hann hafi heyrt um hana á netinu .
Hver og einn sem kemur til hennar í ráðgjöf fær sérblöndu fyrir sig en Anna Rósa vinnur bæði með te og tinktúrur .
" Íslendingar eru svo óþolinmóðir að þeir vilja að allt gerist helst á morgun .
En svo er ég líka með fólk sem er óvirkir alkóhólistar og getur ekki drukkið tinktúrurnar og drekkur bara te .
Þeir geta læknast líka , " segir hún þannig að máttur tesins getur verið mikill .
" Það er hægt að breyta ýmsu með því að drekka rétta teið .
Annars geta grasalæknar aldrei lofað lækningu frekar en aðrir sem starfa í heilsugeiranum .
" Anna Rósa tínir sjálf mikið af jurtum .
" 80% af jurtunum sem ég nota eru íslenskar lækningajurtir sem ég tíni sjálf .
Hin 20% eru erlendar jurtir , lífrænt ræktaðar í miklum gæðum , sem ég flyt inn sjálf .
" Anna Rósa kennir að búa til tinktúrur í bókinni .
" Það er auðvelt að búa þær til en erfitt að blanda þeim saman , það er listin , " segir hún .
" Ég hef greint mikinn mun á áhuga fólks eftir kreppuna .
Fólk vill gera hlutina sjálft og sparar þannig pening .
Það vill til dæmis prófa að gera hóstasíróp fyrir krakkana sína , " segir hún en segja má að þessi sjálfsbjargarviðleitni tilheyri prjóna- og sultuæðinu , sem hefur gengið yfir þjóðina .
Breytist í norn Eins og fyrr segir selur Anna Rósa krem .
" Ég handhræri öll kremin í stórum pottum .
Ég breytist í norn , " segir hún og hlær en það er oft stutt í hláturinn enda einstaklega létt yfir henni .
" Ég vil ekki fá mér vélar eða gera þetta öðruvísi .
Kannski er þetta ekki hagkvæmasta leiðin en þetta hentar mér .
" Hún vandar mjög efnisvalið í kremagerðinni en neytendur eru sífellt að verða meðvitaðari og kjósa stöðugt fleiri að vera lausir við óæskileg efni eins og paraben .
" Það er búið að selja konum þvílíka vitleysu í áraraðir .
Ég er sérfræðingur í að lesa utan á umbúðir og þetta er allt markaðskostnaður sem verið er að borga fyrir .
Krem þar sem hráefnið kostar 20 krónur er selt á 20 þúsund .
Ótrúleg blekking sem konur falla fyrir , " segir Anna Rósa en máttur auglýsinganna er mikill .
Hún hefur viljað gera allt sjálf og ekki eyða í markaðskostnað .
" Facebook kom mér á koppinn , " segir Anna Rósa , sem hefur heldur ekki viljað taka lán heldur byggja upp þetta einnar konu fyrirtæki smám saman .
Vann í banka í mörg ár " Ég ákvað að gera þetta á minn hátt og fara ekki í rosalegar fjárfestingar .
Ég er mjög gamaldags þannig .
" Anna Rósa er líka menntaður viðskiptafræðingur .
" Ég veit ekki um neinn annan í heiminum í grasalækningum sem er viðskiptafræðingur líka .
Ég vann í banka í mörg ár .
Það er alveg sama hvorum megin ég er , ég er alltaf skrýtin ! Ég er bara ég og geri það sem mig langar til .
Ég stefndi aldrei á að blanda þessu saman .
Ég fór bara í viðskiptafræði af því að mig langaði að læra fagið .
Svo kom kreppan og ég var rekin úr bankanum eins og allir hinir .
Ég fór aftur í grasalækningarnar af fullum krafti .
Þá var ég komin líka með viðskiptafræðimenntun og varð meðvituð um möguleikana .
En ég er fyrst og fremst grasalæknir .
" Íslenskar lækningajurtir hafa mikinn mátt og hér til hliðar eru birt brot úr bókinni um þrjár útvaldar jurtir .
Ennfremur hefur Anna Rósa fallist á að gefa Sunnudagsmogganum uppskrift sem er ekki í bókinni , einmitt úr þessum þremur íslensku lækningajurtum , og fylgir hún hér : Te fyrir slitgigt 2 hlutar brenninetlublöð 1 hluti vallhumall 1 hluti mjaðjurt Fersk engiferrót 3-4 msk .
af teblöndu og 1-2 cm af engiferrót er sett í 750 ml hitabrúsa og sjóðandi vatni hellt yfir .
Síið jurtirnar frá þegar hellt er í bolla en setjið þær svo aftur í hitabrúsann og látið liggja í allan daginn .
Drekkið einn hitabrúsa á dag í 1-2 mánuði .
Útrás til Ítalíu Segja má að Anna Rósa haldi í útrás á næsta ári en hún verður fararstjóri ásamt Steinunni Harðardóttur í gönguferð í " grasa- og sælkeratakti " um fjalllendi Toscana 18.-25. júní .
Ferðin er á vegum ferðaskrifstofunnar Vita og eru nánari upplýsingar á www.vita.is .
" Dvalist verður í Garfagnana-héraðinu í Norðvestur-Toscana , en það er fjalllent og skógivaxið svæði sem er af mörgum talið eitt best varðveitta leyndarmál Ítalíu .
Þetta afskekkta hérað býður ekki aðeins upp á fjölbreytta náttúrufegurð heldur státar jafnframt af einstaklega ríkri matarhefð , frábæru hráefni , spennandi gróðurlendi og fjölmörgum krydd- og lækningajurtum , " segir á vefsíðunni .
Anna Rósa ætlar að kenna hópnum að tína lækningajurtir og gera smyrsl en allir fá smyrsl með sér heim .
Námskeið í nóvember Anna Rósa ætlar síðan að halda námskeið um grasalækningar og íslenskar lækningajurtir hinn 15. nóvember .
Rætt verður um hvernig grasalæknar vinna og hvaða sjúkdóma algengt er að grasalæknar fáist við .
Farið verður yfir áhrifamátt nokkurra algengra íslenskra lækningajurta sem auðvelt er fyrir leikmenn að finna og tína .
Fjallað verður m.a. um aðalbláber , krækiber , fjallagrös , vallhumal , ætihvönn , maríustakk , mjaðjurt , blóðberg , birki , túnfífil , klóelftingu og haugarfa .
Einnig verða gefin dæmi um einfaldar uppskriftir og aðferðir við vinnslu úr jurtum .
Námskeiðið er haldið í Heilsuborg og eru allar nánari upplýsingar á heimasíðu Önnu Rósu , www.annarosa.is .
Brenninetla Fimm opnar klínískar rannsóknir án lyfleysu hafa verið gerðar á áhrifum brenninetlu á gigtarsjúkdóma , alls tóku 10.368 sjúklingar þátt í þessum rannsóknum og inntaka varaði allt frá 3 vikum til 12 mánaða .
Í hverri rannsókn fyrir sig hélt hluti sjúklinga áfram að nota hefðbundin verkjalyf en hluti innbyrti einungis brenninetlublöð .
80-95% sjúklinga mátu áhrif brenninetlu sem góð eða mjög góð og 93-95% sjúklinga sögðust þola hana vel .
Fleiri rannsóknir á bólgueyðandi áhrifum brenninetlu gerðar í tilraunaglösum eða á dýrum sýndu fram á jákvæða verkun hennar við gigtarsjúkdómum .
Tvær klínískar rannsóknir á brenninetlu , lýsi , E-vítamíni og sinki hafa sýnt jákvæð áhrif á slitgigt .
Lítil klínísk rannsókn á vatnslosandi áhrifum brenninetlu sýndi jákvæð áhrif og rannsókn á dýrum sýndi sömu áhrif .
Klínískar rannsóknir hafa líka verið gerðar á áhrifum þess að nota ferska brenninetlu útvortis til að valda sviða í krónískum liðverkjum og þannig draga úr verkjum , og skiluðu þær jákvæðum niðurstöðum .
Margar rannsóknir í tilraunaglösum hafa sýnt fram á andoxunaráhrif brenninetlublaða og jafnframt reyndust þau drepa bæði bakteríur og veirur auk þess að virka á sveppasýkingar í plöntum .
Allmargar rannsóknir á brenninetlu hafa einnig sýnt fram á áhrif hennar til að lækka blóðsykur , lækka blóðþrýsting og lækka kólesteról .
Ein rannsókn sýndi þó fram á að brenninetla lækkar ekki kólesteról .
Rannsóknir á brenninetlu sýna einnig að hún hefur bólgueyðandi áhrif og jákvæð áhrif á ristilbólgur .
Aðrar rannsóknir á brenninetlu hafa sýnt örvandi áhrif á ónæmiskerfið verkjastillandi áhrif , jákvæð áhrif á frjókornaofnæmi , forvörn gegn hjarta- og æðasjúkdómum og verndandi áhrif á lifrarfrumur í sykursýki .
Nánari upplýsingar eru í bókinni og þar er vísað í rannsóknirnar .
Mjaðjurt " Þessi jurt opnar svitaholur , hún er nokkuð samandragandi , góð við landfarsýki , búkhlaupi , mergrunasótt , blóðláti , upp eða niður , af manni eða konu .
Hún er góð lækning við beinbroti , við lögð .
Og eins við önnur sár þá er jurtin öll , með blöðum og rótinni við lögð .
Mjaðjurtarblöð gefa bæði öli og víni hollan og þægan smekk .
Hún brúkast einnig til að barka skinn og lita svarta ull .
Að breiða hana á gólf í húsum gjörir góða lykt og hollt loft .
Seyði af jurtinni er gott við köldu , það hreinsar líka vond sár .
" Björn Halldórsson , Grasnytjar 1783 Mjaðjurt er ein besta íslenska lækningajurtin við hverskyns meltingartruflunum .
Hún hefur græðandi áhrif á slímhúð maga , kemur jafnvægi á magasýrur og er mikið notuð við brjóstsviða , magaverkjum , magabólgum , maga- og skeifugarnarsárum , uppþembu og vindverkjum .
Hún þykir líka góð við niðurgangi , sérstaklega í börnum , og eins fyrir viðkvæman ristil .
Einnig er löng hefð fyrir því að nota mjaðjurt gegn kvefi , flensu , hita og ýmsum barnaveikindum , svo sem mislingum og hlaupabólu .
Hún er líka mikið notuð til að meðhöndla gigtarverki og bólgur , ásamt því að vera vatnslosandi og þykja gefast vel við blöðrubólgu .
Útvortis þykir mjaðjurt mjög góð til að græða sár , við gigt og bólgum og í skol gegn útferð úr leggöngum .
Í Frakklandi er hefð fyrir því að nota mjaðjurt sem verkjastillandi við höfuðverk og tannpínu .
Vallhumall Vallhumall er samkvæmt hefð notaður til að stöðva blæðingar jafnt útvortis sem innvortis , ásamt því að græða sár og húðkvilla ; hann er talinn einkar góður á gömul sár sem gróa seint og illa .
Hann þykir einnig gefast vel til að auka matarlyst , stöðva niðurgang , bólgur og krampa í meltingarvegi .
Vallhumall er einnig afar gagnlegur gegn kvefi , hálsbólgu , flensu og hita og er gjarnan notaður við barnasjúkdómum á borð við mislinga .
Hann er notaður til að koma reglu á blæðingar , við tíðaverkjum , of miklum jafnt sem of litlum tíðablæðingum og útferð úr leggöngum .
Hann er einnig talinn geta lækkað blóðþrýsting og hafa góð áhrif á bláæðakerfið , svo sem æðahnúta og sár sem þeim fylgja , bláæðabólgu og gyllinæð .
Vallhumall er líka talinn varna gegn blóðtappamyndun , sérstaklega í bláæðakerfinu .
Hann hefur alla tíð verið vinsæl lækningajurt við gigtarsjúkdómum og þykir að auki vatnslosandi og góður gegn sýkingum í þvagrásarkerfi .
Í Kína er vallhumall notaður á svipaðan hátt og í Evrópu og þykir góður gegn of miklum tíðablæðingum , blæðingum frá gyllinæð , snáka- , og hundabitum og hverskyns sárum .
Kínverjar nota vallhumal líka til að bæta meltingu , við æðahnútum , tíðaverkjum , lifrarbólgu og berklum .
Á Indlandi er vallhumall líka talinn drepa orma í húsdýrum .
