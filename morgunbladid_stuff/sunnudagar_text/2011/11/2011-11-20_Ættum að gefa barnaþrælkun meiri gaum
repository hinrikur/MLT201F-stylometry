Vesturlandabúar ættu að gefa barnaþrælkun meiri gaum .
Hún er hluti af okkur veruleika og það er kjánalegt að leiða hana hjá sér eða láta eins og hún sé ekki til , " segir Margrét Örnólfsdóttir rithöfundur , sem sendir nú frá sér bókina Lítill heimur .
Kínverskt barn sem þrælar í verksmiðju í heimalandinu sendir frá sér beiðni um hjálp .
Skilaboðin berast unglingi uppi á Íslandi og á endanum tekst honum að bjarga þessu eina barni .
Margrét segist hafa velt því fyrir sér , þegar hún skrifaði bókina , hve mikið íslenskir krakkar viti um barnaþrælkun .
Hún komst að því : " Ég hef farið mikið í grunnskóla undanfarið , vegna verkefnisins Skáld í skólum á vegum Rithöfundasambandsins .
Krakkar kveikja samstundis á þessu , þau eru meðvitað fólk .
" En hvernig skyldi hugmyndin að bókinni hafa kviknað ? " Það er ekki gott að segja , maður gleymir stundum hvaðan hugmyndir koma .
En þetta er málefni sem hristir upp í fólki annað slagið og mér blöskrar hve mikið er af hlutum í kringum okkur sem við vitum ekki hvaðan koma eða við hvaða aðstæður eru búnir til .
Mig langaði að segja hlutina í samhengi og tengja okkar veruleika , án þess að bókin yrði eitthvert áróðursrit .
Þetta er fyrst og fremst spennusaga og nútímaævintýri .
" Margrét ákvað endanlega að skrifa bókina eftir að hún fór að kynna sér málefnið og fann vitnisburð krakka sem höfðu losnað úr þessum aðstæðum .
" Þarna fann ég raunverulegar persónur sem áttu sér sögu .
Þá sá ég fyrir mér að hægt væri að skapa persónu við þessar aðstæður án þess að hún yrði bara fórnarlamb .
" Talið er að í heiminum séu 250 milljónir barna í þrælkunarvinnu , að sögn Margrétar .
" Það er tala sem segir manni kannski ekki mikið , þó menn súpi auðvitað hveljur þegar þeir heyra hana .
Það er erfitt að sjá fyrir sér svona margar manneskjur ; þetta er massi sem heitir ekki neitt en þegar hugsað er um hvert og eitt líf , hverja persónu , þá lítur þetta allt öðruvísi út .
Þá eru skilaboðin þau að hver og einn skipti máli .
Ég velti fyrir mér stöðu barna , ekki bara í þessu samhengi , heldur líka sem neytenda .
Börn eru orðin svo mikilvægur hluti af hagkerfi heimsins , " segir Margrét .
" Það vita samt allir sem vilja vita að við byggjum velmegun okkar dálítið mikið á því að annars staðar eru fólki ekki borguð þau laun fyrir vinnu sína sem okkur finnst mannsæmandi .
En við viljum geta keypt hluti ódýrt og það kemur niður á einhverjum einhvers staðar .
" Margrét segist hreint ekki vera með neina lausn á þeim vanda sem hún fjallar um í bókinni en gefur ekki mikið fyrir þau rök að hafi fólk ekki þá vinnu sem hér um ræðir fái það ekkert að gera .
" Það er voðalega erfitt að réttlæta illa meðferð á fólki með því að það gæti haft það ennþá verra .
Það sem ég fjalla um núna er hreint og beint ofbeldi ; það er staðreynd að börn eru tekin úr sínu eðlilega umhverfi , sem er fjölskyldulíf þar sem þau eiga kost á menntun , og eru látin þræla .
En auðvitað getur maður ekki dæmt einhliða , þetta er er mjög margbrotið vandamál , " segir Margrét .
