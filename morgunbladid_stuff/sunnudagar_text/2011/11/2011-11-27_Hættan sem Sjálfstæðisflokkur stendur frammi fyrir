Það gerðist ýmislegt fleira á landsfundi Sjálfstæðisflokksins en formannskjör , þótt það hafi vakið mesta athygli fjölmiðla .
Sennilega verða kosningar um forystu flokksins regla en ekki undantekning á næstu árum .
Slík kosning hefur farið fram á þremur síðustu landsfundum og út af fyrir sig í takt við tíðarandann , sem krefst virkara lýðræðis .
Veikleikinn í framboði Hönnu Birnu Kristjánsdóttur til formanns var að hún skapaði sér ekki málefnalega sérstöðu .
Það er erfitt að halda uppi kosningabaráttu án þess .
Í ályktunum landsfundarins er ýmislegt athyglisvert .
Þannig ítrekar landsfundurinn þá fyrri afstöðu Sjálfstæðisflokksins , að greiða beri gjald fyrir afnotarétt af auðlindum .
Þessi ítrekun er fagnaðarefni .
Hins vegar mættu þingmenn og aðrir talsmenn flokksins halda þessari skoðun meira fram en þeir hafa gert .
Það er spurning hvort þeir eru eitthvað feimnir við að flokkur þeirra hafi þessa yfirlýstu stefnu ? Þeir þurfa ekki að vera feimnir við það .
Þvert á móti mun það efla fylgi flokksins meðal almennra kjósenda ef þessari mikilvægu stefnumörkun er komið rækilega til skila .
Í ályktun landsfundarins er hvatt til þess að höfuðstóll verðtryggðra og gengistryggðra húsnæðislána verði færður niður .
Þetta hljóta að teljast meiri háttar tíðindi .
Hingað til hefur Sjálfstæðisflokkurinn farið sér hægt í að mæla fyrir róttækum aðgerðum til lausnar á skuldavanda heimilanna .
Hér er gengið mjög langt og má gera ráð fyrir að þetta verði eitt af höfuðatriðum í stefnuskrá Sjálfstæðisflokksins í næstu þingkosningum .
Í ályktunum landsfundar er tekið af skarið um aðskilnað viðskiptabankastarfsemi og fjárfestingarbankastarfsemi .
Þessu ber að fagna .
Þetta er grundvallaratriði í endurskipulagningu íslenzka bankakerfisins eftir hrun , sem í raun og veru hefur ekki hafizt enn , þótt ýmsir þættir í slíkri endurskipulagningu hafi verið til meðferðar .
Hins vegar má velta fyrir sér , hvort sú niðurstaða landsfundar að hvetja til sölu á hlut ríkisins í bönkum sem fyrst sé tímabær .
Þarf ekki að framkvæma allsherjar uppskurð á bankakerfinu áður en til þess kemur ? Bankakerfið er alltof stórt og þar með of dýrt .
Þarf ekki að takast á við þann vanda áður en til nýrrar einkavæðingar kemur ? Og hvernig á að vinda ofan af vanhugsaðri sölu tveggja banka af þremur til erlendra vogunarsjóða ? Mikilvægasta samþykkt landsfundarins er þó sú sem lýtur að aðildarumsókninni að Evrópusambandinu .
Þar náðist samstaða um að gera skuli hlé á viðræðum og þær ekki teknar upp aftur fyrr en að undangenginni þjóðaratkvæðagreiðslu þar um .
Einn helzti forystumaður aðildarsinna innan Sjálfstæðisflokksins , Þorgerður Katrín Gunnarsdóttir , fyrrverandi menntamálaráðherra , lýsti yfir stuðningi við þessa afstöðu , þótt hún segðist gera það með semingi .
En gerði það þó .
Þetta þýðir að sjálfstæðismenn eru sammála um aðferðina , þótt þeir séu ekki sammála um hið endanlega markmið .
Hvernig fylgir þingflokkur Sjálfstæðisflokksins þessari ályktun landsfundar eftir ? Eftir stendur svo hin stóra pólitíska mynd fram að næstu þingkosningum , sem óhjákvæmilega hlýtur að verða Sjálfstæðisflokknum umhugsunarefni .
Hún er svona : Það eru meiri líkur en minni á því að þessi ríkisstjórn sitji út kjörtímabilið og yrði þá fyrsta vinstristjórnin í sögu lýðveldisins sem nær því marki .
Það er nokkuð ljóst að stjórnarflokkarnir missa meirihluta sinn í næstu kosningum .
En þýðir það að Sjálfstæðisflokkurinn taki á ný við stjórnartaumunum eða setjist á ný í ríkisstjórn ? Það er ekki endilega víst .
Það er mikil gerjun í pólitíkinni hér eins og annars staðar .
Það eru alls konar ný sjónarmið uppi og fólk , sem áður leiddi hjá sér þátttöku í pólitík , tekur nú virkan þátt í margvíslegu stjórnmálastarfi , hvort sem um er að ræða tjaldbúa á Austurvelli eða aðra .
Þessi gerjun mun nánast óhjákvæmilega leiða til nýrra framboða fyrir næstu kosningar og þau framboð eru líkleg til að sækjast eftir fylgi kjósenda á miðjunni eða til vinstri .
Þetta getur þýtt að Sjálfstæðisflokkurinn fái ekki til sín óánægjufylgi úr þessum áttum eins og hann hefur gjarnan fengið eftir tímabil vinstristjórna .
Ný framboð munu að öllum líkindum draga þau atkvæði til sín , hvort sem um er að ræða framboð á vegum Lilju Mósesdóttur , Guðmundar Steingrímssonar eða Bezta flokksins .
Þau framboð eða eitthvert þeirra gætu náð lykilaðstöðu á þingi .
Með hverjum mundu þau vinna í ríkisstjórn ? Hinum föllnu vinstriflokkum eða Sjálfstæðisflokki eða Framsóknarflokki ? Það eru a.m.k. jafn miklar líkur á því að slík framboð mundu kjósa að endurreisa hina föllnu vinstristjórn eins og að ganga til samstarfs við Sjálfstæðisflokkinn og flestir mundu telja líkurnar á endurnýjaðri vinstristjórn með aðild þeirra meiri .
Með öðrum orðum : vinstrimenn bregðist við fyrirsjáanlegu fylgistapi hinna hefðbundnu flokka sinna með nýjum framboðum og haldi sínu fólki við efnið með þeim hætti .
Í þessu er fólgin raunveruleg hætta fyrir Sjálfstæðisflokkinn að lenda utan ríkisstjórnar annað kjörtímabilið í röð .
Hvernig ætlar forystusveit Sjálfstæðisflokksins að bregðast við þessari augljósu hættu ? Af fréttum sem komið hafa um landsfundinn að dæma er ekki að sjá að þessi stóra mynd hafi verið rædd á fundinum .
En hana þarf að ræða á vettvangi Sjálfstæðisflokksins .
Á landsfundinum voru tekin fyrstu skref til þess að sækja stuðning til nýrra kjósendahópa .
En það voru aðeins fyrstu skref .
Þeim þarf að fylgja fast eftir .
