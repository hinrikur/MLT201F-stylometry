London | Munurinn á dauða Muammars Gaddafis höfuðsmanns í Líbíu annars vegar og Sultans bin Abdels Aziz hins vegar með tveggja daga millibili er ólæknandi skrípaháttur og úrkynjað gamalmennaræði .
Og líklegt er að andlát þeirra hafi gerólíkar afleiðingar : frelsun fyrir Líbíumenn og stöðnun fyrir Sáda .
En dauði Sultans , sem var 86 ára , markar upphaf tíma óvissu bæði heima fyrir og á erlendum vettvangi fyrir konungdæmið .
Hálfbróðir Sultans , Abdullah konungur , sem er 87 ára , er enn á sjúkrahúsi í Riyad eftir mikla aðgerð í liðnum mánuði .
Stjórnin er aldurhnigin og við bága heilsu og íbúar landsins hafa á tilfinningunni að henni sé haldið á lífi á gjörgæsludeildinni .
Deilt var um arftaka Sultans .
Í fyrsta skipti var útför í konungsfjölskyldunni frestað til þess að gefa henni tíma til að ákveða hver skuli taka við af honum .
Það er til marks um innra ósætti ( og sátt um að valdið skuli áfram vera í höndum fjölskyldunnar ) .
Flokkadrættir í fjölskyldunni Stöðugleiki stjórnarinnar í Sádi-Arabíu veltur nú á getu hennar til að halda samstöðu og skapa skýrleika um það hvernig valdið gengur mann fram af manni .
Við andlát krónprinsins koma fram gjár sem geta verið einstaklega hættulegar fyrir stöðugleika konungdæmisins ( og olíuútflutninginn ) , vegna þess að Al Saud-fjölskyldan telur nú 22 þúsund manns og það hefur leitt til flokkadrátta innan hennar eftir því sem þeim hefur fjölgað sem gera tilkall til valda .
Sultan hafði þegar verið látinn – pólitískt , það er að segja – í þrjú ár og síðan hann fór til New York að leita sér læknishjálpar í júní á þessu ári hafa ungir Sádar velt fyrir sér hvort hann væri það ekki líka í raun .
Væntanlegir arftakar Abdullahs á níræðisaldri minna á síðustu ár Sovétríkjanna þegar hver heilsulausi leiðtoginn á fætur öðrum komst til valda , sat stutt og gerði lítið .
Margir þegnar Sádi-Arabíu finna fyrir sama mynstri óvissu og deyfðar .
Til að gera illt verra er ekki ljóst hvernig valdaskiptin fara fram .
Eftir að Abdullah tók við af Fahd , bróður sínum , sem sat við völd í 23 ár þar til hann dó 2005 , bjó hann til hollusturáð , óljósa og dularfulla fjölskyldustofnun , sem minnti á kardinálasamkundu Páfagarðs .
Hér byggjast takmarkanir þó ekki alfarið á aldri , heldur einnig á ættgöfgi .
Í ráðinu eru hinir núlifandi konunglegu prinsar 43 sona Ibns Sauds , stofnanda konungdæmisins , og synir látinna bræðra þeirra , til dæmis synir Faisals konungs .
En þegar heilsu Sultans fór að hraka sniðgekk Abdullah eigið sköpunarverk og skipaði Naif prins , innanríkisráðherra , sinn næstráðanda .
Nú hefur Naif verið útnefndur krónprins og arftaki Sultans .
En vitað er að Naif , sem er 82 ára , þjáist af hvítblæði .
Eignir Sultans eru metnar á 270 milljarða dollara ( 30.700 milljarða króna ) , sem hann skipti á milli sona sinna fyrir dauða sinn til að tryggja pólitíska stöðu þeirra í glímuhring prinsanna .
Raunveruleikinn er sá að prinsarnir , sem hæst eru settir , hafa komið uppáhaldssonum sínum fyrir í mikilvægum stöðum í konungdæminu .
Sultan tryggði Khaled syni sínum varnarmálaráðuneytið og sótti Bandar , hinn illræmda bróður hans , til að veita öryggis- og leyniþjónusturáðinu forustu .
Abdullah sá til þess að Mitaeb sonur sinn yrði yfirmaður þjóðvarðliðsins .
Naif hefur komið því þannig fyrir að Mohammed sonur hans verði næsti innanríkisráðherra .
Í stuttu máli er það þrátt fyrir nýbreytni Abdullahs í valdaframsalsmálum opinbert leyndarmál að ekkert tryggir að yngri kynslóð leiðtoga taki við – eða að skilvirkur leiðtogi komi fram .
Ekki er lengur hvíslað um valdabaráttuna í Sádi-Arabíu bak við luktar dyr .
Netið hefur opnað glugga á allt ráðabrugg konungsfjölskyldunnar , metnað og svikráð .
Al Saud líkist fjölskyldufyrirtæki .
Það var stofnað 1932 .
Ibn Saud tókst að ná yfirráðum yfir og sameina stóran hluta Arabíuskaga , gefa honum nafn sitt og útskúfa , deila og drottna yfir frændum sínum og bræðrum þannig að til yrði óumdeilt arftakaferli í gegnum syni hans .
Eftir dag Ibns Sauds tókst sonum hans , þótt aldrei stæðu þeir algerlega saman , að viðhalda nógu mikilli samfellu til að halda fyrirtækinu gangandi .
Það á ekki lengur við um þær þúsundir prinsa , sem þeir hafa getið af sér .
Eldri kynslóðin er að deyja út og sú nýja flýgst á fyrir framan viðskiptavinina .
Ný kynslóð flýgst á Þegar hlutfall kóngafólks af almúganum er orðið einn á móti þúsund ( hlutfallið er einn á móti fimm milljónum á Bretlandi ) verður þeim mun erfiðara að halda utan um forréttindi prinsanna , laun þeirra og kröfur um væn störf , sem aldrei hafa verið meiri .
Konunglegir bitlingar eru lítt krefjandi lífstíðarstörf og yfirráð yfir hinu opinbera þannig að prinsarnir geti deilt út samningum og fengið umboðsgreiðslur ofan á laun sín .
Stjórn Sádi-Arabíu er því klofin , lögmæti hennar er dregið í efa og flokkadrættir fara vaxandi .
Aukinheldur loga byltingareldar í grannríkjunum þótt olíutekjurnar streymi inn .
Til skamms tíma mun krónprinsinn Naif , sem stjórnar með harðri hendi , auka kúgun í konungdæminu , að hluta til með því að efla stöðu wahhabi-harðlínuklerkanna í valdakjarna landsins .
Stórkostlegar fjárhæðir í bland við kreddu wahhabistanna verða notaðar til að tryggja undirgefni og þögn almennings .
Abdullah talaði í það minnsta um umbætur ( án þess að það hefði neitt í för með sér ) , en Naif getur varla fengið sig til að taka sér orðið í munn .
Afneitun er ráðandi í hugarfari ráðamanna Sádi-Arabíu .
Konungsfjölskyldan heldur að gæsla helgustu staða íslams veiti þeim sérstaka stöðu í arabaheiminum og engin bylting geti snert þá .
Ef einhver lætur svo lítið að reyna verður farið eftir ráði Naifs : " Það sem við tókum í krafti sverðsins munum við verja í krafti sverðsins .
" Um allan þennan heimshluta er nývöknuð arabísk æska , sem þar með er komin til áhrifa , að reyna að ýta löndum sínum í átt til umbóta og frelsis .
Sádi-Arabía er því miður á leið í gagnstæða átt .
Höfundur er rithöfundur .
Nýjasta bók hennar nefnist Cradle of Islam .
© Project Syndicate , 2011.www.project-syndicate.org Eftir Mai Yamani 