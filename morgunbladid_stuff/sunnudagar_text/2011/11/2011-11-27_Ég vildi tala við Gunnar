Jón Yngvi Jóhannsson ræðir í viðtali um bók sína um rithöfundinn Gunnar Gunnarsson .
Hann segir að erfitt sé að tala um Gunnar sem einn mann því hann hafi verið svo ólíkur eftir tímabilum .
Jón Yngvi ræðir um skáldverk Gunnars , pólitík hans , flókið einkalíf , Nóbelsverðlaunin og svo vitanlega samskipti hans við Fjallið eina , Halldór Laxness .
Jón Yngvi Jóhannsson hefur skrifað mikla og metnaðarfulla ævisögu Gunnars Gunnarssonar , sem var einn mest lesni rithöfundur Íslendinga á 20. öld .
Bókin nefnist Landnám .
Ævisaga Gunnars hefur verið skrifuð nokkrum sinnum og Jón Yngvi er spurður af hverju hann hafi talið tímabært að skrifa sína bók um Gunnar .
" Fyrstu bækurnar um ævi og verk Gunnars komu út á dönsku áður en hann varð fertugur og hafa verið nokkrar síðan þá og svo má ekki gleyma því að Gunnar skrifaði Fjallkirkjuna , sem er sjálfsævisöguleg skáldsaga .
Þannig að það mætti halda að nóg hefði verið sagt um ævi Gunnars en fyrir mig sem fræðimann er mjög spennandi að skrifa ævisögu manns sem svo mikið hefur verið fjallað um , " segir Jón Yngvi .
" Það sem mér finnst áhugavert í þessu sambandi er ekki síst það að fást við þá sögu sem Gunnar , eins og allir aðrir höfundar , er að segja af sjálfum sér .
Rithöfundar eru alltaf að búa sig til , ekki bara í verkum sínum heldur líka með allri opinberri framgöngu sinni , bæði í því sem þeir skrifa og því sem þeir segja í fjölmiðlum .
Þeir eru stöðugt að móta mynd af ævi sinni og reyna svolítið að stýra því hvernig við lesendur skiljum þá og verk þeirra .
" Voru það skáldverk Gunnars sem vöktu áhuga þinn á honum í upphafi ? " Upphaflega kviknaði áhugi minn á Gunnari vegna áhuga míns á rithöfundum sem skrifa á öðru tungumáli en sínu eigin .
Gunnar lifði í tveimur heimum og átti tvö heimalönd , Ísland og Danmörku .
Þetta kveikti áhuga minn áður en ég kynntist verkum hans .
Ég , eins og örugglega margir af minni kynslóð , kynntist verkum Gunnars ekkert fyrr en í háskóla .
Svo las ég Svartfugl og heillaðist algjörlega af henni og Fjallkirkjunni .
Svo er bók eins og Aðventa sem allir helstu aðdáendur Gunnars eru mjög uppteknir af .
Ég var lengi að ná sambandi við hana en núna finnst mér hún frábær .
" Gunnar og Fjallið eina Er staða Gunnars í dag ekki fremur veik , hann er ekki mjög mikið lesinn eða hvað ? " Í íslenskri bókmenntasögu 20. aldar erum við með nokkuð skekktan mælikvarða vegna þess að við sjáum bara einn höfund .
Fjallið eina , Halldór Laxness .
Þessi sterka staða Halldórs er mjög óvenjuleg , hann er næstum einráður á sviðinu , ekki bara í krafti verka sinna heldur líka sem menningarleg stofnun .
Oft er fjallað um aðra höfunda út frá því hvernig þeir líkjast Halldóri eða eru ólíkir honum og hvernig afstaða þeirra var til hans persónulega .
Það má segja að staða allra annarra íslenskra prósahöfunda á 20. öld sé veikari en hún ætti að vera vegna tilvistar Halldórs .
Ég starfa sem háskólakennari og á hverju ári fæ ég hóp af ungu fólki sem fer í nám í íslensku eða bókmenntafræði af því það hefur mikinn áhuga á bókmenntum .
Það er því miður alltof algengt að þetta fólk þekki ekkert til Gunnars og verka hans .
" Hver var afstaða Gunnars til Halldórs Laxness , mannsins sem fékk Nóbelsverðlaunin ? " Saga Halldórs og Gunnars er mjög löng .
Strax undir lok þriðja áratugarins fer Halldór , sem vill skrifa fyrir heiminn , að bera sig upp við Gunnar sem er þá stóri maðurinn í íslenskum og dönskum bókmenntum .
Þeir verða góðir vinir og samherjar lengi fram eftir .
Í bókinni vitna ég í bréfaskriftir Gunnars og Kristmanns Guðmundssonar þar sem Kristmann er að gera því skóna að Gunnar sé keppinautur Halldórs .
Gunnar slær á puttana á Kristmanni , vill ekki að fjallað sé um þá sem keppinauta og segir að þeir séu vinir sem beri mikla virðingu fyrir list hvor annars – og það gera þeir alla ævi .
Það sem markar svo samskipti þessara tveggja manna er að áður en Halldór fær Nóbelinn er búið að vera kapphlaup í sænsku menningarlífi , milli annars vegar Halldórsmanna með Peter Hallberg í broddi fylkingar og hins vegar formanns sænska rithöfundasambandsins , Stellans Arvidsons , sem er þýðandi og vinur Gunnars og er í herferð fyrir Gunnar , um það hvor þeirra hljóti Nóbelsverðlaunin .
Í nokkra daga telur Gunnar sig hafa ástæðu til að ætla að hann muni fá verðlaunin .
Það verður ekki og Gunnar forðast að segja margt en er auðvitað sár og Arvidson er mjög sár fyrir Gunnars hönd og finnst þetta óréttlát niðurstaða .
Stundum brjótast sárindin út hjá Gunnari , eins og þegar hann kennir Nóbelsverðlaunum Halldórs um það að íslenskir sósíalistar hafi komist í ríkisstjórn árið 1956 .
Undir ævilok , 1974 , skrifaði Gunnar svo mikla uppgjörsgrein sem hann birti ekki .
Þar gerir hann upp við Halldór og rekur missagnir í Skáldatíma þar sem honum finnst Halldór hafa gert of lítið úr sínum hlut við að koma verkum Halldórs á framfæri í Danmörku .
Það er biturð í þessari grein og sorglegt til þess að hugsa að Gunnari hafi fundist hann knúinn til að skrifa hana .
" Friður og húmanismi Segðu mér aðeins frá stjórnmálaskoðunum Gunnars og tengslunum við nasismann .
" Ef þú hefðir spurt Gunnar sjálfan hefði hann sagt : Þetta er allt í verkunum .
Lestu verkin ! Kjarninn í stjórnmálaskoðunum Gunnars alla tíð er alþjóðahyggja og friðarhugsjón um norræna einingu .
Þessar hugmyndir leiða hann í undarlegar áttir .
Hann fer suður til Ítalíu árið 1920 , fer í gegnum Þýskaland og ofbýður eymdin eftir fyrri heimsstyrjöldina .
Þarna fær hann mikla samúð með þýsku þjóðinni .
Undir lok fjórða áratugarins er meginhugsjón Gunnars að halda frið við Þjóðverja til þess að verja sjálfstæði Norðurlanda , en hann gengur of langt í því .
Hann fagnar útþenslu Þriðja ríkisins og tekur við heiðursviðurkenningum og verðlaunum frá nasistum .
Hann fer í fræga ferð til Þýskalands vorið 1940 og les upp fyrir þýska hermenn .
Mér sýnist af bréfaskriftum hans við þýska ráðamenn að hann hafi sótt það fast að fara í þessa ferð .
Eftir ferðina fer hann í frægt viðtal í Berlingske Tidende og talar óskaplega fallega um Hitler og segir að Þjóðverjar líti jákvæðum augum til Norðurlanda og menningarverðmæta þeirra .
Það kemur meira á óvart að hann talar líka á þennan hátt eftir að Þjóðverjar hernema Danmörku , en það hernám hefði ekki átt að geta átt sér stað samkvæmt hugmyndum hans sjálfs um virðingu Þjóðverja gagnvart Norðurlöndum .
Gunnar var aldrei nasisti .
Hvorki í einkabréfum , dagbókum né neinu sem ég hef farið í gegnum er að finna neinn stuðning við kynþáttahugmyndir nasista .
Sjálfum fannst honum að það ætti að vera hverjum manni augljóst að hann hefði aldrei gengist nasismanum á hönd , það ætti hver maður að geta séð með því að lesa bækur hans .
Meiningin hans er alltaf góð : friður og húmanismi .
" Hvaða afstöðu hafði hann til kommúnisma ? " Hann er eini Íslendingurinn sem ég veit til að hafi bæði hitt Hitler og Stalín .
Fundinum með Stalín og hrifningu sinni á byltingunni lýsir hann í grein sem aldrei var birt .
Þar hélt hann því fram að það væri óhjákvæmilegt að bylting yrði á kommúnískum forsendum .
Þessi sannfæring hans stóð stutt .
Það hefur í mesta lagi verið vika sem hann var sannfærður um sigur sósíalismans .
Eftir að Gunnar kom heim varð hann harður andstæðingur kommúnismans .
" Sektarkennd Gunnars Það eru tíðindi af einkalífi hans í þinni bók og þar kemur við sögu sonur sem ekki hefur verið vitað af áður .
" Gunnar giftist Franziscu árið 1912 .
Árið 1929 eignast hann son , Grím , með Ruth Lange sem var dóttir þekkts rithöfundar og leikhúsgagnrýnanda , Svens Lange .
Tilvera Gríms hefur aldrei verið leyndarmál á Íslandi .
En svo virðist sem Gunnar hafi átt annan son utan hjónabands .
Þegar ég var að vinna að þessari bók rakst ég fyrir algjöra tilviljun á grein í dönsku listatímariti við danska listakonu þar sem hún segir að faðir sinn sé sonur Gunnars og æskuunnustu hans Anne Marie Pedersen .
Ég vissi að Gunnar hafði verið trúlofaður Anne Marie um tíma og fór að kanna þetta og komst að því að Anne Marie eignaðist soninn Alfred Pedersen í New York árið 1912 .
Hann hefur þá komið undir um það bil sem Gunnar og Franzisca trúlofuðust .
Þessi drengur dvaldist hjá Gunnari og Franziscu um nokkurra mánaða skeið á þriðja áratugnum .
Í fjölskyldu Anne Marie er það haft fyrir satt að Alfred hafi verið sonur Gunnars .
Það er engin leið til að sanna þetta endanlega nema með DNA-prófi en allt sem ég hef skoðað og rannsakað bendir til að þetta sé raunin .
Eitt af því sem allir sem fást við verk Gunnars velta fyrir sér er sektarkenndin sem gegnsýrir allt í verkum hans .
Það má örugglega finna ýmsar skýringar á því .
Mér finnst ástæða til að spyrja hvort þarna sé enn ein uppspretta þessarar sektarkenndar , sem sagt sú að Gunnar hafi átt son sem hann vissi af en sinnti lítið um .
Í mjög mörgum verkum Gunnars er fjallað um sambönd feðra og sona og spurningin um feðrun er mjög áleitin í verkum eins og Borgarættinni og Ströndinni .
" Var hjónaband hans hamingjusamt ? " Ég get ekki svarað fyrir annarra manna hjónabönd en framan af virðist hjónabandið mjög hamingjusamt .
Ég hafði mikið af einkabréfum , dagbókum og skjölum til að vinna úr en ég hafði ekki bréfin milli Franziscu og Gunnars .
Ég hef ekki fundið þau og það kæmi mér ekki á óvart að þau hefðu verið brennd .
Höfundur eins og Gunnar vissi fullvel að ævisaga hans yrði skrifuð og örugglega ekki bara einu sinni .
Þannig að hann réð því nokkuð hvað varðveittist .
Gunnar sagði eitt sinn : Það skynsamlegasta sem ég hef gert á ævinni var að giftast Franziscu .
Meðan hann átti í sambandi við Ruth fékk hann bréf frá Ingeborgu Sigurjónsson þar sem hún ýjaði að því að þau Fransisca væru að skilja og þá brást hann mjög reiður við og sagði að þau hefðu aldrei staðið hvort öðru nær .
" Geðklofinn í afstöðu Hvernig kannt þú við manninn Gunnar Gunnarsson ? " Ég er ekki viss um að hægt sé að tala um Gunnar sem einn mann .
Hann er svo ólíkur eftir tímabilum .
Ég segi einhvers staðar í bókinni að það hafi örugglega verið erfitt að vera vinur Gunnars .
Ég held reyndar að það eigi við um flesta meiriháttar listamenn , sérstaklega af þeirri kynslóð sem Gunnar og Halldór eru af , að það sé erfitt að eiga náin samskipti við þá .
Þeir eru patríarkar og heimilið og öll tilveran snýst um þá og þeir gera skýlausa kröfu um stuðning frá öllum í kringum sig .
Ég kann óskaplega vel við hinn unga Gunnar og finnst makalaus sú ótrúlega trú sem hann hafði á sjálfum sér .
Við vitum að Gunnari tókst það sem hann ætlaði sér og hann sigraði .
En árið 1911 gekk hann hungraður um götur Kaupmannahafnar og lifði á því að selja ljóð og smásögur í dagblöð , var hættur að skrifa heim til sín og búinn að slíta tengslin við fjölskylduna .
Ef maður horfir á þetta frá sjónarhóli fjölskyldunnar þá leit þetta út eins og feigðarflan .
Á mörgum tímabilum finnst mér Gunnar aðdáunarverður og ég held að mér hefði líkað vel við hann ef ég hefði kynnst honum .
En svo gerir hann hluti sem manni þykja illskiljanlegir , bæði í einkalífi og opinberu lífi .
Þegar maður sér hvernig hann bregst á fjórða áratugnum við uppgangi nasismans og horfir framhjá hlutum sem gerðust í Þýskalandi langar mann til að taka í hann og hrista hann .
Svo er hann stundum óbilgjarn , en það á svosem við um marga .
En ég kann allavega miklu oftar vel við Gunnar heldur en hitt .
Einn af yfirlesurum mínum sagði að ég væri geðklofinn í afstöðu minni til Gunnars .
Ég ákvað að taka því ekki sem aðfinnslu heldur sem ágætri lýsingu á því sem ég vildi gera í þessari bók .
Ég vildi tala við Gunnar og alla þá sem hafa talað og skrifað um hann .
Af því leiðir að ég þarf ekki alltaf að taka svari Gunnars og ég þarf heldur ekki að reyna að afhjúpa hann .
" 