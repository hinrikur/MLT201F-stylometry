Þegar Christina Onassis féll frá árið 1988 beindust allra augu að einkabarni hennar , Athinu litlu Onassis Roussel .
Hún var aðeins þriggja ára en sennilega eitt ríkasta barn heims – eini eftirlifandi afkomandi afa síns , gríska skipakóngsins Aristotle Onassis .
Athina flutti til Frakklands með föður sínum , athafnamanninum Thierry Roussel , og féll ýmsum Grikkjum það illa .
Fannst afleitt að einkaerfingi Onassis-auðæfanna yxi ekki úr grasi við grísk gildi og menningu .
Roussel skellti skollaeyrum við því og ól dóttur sína upp í heimalandi sínu , fjarri kastljósi fjölmiðlanna .
Roussel var fjórði eiginmaður Christinu Onassis og treysti hún honum ekki betur en svo að sett var á laggirnar bústjórn við fráfall hennar sem hafði umsjón með eignum Athinu , þangað til hún náði átján ára aldri .
Það þýddi að Roussel þurfti að bera öll útgjöld dóttur sinnar undir bústjórnina , sem skipuð var fjórum Grikkjum og svo Roussel sjálfum .
Hélt við aðra konu Svo virðist sem hjónaband Christinu Onassis og Thierrys Roussels hafi verið með frjálslegra móti en hann gat annarri konu tvö börn meðan á því stóð , sænsku sýningastúlkunni Gaby Landhage .
Fæddist annað þeirra sama ár og Athina , hitt tveimur árum síðar .
Eftir andlát Christinu gekk Roussel að eiga Landhage og ól hún honum þriðja barnið árið 1991 .
Athina ólst upp með þessum þremur hálfsystkinum sínum , tveimur stúlkum og einum dreng .
Liðlega tvítug hafði móðir hennar orðið fyrir miklu áfalli , missti alla fjölskyldu sína á þriggja ára tímabili .
Fyrst fórst bróðir Christinu , Alexander , í flugslysi , aðeins 24 ára ; síðan lést móðirin , Athina Liverno , vegna ofneyslu lyfja , 45 ára ; loks missti faðir hennar heilsuna og dó , 69 ára .
Hermt er að Christina hafi kennt stjúpu sinni , Jacqueline Kennedy , að hluta um missinn .
Á henni hafi hvílt bölvun .
Christina náði sér aldrei að fullu eftir þetta en hún rak fyrirtæki föður síns til dauðadags .
Hún lést af völdum lungnabilunar einungis 37 ára að aldri .
Athina fékk yfirráð yfir helmingi arfs síns þegar hún varð átján ára og átti að fá hinn helminginn þegar hún varð 21 árs , árið 2006 .
Þá spyrnti stjórn Onassis-stofnunarinnar , sem metin er á meira en tvo milljarða Bandaríkjadala , við fótum og kvaðst ekki setja eignir stofnunarinnar í hendurnar á manneskju sem hefði engar forsendur til að sýsla með þær .
Aukinheldur viðurkennir Onassis-stofnunin ekki að Athina eigi rétt á arfi eftir afa sinn , aðeins móður sína .
Athina fór með málið fyrir dómstóla en laut í lægra haldi .
Hestakona af lífi og sál Athina varð snemma hænd að hestum og hefur keppt í hindrunarhlaupi frá unglingsaldri .
Það gerir maðurinn hennar einnig .
Hann heitir Alvaro de Miranda Neto og hefur unnið til verðlauna á Ólympíuleikum .
Undanfarin átta ár hefur parið verið búsett í São Paulo í Brasilíu .
Þegar þau gengu í heilagt hjónaband , 2005 , tók Athina upp nafnið Athina de Miranda .
Athygli vakti að hvorki faðir hennar né stjúpa voru viðstödd athöfnina .
Önnur systra hennar var hins vegar á staðnum .
Brúðhjónin afþökkuðu allar gjafir en bentu gestum þess í stað á góðgerðarstofnanir .
Skömmu eftir brúðkaupið bætti Athina Onassis-nafninu lögformlega inn , Athina Onassis de Miranda , og mun það vera liður í þeirri viðleitni hennar að sættast við grískan uppruna sinn .
Lengi vel vildi hún ekkert við hann kannast en hefur nú hafið grískunám og endurnýjað gríska vegabréfið sitt .
Þá keppir Athina í dag fyrir hönd Grikklands á hestamótum en ekki Frakklands .
Hvort það hefur eitthvað með deiluna við Onassis-stofnunina að gera skal ósagt látið .
orri@mbl.is 