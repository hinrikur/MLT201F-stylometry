06:30 Vekjaraklukkur glymja en við hjónin " snúsum " bæði því það er starfsdagur í skóla dætranna og nægur tími til stefnu .
Vökunótt kvöldinu áður því eiginkonan var að skila ritgerð og ég að vinna í verkefnum tengdum framboði Bjarna Benediktssonar .
08:10 Hrekk upp með andfælum .
Morgunkaffi Bjarna með stuðningsmönnum hans byrjaði fyrir 10 mínútum og öll dagskrá riðluð .
Hendist framúr , skutla All Bran og Cheerios í skálar fyrir Karitas og Helenu , kyssi allar bless og hleyp út .
08:30 Mættur á Amokka í Hlíðarsmára þar sem mikill fjöldi landsfundarfulltrúa sem styðja Bjarna er saman kominn .
09:17 Síminn hringir og ég beðinn um að taka að mér akút almannatengslaverkefni sem er að aðstoða danska hugbúnaðarfyrirtækið Evenex með kynningu á blaðamannafundi þeirra síðar um daginn .
Ég hendist heim í sturtu og til að gleypa í mig smá-morgunmat og tala á meðan í símann við blaðamann um formannskjörið í flokknum , upplýsingafulltrúa Sjálfstæðisflokksins og auglýsingahönnuð .
Legg símann reyndar á þegar í sturtuna er komið .
10:03 Renn í hlaðið á Listhúsinu í Laugardal þar sem Skýrslutæknifélagið er til húsa sem er að skipuleggja ráðstefnu með Evenex .
Hitti fulltrúa þeirra og hann útskýrir fyrir mér málið .
11:15 Renni í næsta hús þar sem ég kemst í netsamband sem er Valhöll , stelst þar inn í tómt herbergi til að hringja í fjölmiðlana fyrir Evenex og senda þeim upplýsingar um blaðamannafundinn sem er síðar um daginn .
Svara líka nokkrum póstum vegna knattspyrnufélagsins Vals .
12:15 Átta mig á því að ég er að renna út á tíma til að sækja eiginkonu mína svo hún komist í vinnu sína í Hjallastefnunni , kreisti samt eitt símtal í viðbót .
12:35 Renni í hlaðið á Strandvegi , dætur okkar eru að borða hádegismat , spenntar yfir því að vera á leið til afa og ömmu sem búa rétt hjá .
12:50 Rölti með stelpurnar yfir á Norðurbrú þar sem dæturnar fagna ömmu sinni og afa .
12:58 Lagt af stað til Reykjavíkur , Liz þarf að komast í Öskju að kenna Hjallastefnubörnum ensku og ég hringi í fjölmiðla á leiðinni til að reyna að draga þá á blaðamannafund Evenex .
Það er ekki mikill áhugi fjölmiðla á rafrænum innkaupum .
13:20 Kominn á Nordica til að kíkja á undirbúning blaðamannafundarins .
Held áfram að hringja í fjölmiðla .
13:45 Blaðamaður frá Viðskiptablaðinu ásamt ljósmyndara röltir inn á svæðið , spjalla við þá .
14:05 Fundurinn hefst , ég fylgist með upphafinu og læt mig svo hverfa því verkefni mínu er að mestu lokið .
14:15 Kem mér fyrir á bílaplaninu fyrir utan Nova , tek upp tölvuna og lít á texta sem ég er að vinna fyrir kúnna .
14:25 Rölti inn í Nova því ég hafði verið beðinn um að taka þátt í prófunum á 4g-neti og fæ lykil frá þeim .
14:35 Renni í hlaðið á Hjallastefnuskólanum Öskju og næ í Liz .
14:50 Liz skutlar mér í Laugardalinn þar sem landsfundurinn er að hefjast , kíki á aðstöðu stuðningsmanna Bjarna , kíki á hvernig gengur að tala við landsfundarfulltrúa , byrja að vinna fréttatilkynningu fyrir easyJet , klára hana .
16:30 Landsfundur hefst , kem mér fyrir í salnum , sendi tilkynningu easyJet á meðan kórinn syngur .
Ræða Bjarna byrjar , feikilega góð ræða og flottur flutningur .
Ótrúleg stund þegar Bjarni talar til Geirs og klökknar .
17:50 Setningarathöfn er lokið , spjalla við sjálfstæðismenn fyrir framan salinn .
Rölti svo með vini mínum , Eskfirðingnum Jens Garðari yfir á Grand Hótel þaðan sem við tökum leigubíl í bæinn .
18:30 Við Jens löbbum inn í jólabjórssmökkunarhóf fjármálafyrirtækisins Gamma sem er pakkfullt af góðu fólki , hitti gamla vini og nýja .
19:30 Fæ far í Garðabæinn og fer til foreldra minna þar sem dæturnar eru enn , Liz er farin á fund Women Understanding Women sem er verkefni Jafnréttishúss sem hún er að vinna að með nýjasta þingmanni landsins .
20:30 Við feðginin röltum heim , alla 30 metrana .
21:00 Stelpurnar komnar í háttinn og sofnaðar , ég sestur í sófann með tölvuna , hringi nokkur símtöl vegna landsfundarins og tek á móti öðrum , því síðasta á miðnætti .
Horfi með öðru auganu á BBC Entertainment þar sem uppistandsþættir og spjallþættir ganga .
Vinn tilboð til væntanlegs viðskiptavinar Netspors .
01:00 Kominn í háttinn , degi er að ljúka þar sem ég hringdi 50 símtöl , tók á móti svipuðum fjölda .
Á morgun er nýr dagur þar sem starf landsfundar verður í forgrunni og vinna við að tryggja endurkjör Bjarna Benediktssonar .
