Það tók býsna langan tíma að skipta frá gamla GSM-símanum í margmiðlunarundur sem þriðju kynslóðar símar eru í dag .
Það tekur væntanlega skemmri tíma að skipta yfir í fjórðu kynslóðina sem Nova kynnir eftir helgi .
Þó að hér sé rætt um farsímatækni eru ekki til neinir 4G-símar á markaði sem stendur .
Aftur á móti eru komnir í sölu netpungar eins og sá sem sést hér til hliðar , Huawei E392 , sem var fyrsti 4G-pungurinn á markað , enda sjá menn fyrir sér að aðalfjörið verði á því sviði í það minnsta framan af .
Nova er búið að koma sér upp tveim sendum fyrir 4G og er nú í tilraunum með kerfið .
Það er rekið á 1800 MHz tíðni og næst prýðilega að mér skilst í miðbæ Reykjavíkur og eins á svæðinu í kringum höfuðstöðvar Nova í Lágmúlanum .
Kerfið er rekið á 1800 MHz tíðnisviðinu , með 20 MHz bandvídd .
Ekki er bara að sendihraði sé mun meiri í 4G/LTE-kerfum , heldur er biðtími , sá tími sem fer í það að tengjast kerfinu , senda beiðni um gögn og taka við svarinu , mun styttri en í 3G-kerfum .
Að sögn er munurinn allt að þrefaldur sem hefur mikið að segja um upplifun notandans , hann þarf ekki að bíða eins lengi eftir því að eitthvað gerist .
Fjórða kynslóðin , 4G , er líka kölluð LTE í bransanum til að undirstrika að allt er þetta ein og sama fjölskyldan , 2G ( GSM ) , 3G og 4G .
Hraðinn er þó margfalt meiri í staðlinum , niðurhalshraði er allt að 100 Mbitar ( 125 kílóbæti á sekúndu ) og upphal allt að 50 Mbitar , sem er um það bil tífalt meiri hraði en í 3G .
Stökk í símtækni 4G-Ísland , óskalandið , hvenær kemur þú ? Þó að 4G/LTE-tæknin sé ekki orðin að eiginlegri símtækni á meðan engir eru símarnir , þá er þegar hægt að fara að nota hana fyrir gagnaflutninga og þá ekki bara á talsvert meiri hraða en í 3G-kerfum , heldur líka á mun meiri hraða en almennt er boðið upp á í ADSL-kerfum símafyrirtækjanna , svo dæmi séu tekin .
Þeir sem eru orðnir langeygir eftir ljósleiðara , og þeir eru býsna margir hygg ég , gætu því heldur en ekki aukið lífsgæði sín með 4G-pung .
Að því sögðu þá er ekki ljóst hvenær Nova og / eða önnur símafyrirtæki fara að selja aðgang að 4G-netinu , því enn á eftir að gefa út leyfi til að reka kerfi á 1800-netinu .
Þar stendur á Póst- og fjarskiptastofnun , en þar á bæ eru menn að meta hvaða leið eigi að fara ; á að bjóða leyfin út eða hafa fegurðarsamkeppni ? Á meðan menn eru að velta því fyrir sér verða aðeins tilraunir í boði en ekki raunverulegur hraði , því miður .
Áhugasamir geta svo kynnt sér möguleika 4G-kerfisins í höfuðstöðvum Nova , er þar er búið að setja upp sannkallað fyrirmyndarheimili .
