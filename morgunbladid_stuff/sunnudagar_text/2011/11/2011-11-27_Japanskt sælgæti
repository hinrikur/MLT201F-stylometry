Þeir sem heimsækja Tivoli ættu endilega að borða á Wagamama ef þeir vilja ódýran og góðan mat .
Sem dæmi kostaði tveggja rétta máltíð fyrir þrjá með drykkjum 500 danskar krónur ( tæpar 11 þúsund krónur ) um síðustu helgi .
Staðurinn var einmitt valinn af hinni gagnlegu síðu aok.dk sem ódýrasti og besti bitinn í bænum árið 2009 .
Maturinn er japanskur og er staðurinn byggður á hefðbundnum núðlubörum , sem hafa verið vinsælir í Japan í árhundruð .
Þetta er einn af þeim stöðum þar sem útkoman er einhvern veginn miklu betri en samanlagt innihald réttarins .
Það eru einhverjir töfrar að verki sem láta venjulegan grænmetisnúðlurétt verða að matarævintýri .
Pöntunin er send inn í eldhús í gegnum lófatölvu .
Maturinn kemur á borðið um leið og hann er tilbúinn og því getur verið að þeir sem borða saman fái ekki matinn sinn á sama tíma en þetta er gert í þágu ferskleikans .
