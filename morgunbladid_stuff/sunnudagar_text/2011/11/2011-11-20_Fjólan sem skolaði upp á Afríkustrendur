Hún yfirgaf heimahagana í stríðslok liðlega tvítug með landlausum eiginmanni sínum , Vladimir Knopf-Mileris , og tveimur ungum sonum þeirra .
Lokaáfanginn á ferðalaginu átti að vera Ástralía en þangað komst fjölskyldan aldrei því skip hennar braut við strönd Síerra Leóne .
Þar bjó Fjóla Steinsdóttir Mileris í 45 ár en er snúin heim aftur .
Saga hennar er nú komin út á bók , skráð af sonarsyni hennar , Georg Davíð Mileris .
Orri Páll Ormarsson orri@mbl.is Hann sá ljósin í bænum fjarlægjast í takt við vélarslátt skipsins , vissi að sjórinn var ískaldur en líka að hann sjálfur var vel syndur og stæltur eftir sundtök í köldum ám og vötnum á heimaslóðum .
Hann skimaði í kringum sig í kvöldhúminu , enginn félaga hans var á ferli um skipsdekkið og í flýti klifraði hinn ungi brúnhærði Vladimir yfir skipsbyrðinginn og lét sig falla í ískaldan sjóinn .
Hann saup hveljur eitt augnablik en tók síðan einbeitt og kröftug sundtök í átt að bryggjunni og ljósunum í Reykjavík .
Með þessari skyndiákvörðun Vladimirs Knopf-Mileris , 23 ára gamals háseta á þýska flutningaskipinu S / S Hamm í byrjun október 1939 hófst mikil örlagasaga .
Stríðið var skollið á og Vladimir vissi ekki í hvorn fótinn hann átti að stíga .
Hver yrðu örlög hans í stríðsólgandi Evrópu ? Með hverjum myndi hann berjast , með Þjóðverjum , móðurætt sinni , eða með löndum föðurfólksins , Rússum .
Sjálfur heyrði hann til landi sem skömmu síðar átti eftir að glata sjálfstæði sínu , Litháen .
Eftir klukkustund í sjónum náði Vladimir landi í Reykjavík , kaldur og hrakinn .
Hann þekkti þessa litlu borg lítillega enda hafði S / S Hamm fengið fyrirmæli um að halda þar kyrru fyrir um stund eftir að styrjöldin braust út 1. september .
Skipið var nú mánuði seinna að sigla burt í óleyfi í skjóli nætur .
Landi hans , Teodoras Bieliackinas , skaut skjólshúsi yfir Vladimir og undir eins varð ungi eldhuginn úr austri virkur þátttakandi í hinu fábrotna samfélagi sem hér hafði myndast .
Lét mig ekki í friði Mánuði síðar hóf hann að gera hosur sínar grænar fyrir saklausri og auðtrúa Reykjavíkurmey , Fjólu Steinsdóttur , sem fæddist í torfbæ að Spena í Miðfirði vorið 1923 .
Þau kynntust á Hótel Borg og " hann lét mig ekki í friði eftir að ég dansaði við hann , " upplýsir Fjóla , þar sem við sitjum yfir kaffi og bakkelsi á heimili hennar í Reykjavík , 72 árum síðar .
Vladimir lést , saddur lífdaga , árið 1999 en Fjóla er enn í fullu fjöri , 88 ára gömul .
Heyrnin er farin að bila en að öðru leyti er þessi siglda kona í prýðilegu formi .
" Hvað segirðu , 88 ára ? Ég sem hélt að fara ætti að ferma þig , " segir Ragnar Axelsson ljósmyndari , af sinni alkunnu kerskni , meðan hann smellir mynd af Fjólu og sonarsyni hennar , Georg Davíð Mileris , sem skráð hefur sögu ömmu sinnar , Skip mitt braut við Afríkuströnd .
Fjóla hlær dátt að hinum ærslafulla ljósmyndara .
Ekki í fyrsta sinn sem karlmaður slær henni gullhamra – og örugglega ekki síðasta .
" Hann var öðruvísi en íslensku strákarnir , spilaði á píanó og gítar og kyssti dömurnar á handarbakið , " segir Fjóla , þegar hún er spurð hvað hún hafi séð við þennan hvatvísa Litháa .
" Svo gat hann verið pínulítið rómantískur líka .
" Hún hlær sínum dillandi hlátri við að rifja upp fornar stundir .
Vladimir var staðráðinn í að vinna ástir Fjólu .
En kannski ekki á besta máta " Eina nóttina kom hann blindfullur heim til mín og vakti alla ...
" Hún þagnar .
Horfir síðan rannsakandi á blaðamann .
" Ekki ertu að skrifa þetta niður ? " Blaðamaður þurrkar blekið út með augunum – í ofboði .
" Láttu ekki svona , amma , " flýtir Georg sér þá að segja .
" Það er allt í lagi að segja frá þessu .
Íslendingar hafa nú heyrt annað eins .
" Allir hlæja .
Á fleka í hafinu Vladimir var fljótur að aðlagast íslensku samfélagi , kappsamur sem hann var .
Tók alla þá vinnu sem bauðst , varð meira að segja kokkur á síldarvertíð á Siglufirði , þó að ekkert kynni hann að elda .
Sá tækifæri í að selja hermönnum bæði hamborgara og framleiða eigin minjagripi .
Þau Fjóla hófu búskap og Vladimir fór í Stýrimannaskólann .
Sumarið 1941 réð hann sig í sumarvinnu sem háseti á kaupskipinu Heklu og sigldi sem leið lá til Ameríku .
Þangað komst Hekla aldrei því þýskur kafbátur skaut hana niður suður af Grænlandi 29. júní .
Þrettán skipverjar létust nær samstundis en sjö komust á fleka , þeirra á meðal Vladimir sem komst lífs af á ótrúlegan hátt þegar tundurskeytið hæfði skipið .
Í tíu daga hírðust skipverjar á flekanum , með afar takmarkaðar vatnsbirgðir , þar til kanadíska korvettan Candytuft bjargaði þeim um borð .
Varla mátti tæpara standa .
Svo kalinn var Vladimir á fótum að um tíma var útlit fyrir að taka þyrfti þá af honum .
Eftir tvo mánuði á spítala reis hann hins vegar upp – jafngóður .
Einn sjömenninganna , sem komst á flekann , var ekki eins heppinn , hann lést rétt eftir að þeim var bjargað .
Miklir fagnaðarfundir urðu með þeim Fjólu í Reykjavík en í nokkrar vikur var Vladimir talinn af .
Eftir honum beið líka frumburðurinn , Oleg Ninni .
Ári síðar gengu Fjóla og Vladimir í heilagt hjónaband .
Fyrir tryggingabætur , sem Vladimir fékk eftir slysið , gátu þau Fjóla stækkað við sig og keyptu sér sumarhús í Blesugróf .
Þar stækkaði hann húsið , stofnaði kjúklingabú , útbjó veitingaaðstöðu fyrir hestamenn og opnaði litla matvörubúð .
Hann lagði jafnvel rennandi heitt vatn inn í húsið frá heitri lind rétt hjá .
Ekki veitti af , annar sonur leit fyrst dagsins ljós 1943 .
Var hann skírður Alexander í höfuðið á afa sínum , lækni við hirð Rússlandskeisara , sem meðal annars hafði komið að krufningu munksins alræmda , Gregorýs Raspútíns .
Stefnan tekin á Ástralíu Lífið í Reykjavík var enginn dans á rósum en ungu fjölskyldunni leið samt vel , alltént hélt Fjóla það .
" Skyndilega fór Vladimir að ókyrrast , " rifjar hún upp .
" Hann var orðinn eitthvað leiður og vildi endilega komast til Ástralíu þó svo að ég vildi búa áfram á Íslandi , þar sem okkur vegnaði ágætlega miðað við marga , en Ísland var orðið alltof lítið fyrir hann .
Allt frá því við kynntumst hafði Ástralía verið fyrirheitna landið .
Hann hélt því til Bretlands og sendi eftir mér og drengjunum nokkrum mánuðum síðar .
" Hún hélt utan með börnin tvö í breskri herflugvél , sitjandi á hörðum bekk í köldu flutningarými vélarinnar .
Það voru gríðarleg viðbrigði fyrir íslensku bóndadótturina að koma til Lundúna skömmu eftir stríðslok .
Fyrir það fyrsta talaði hún mjög litla ensku og í annan stað var allt á tjá og tundri í borginni eftir loftárásir Þjóðverja .
" Ég grét bara þegar ég kom út .
Saknaði svo Íslands og fólksins míns , " segir Fjóla .
" En hvað átti ég að gera ? Karlmenn réðu ferðinni á þessum tíma og Vladimir vildi fara .
Ég var ekki spurð .
" Fjóla plumaði sig þó ágætlega í heimsborginni og eignaðist vinkonur .
Spurð um tjáskiptin brosir hún og segir : " Blessaður vertu , ræki mig í vörðurnar bætti ég bara -ing fyrir aftan íslensku orðin .
Það virkaði ágætlega .
" En Bretland var bara áningarstaður , Vladimir skyldi áfram til Ástralíu .
Illa gekk að fá far með skipi , þar sem breskir ríkisborgarar gengu fyrir .
Vladimir brá því á það ráð að kaupa gamalt skip í félagi við fleiri menn sem hann hugðist sigla sjálfur til Ástralíu – enda með skipstjórnarréttindi úr Stýrimannaskólanum í Reykjavík .
Farkosturinn var ekki af verri endanum , 75 tonna seglskútan Deerhound , sem krónprinsinn Edward , síðar Játvarður konungur VII. , hafði átt fyrir aldamótin 1900 .
Skipið var reyndar lúið en Vladimir setti það ekki fyrir sig , frekar en annað , gerði það bara upp ásamt breskum meðeigendum sínum .
Syni bjargað frá drukknun Meðan á viðgerð skipsins stóð bjó fjölskyldan um borð og í eitt skipti munaði aðeins hársbreidd að illa færi .
Eldri sonurinn , Oleg , fimm ára , slapp þá úr augsýn móður sinnar og féll útbyrðis .
Aðeins yngri bróðir hans , Alex , þriggja ára , varð vitni að óhappinu og gat látið vita .
Varð það til þess að Oleg var bjargað .
" Ég gleymi aldrei skelfingu minni að sjá lífvana lítinn líkamann en eftir að drengurinn var hristur til , fór hann að hósta og kasta upp vatni , " segir Fjóla í bókinni .
" Flytja þurfti barnið á spítala og mátti ekki tæpara standa .
Í margar nætur á eftir hafði ég martraðir um þennan atburð , hrökk upp af svefni og lofaði forsjónina fyrir mildi sína .
" Skömmu síðar , í febrúar 1947 , ól Fjóla þriðja soninn , George Theodore , um borð í skipinu .
Í ágúst 1947 var seglskútan Deerhound loksins ferðbúin .
Áhöfnin samanstóð af um tuttugu körlum , þremur konum og fáeinum börnum .
Siglt var niður með ströndum Frakklands gegnum hvítfyssandi öldur Atlantshafsins .
Veltingur var mikill og ástandið um borð ansi skrautlegt , að sögn Fjólu .
Fljótlega bilaði skipsskrúfan og leki kom að skipinu og þurftu menn þá að skipta liði á vöktum til að fylgjast með honum .
Um tíma óttaðist Fjóla að skipið myndi sökkva .
Í Lissabon gafst tóm til að laga skipið áður en haldið var áfram suður á bóginn .
Menn komust fyrir lekann en skrúfuna var ekki hægt að laga .
Sigla þurfti eingöngu fyrir seglum og treysta á vindorkuna .
Lengra varð ekki siglt Ferðin sóttist hægt , kvarnast hafði úr áhöfninni , menn einfaldlega gefist upp af ótta við að skútan myndi sökkva .
Báðir meðeigendurnir og konur þeirra urðu eftir í Portúgal , kona eins þeirra varð svo sjóveik og hrædd um að skipið myndi sökkva .
Fjóla varð því eina konan eftir á seglskútunni .
Vladimir varð ekki haggað .
Eftir stopp á Kanaríeyjum og í Gambíu komst Deerhound loks við illan leik til Freetown , sem þá var höfuðborg bresku nýlendunnar Síerra Leóne á vesturströnd Afríku .
Þar dó skútan formlega drottni sínum .
Lengra varð ekki siglt , fjárráðin þrotin og engin önnur úrræði en að setjast að í þessu framandi landi .
" Freetown er ógurlega fallegur staður , " segir Fjóla og lætur hugann reika .
" Mér datt þó aldrei í hug að við myndum enda þarna .
Hvað þá að þetta yrði mitt heimili í 45 ár ! " Gríðarlegur hiti og raki er á þessum slóðum og þær gjarnan nefndar " gröf hvíta mannsins " , vegna þess hversu margir deyja úr malaríu .
Af þessum sökum staldra fáir Evrópumenn þar við lengur en nauðsyn krefur .
Fjóla vandist þó loftslaginu fljótt .
Fyrst um sinn bjó fjölskyldan í strandaða skipinu en eftir að Vladimir gerðist hákarlaveiðimaður eignaðist hún heimili á föstum grunni .
Svo vel kunni hann við Síerra Leóne að hann ákvað að það yrði þeirra framtíðarheimili .
Fljótlega fóru hjónin út í veitingarekstur í Freetown .
" Það var svolítið skondinn aðdragandi að því , " upplýsir Fjóla .
" Vladimir hitti þyrstan Þjóðverja á ströndinni sem spurði hvers vegna í ósköpunum hann opnaði ekki veitingastað .
Hvers vegna ekki ? " Hún hlær .
Fyrsta klúbbinn opnaði Vladimir 1950 og hlaut hann nafnið Cape Club .
Var það fyrsti barinn í landinu þar sem allir íbúar , óháð litarhætti og þjóðerni , gátu fengið sér saman í glas .
" Englendingarnir á staðnum voru ekki par hrifnir af þessu og létu ekki sjá sig , " segir Fjóla , " en Írunum og Skotunum var alveg saman .
Örugglega fegnir að vera lausir við Englendingana ! " Þarna var fjórði sonurinn kominn til sögunnar , Andre Henry David .
Fjólu féll strax vel við innfædda .
" Þetta er indælisfólk .
Duglegt og lífsglatt .
Það var alltaf í góðu skapi , þrátt fyrir örbirgð og basl , " segir hún .
" Það er einkennandi fyrir fólk sem þarf að leggja mikið á sig til þess eins að draga fram lífið .
Það er enginn tími fyrir þunglyndi þegar menn þurfa að stöðugt að hugsa fyrir næstu máltíð fyrir sig og fjölskylduna .
" Eflaust mikið til í því .
Fjóla hafði lengi þjónustufólk úr röðum innfæddra og þótti sjálfsagt að bjóða því að borða með fjölskyldunni .
" Ég man að þeim þótti þetta óþægilegt enda ekki til siðs að hvítir og svartir borðuðu saman , " segir hún .
Árin liðu við veitingahúsarekstur í Síerra Leóne .
Hjónin unnu baki brotnu og drengirnir uxu úr grasi .
Hitabeltissjúkdómarnir sneiddu hjá þeim en þó veiktist Fjóla illa af berklum snemma á sjöunda áratugnum .
Þurfti hún þá að leggjast á sjúkrahús á Spáni til að ná heilsu .
" Kafteinninn " , eins og Vladimir var iðulega kallaður í Síerra Leóne , fór sínar eigin leiðir og árið 1965 fór hann , án þess að spyrja nokkurn mann , til Spánar , þar sem hann festi kaup á " draumahúsi " fjölskyldunnar í bænum La Línea .
Fjóla fékk fyrirmæli um að koma þangað .
Það gerði hún en festi ekki rætur .
" Ég kunni ekki við mig í La Línea , " segir hún .
" Ég skildi ekki bofs í spænsku og eftir nokkra mánuði ákvað ég að snúa aftur til Afríku .
Ætið dreymdi mig þó um að komast heim til Íslands aftur .
" Á þessum tíma var Vladimir orðinn umsvifamikill athafnamaður og næstu árin var hann með annan fótinn á Spáni , hinn í Síerra Leóne .
Þrír eldri synirnir fetuðu í fótspor föður síns og gerðust veitingamenn í Freetown , hver í samkeppni við annan .
Alltaf var þó hlýtt á milli þeirra .
Einu samskipti Fjólu við gamla landið voru stöku sendibréf .
Til Íslands kom hún ekki aftur fyrr en 22 árum eftir að hún flaug til Lundúna .
Árið var 1967 og Reykjavík nær óþekkjanleg .
Miklir fagnaðarfundir urðu með Fjólu og fjölskyldunni .
Systkini hennar voru alls tólf talsins , öll látin nú .
Föður sinn , Stein Ásmundsson , hitti hún í hinsta sinn í þessari heimsókn en hann lést í hárri elli ári síðar .
Móður sína , Valgerði Jónasdóttur , missti Fjóla aðeins fimm ára .
Eftir þetta urðu samskiptin reglulegri , meðal annars heimsóttu nokkur systkina Fjólu hana til Síerra Leóne .
Og hún kom oftar heim .
Árið 1993 kom svo að því að hún flutti til Íslands – alkomin .
Vladimir hafði þá misst heilsuna og Fjóla kveðst hreinlega hafa tekið af honum ráðin .
" Hann var búinn að vera svo stjórnsamur alla tíð að það var mátulegt á hann að þurfa að flytja með mér til Íslands og eyða þar ævikvöldinu , " segir hún hlæjandi .
Það flýtti fyrir ákvörðuninni að brotist hafði út borgarastyrjöld í Síerra Leóne og landið alls ekki öruggt lengur .
" Það gekk bara vel að aðlagast landi og þjóð aftur eftir þennan langa tíma , " segir Fjóla , " enda átti ég góða að , systur mínar , Áslaugu og Herdísi , barnabörnin mín , Georg Davíð og Önu Maríu og fleiri .
Þetta var eins og að byrja upp á nýtt en við skildum allar okkar eigur eftir úti .
Stóri munurinn var hins vegar sá að nú sá ég um alla hluti .
Kafteinninn hafði ekki lengur heilsu til þess enda þótt hugurinn væri síkvikur .
" Ógeðslega flott ! Hún segir ómögulegt að bera Ísland 1945 saman við Ísland 1993 , hvað þá 2011 .
" Ég yfirgaf einfalt fátækt samfélag en flutti heim í samfélag allsnægta .
Það voru ekki einu sinni tré hérna þegar ég fór .
Málfarið hefur líka breyst svolítið , eins og gengur .
Ég man hvað ég varð hissa þegar ég heyrði manneskju fyrst segja : " Þetta er ógeðslega flott ! " Svona hefðum við ekki tekið til orða í gamla daga .
Það var ekki móðins .
Ég tala nú ekki um lýsingarorð eins og " geðveikt " .
Nú til dags er allt " geðveikt " .
" Hún skellihlær , enn áhugasöm um lífið og tilveruna .
Og með hugann við afkomendur sína , þó þeir séu ekki margir og flestir búsettir erlendis .
Fjóla lifir eins og blómi í eggi í litlu íbúðinni sinni í Gerðunum og hugsar um sig sjálf að verða níræð .
Sátt við Guð og menn .
Þar vill hún vera meðan báðir fætur eru jafnlangir og bera hana .
" Veðrið er pínulítið leiðinlegt stundum en annars er dásamlegt að vera aftur heima .
Ég er óendanlega þakklát fyrir að hafa fengið tækifæri til að eyða ævikvöldinu mínu á Íslandi .
Hér vil ég deyja ! " Sannleikurinn oft ótrúlegri en skáldskapurinn Georg Davíð Mileris , höfundur örlagasögu Fjólu ömmu sinnar , sem Salka gefur út , á sér líka merkilega sögu .
Hann er sonur Georges , eina sonar Fjólu sem enn er á lífi , og fyrstu konu hans , hinnar spænsku Mariu Carmen .
Foreldrar hans kynntust á Spáni , þar sem Vladimir , afi Georgs , var með annan fótinn um langa hríð en Georg ólst líka að hluta til upp í Síerra Leóne .
Flutti þangað síðan aftur á fullorðinsárum til að taka við rekstri veitingahúss föður síns .
Sú dvöl varð endaslepp enda geisaði borgarastyrjöld í landinu .
Georg komst undan við illan leik .
" Enn get ég fundið hið kalda hlaup riffilsins við enni mér og séð kulda augnanna sem á mér hvíldu , " segir hann í bókinni um samskipti sín við vopnaða hermenn .
Þegar Georg var sjö ára skildu foreldrar hans og Georg flutti með móður sinni og systur til Íslands .
Með í för voru líka föðurbróðir hans , Alex , líbönsk eiginkona hans og börnin þeirra tvö .
Þeirri líbönsku gekk illa að laga sig að landinu og fluttu þau Alex aftur utan þremur árum síðar .
Móðir Georgs varð hins vegar eftir og bjó hér í hálfan annan áratug .
Kynntist raunar íslenskum manni sem hún giftist og eignaðist fleiri börn með .
Þau búa nú á Spáni .
Sjálfur hefur Georg búið á Englandi , Spáni og á Íslandi og er með próf í viðskiptafræði frá Háskóla Íslands .
" Ég sé mig fyrst og fremst sem Íslending enda þótt ég líti ekki út fyrir að vera það , " segir Georg hlæjandi .
Þrátt fyrir dökkt yfirbragðið tala Spánverjar alltaf um hann sem Íslendinginn .
" Ég hugsa á íslensku þegar ég er hér en á spænsku þegar ég er úti .
Ég stend mig hins vegar alltaf að því að telja á íslensku , sama hvar ég er .
" Georg hefur lengi langað til að segja sögu ömmu sinnar og afa og upphaflega var hugmyndin að hafa " kafteininn " í forgrunni .
Það breyttist og Georg sér síður en svo eftir því að hafa leitt ömmu sína til öndvegis .
" Það á hún svo sannarlega skilið .
" Heldurðu að einhver nenni að lesa þetta ? Hann segir erfitt hafa verið að byrja en þegar hann var kominn af stað gat Georg ekki numið staðar .
" Þetta var svo ótrúlega spennandi og ævintýralegt lífshlaup , ég gat ekki stoppað .
Því meira sem ég heyrði , þeim mun merkilegri varð sagan .
Sannleikurinn er oft miklu ótrúlegri en skáldskapurinn , " segir hann en auk þess að ræða ítarlega við ömmu sína , fékk hann upplýsingar frá föður sínum og afa .
" Bæði sagði afi mér frá ýmsu meðan hann var á lífi og síðan hafði ég líka heilmikið gagn af fimm tíma langri segulbandsupptöku , þar sem pabbi ræðir við afa um líf hans .
" Þegar hann bar hugmyndina undir ömmu sína varð henni í hógværð sinni strax að orði : " Heldurðu að einhver nenni að lesa þetta , elsku drengurinn minn ? " Látum bókaþjóðina um að svara þeirri spurningu .
Hefur misst þrjá syni af fjórum Enda þótt Fjóla Steinsdóttir Mileris sé um margt gæfumanneskja hefur hún ekki farið varhluta af áföllum .
Hún missti móður sína aðeins fimm ára og fann mikið fyrir móðurmissinum .
Hún hefur þegar jarðað þrjá af fjórum sonum sínum .
Mikið er á suma lagt í þessu lífi ! Fyrst missti hún yngsta son sinn , Andre , aðeins 24 ára gamlan .
Það var í Síerra Leóne árið 1973 .
Það voru þrumur og eldingar og loftnet á þaki íbúðarinnar fyrir ofan veitingahúsið Cape Club losnaði .
Vladimir var að heiman og Andre vildi ólmur fara upp á þakið enda þótt móður hans fyndist það óráð , þar sem rafmagnssnúrurnar voru á staurum en ekki í jörð .
Unga ofurhuganum skrikaði fótur í snarpri vindhviðu , missti takið á loftnetinu og móðir hans og bræður horfðu á hann falla tvær hæðir ofan á neistandi rafmagnssnúruna og deyja þar .
Þvílíkt ógnaráfall .
Árið 2001 reið annað áfall yfir .
Fjóla var þá flutt til Íslands og orðin ekkja þegar síminn hringdi um miðja nótt og henni tilkynnt að næstelsti sonurinn , Alex , væri einnig fallinn fyrir ofurafli rafmagnsins í Freetown .
Alex hafði farið út í skúr , þar sem rafmótorinn var að finna , til að reyna að koma rafmagni á hús sitt í ausandi rigningu en fengið raflost og látist samstundis .
Hann var 58 ára .
Sex árum síðar var síðan komið að elsta syninum , Oleg , að safnast til feðra sinna .
Hann hafði um tíma átt við vanheilsu að stríða og fékk hjartaslag , 66 ára að aldri .
" Ég var lengi búin að suða í Oleg að koma til Íslands , þar sem læknisþjónusta er mun betri hér en í Síerra Leóne og hann var alvarlega farinn að íhuga það þegar hann dó , " segir Fjóla .
Eins og íslenska björkin Hún hafði farið utan til að fylgja Alex til grafar en nú gat hún ekki meira , sneri sér til veggjar og fylgdi sál sonarins eftir með tárum og mildum móðurorðum , svo sem segir í bókinni .
Langar urðu andvökunætur hennar þann vetur og langar samræðurnar við skaparann .
Fátt um svör .
Sáttin kom þó að lokum .
Sé þetta ekki nóg , greindist eini eftirlifandi sonurinn , George , með krabbamein fyrir fáeinum misserum en hefur nú náð fullri heilsu á ný .
Hann býr í Danmörku með danskri eiginkonu sinni og móðirin saknar hans mjög .
Fjóla starir inn í tómið þegar þessi grimmu örlög berast í tal .
" Þetta er allt saman alveg hræðilega sorglegt .
Engin móðir á að þurfa að jarða syni sína .
Í hvert skipti spurði ég líka Guð minn : Hvers vegna tókstu mig ekki frekar ? " Hún þagnar .
Georg tekur upp þráðinn .
" Þrátt fyrir þessi miklu áföll er amma ekki bitur .
Hún segir það til einskis að æðrast yfir fortíðinni , bara horfa með gleði fram á veginn og njóta lífsins , það sé ævintýri .
Enginn má sköpum renna .
Hún amma mín er eins og íslenska björkin , hún bognar en brotnar ekki ! " 