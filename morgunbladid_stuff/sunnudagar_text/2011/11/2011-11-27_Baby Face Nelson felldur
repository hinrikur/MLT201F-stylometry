Alríkislögreglumönnunum Thomas McDade og William Ryan brá í brún þegar þeir mættu bíl á förnum vegi í bænum Barrington , utan við Chicago , á þessum degi árið 1934 .
Undir stýri var enginn annar en bankaræninginn og morðinginn Baby Face Nelson , efsti maður á lista yfir eftirlýsta glæpamenn í Bandaríkjunum á þessum tíma .
Með honum í bílnum voru eiginkona hans , Helen Gillis , og samverkamaðurinn John Paul Chase .
Lögreglumennirnir snarsneru við en þeim til mikillar undrunar gerði Nelson það líka .
Hann hataði lögregluna eins og pestina og hikaði ekki við að skjóta laganna verði á færi .
Raunar hefur enginn einstaklingur , hvorki fyrr né síðar , myrt fleiri alríkislögreglumenn við störf en Baby Face Nelson .
Þekkjandi bíræfni Nelsons sneru McDade og Ryan við aftur og óku eins og bíllinn dró með morðingjann á hælunum .
Kúlunum rigndi yfir þá .
Reyndu þeir eftir föngum að svara í sömu mynt .
Hæfðu meðal annars vatnskassann á bíl Nelsons sem dróst fyrir vikið aftur úr .
McDade og Ryan komust undan .
Tveir aðrir lögreglumenn , Herman Hollis og Samuel P. Cowley , skárust nú í leikinn .
Þeir óku Nelson hratt uppi og þvinguðu hann til að beygja inn í almenningsgarð í Barrington , þar sem bíllinn nam staðar .
Stukku báðar sveitir út og leituðu skjóls bak við bílana , kúlum rigndi .
Um þrjátíu vegfarendur horfðu skelfingu lostnir á .
Hollis og Cowley hæfðu Nelson ítrekað en alltaf hélt glæponinn áfram að skjóta , linnti raunar ekki látum fyrr en báðir lögreglumennirnir lágu í valnum .
Stóð hann um stund yfir þeim helsárum áður en hann ók á brott ásamt föruneyti sínu sem var ólaskað .
Raunar gat Nelson ekki ekið sjálfur vegna skotsára , Chase gerði það – lögreglumennirnir höfðu hæft Nelson sautján sinnum , sjö sinnum í búkinn og tíu sinnum í fæturna .
Líkið fannst í skurði Chase og Gillis komu Nelson í öruggt skjól í húsi í bænum Wilmette .
Það var skammgóður vermir , hann lést síðar sama daga af sárum sínum , 25 ára að aldri .
Eftir nafnlausa ábendingu fannst lík hans í skurði í Skokie , vandlega vafið inn í teppi .
Ekkjan gaf síðar þá skýringu að honum hefði alltaf verið meinilla við kulda .
Hollis var lýstur látinn skömmu eftir komuna á spítala en Cowley tórði aðeins lengur .
Náði meðal annars að gefa skýrslu og undirgangast aðgerð .
Allt kom fyrir ekki , banasár hans var á kviðnum , líkt og hjá Nelson .
Sumir litu svo á að Baby Face Nelson hefði komið fram hefndum fyrir annan alræmdan glæpamann , Pretty Boy Floyd , en hermt var að kúla frá Hollis hefði bundið enda á líf hans í öðrum skotbardaga , mánuði fyrr .
Lýst var eftir Helen Gillis og hermt að J. Edgar Hoover , yfirmaður alríkislögreglunnar , hafi viljað ná henni hvað sem það kostaði – lifandi eða látinni .
Hún fór huldu höfði í Chicago en náðist og var dæmd í eins árs fangelsi fyrir að hafa skotið skjólshúsi yfir eftirlýstan bónda sinn .
John Paul Chase náðist einnig og var sendur í hið illræmda fangelsi Alcatraz .
Baby Face Nelson hét réttu nafni Lester Joseph Gillis en viðurnefnið fékk hann vegna smæðar sinnar og barnslegrar ásýndar .
Nelson var ódæll í æsku og komst fyrst í kast við lögin aðeins 12 ára fyrir að skjóta annað barn í kjálkann í gáleysi .
Faðir Nelsons svipti sig lífi þegar drengurinn var 16 ára og leiðin lá hratt niður á við .
Ungur fór Nelson að ræna banka , meðal annars í félagi við hinn alræmda John Dillinger .
Enda þótt Nelson hefði blóð mun fleiri lögreglumanna og óbreyttra borgara á höndum sér en Dillinger var hann lengi í skugga félaga síns sem sumir sáu sem einskonar Hróa hött samtímans .
Nelson naut á hinn bóginn aldrei lýðhylli og var líklega fáum harmdauði , öðrum en konu sinni og fjögurra ára gömlum syni , sem iðulega þvældust með honum .
orri@mbl.is 