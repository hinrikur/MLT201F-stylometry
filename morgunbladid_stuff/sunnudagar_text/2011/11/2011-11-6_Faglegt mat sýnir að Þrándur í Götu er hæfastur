Við Íslendingar erum sjósóknarar .
Auðvitað er nákvæmara að segja að nokkur þúsund Íslendingar sæki sjóinn í bókstaflegum skilningi og geri það svo myndarlega að yfirlýsingin um að við séum öll sægarpar fái staðist .
En afrakstur verka þeirra tiltölulega fáu , sem við þennan frumatvinnuveg fást , streymir um allar æðar þjóðfélagsins og hefur í rúma öld verið annaðhvort meginforsenda velferðar þess eða ein helsta forsendan , eftir því sem stoðunum fjölgar sem farsæld Íslands hvílir á .
Þessari staðreynd verður ekki neitað .
Þess vegna er dálítið sérstakt að stór hópur fólks , og heill stjórnmálaflokkur alveg sérstaklega , er haldinn þeirri þráhyggju að brýnasta verkefni dagsins , gærdagsins og auðvitað alls almanaksins svo langt sem rýnt verður inn í óravíddina sé að nýta tækifærið til að ná arðinum , sem sjávarútvegurinn gefur , frá hinum fáu óverðugu til fjöldans sem " á hann " .
Þessi meinloka hefur lengi verið viðloðandi , en verið misskaðleg .
Sumir fiskistofnar eru burðarstofnar , svo sem þorskurinn , og skammt frá honum eru karfinn , ufsinn , ýsan og lúðan , svo landkrabbi nefni nokkrar tegundir upp úr sér í óvísindalegri röð .
Saltfiskurinn og plokkfiskurinn eru einnig mikilvægar tegundir fyrir þá sem hafa fjarlægst nokkuð uppsprettu íslenskrar tilveru .
Rækjan og humarinn , uppáhald sælkera um allan heim , eru eins og kirsuberið sem toppar tertuna og svo eru það lottófiskarnir , síldin og loðnan , einu sinni kolmunninn og litli ljóti langhalinn , sem er þó ekki nærri því eins ljótur og lostætið skötuselurinn .
Makrílstríðið Og ekki má gleyma makrílnum , sem er nú í stöðu þorsksins forðum , með sérdeilis snúið stríð um sig , makrílstríðið , þar sem strandríkið ESB gætir hagsmuna strandríkjanna Lúxemborgar , Ungverjalands og Slóvakíu .
Síðustu fréttir úr makrílstríðinu eru skrítnar , því nú er strandríkið ESB að reyna að fá íslenska aðlögunarríkið til að vera í bandalagi við sig í deilunni við Noreg og Færeyjar .
Er það næsta ótrúleg þróun .
En elstu menn herforingjaráðsins í Brussel , sem vaktar makrílvígvöllinn , hafa aldrei á ferli sínum kynnst eins undirliggjandi undirlægjum og þeim sem Ísland kallar " samningamenn " í aðlögunarviðræðunum , en starfi þeirra felst eingöngu í því að færa íslenskar reglur og lög í nákvæmlega það form , stafrétt og kommusett , eins og yfirheyrslumenn þeirra frá Brussel krefjast .
Það er ekki nóg með að þessu hlýði þeir íslensku þægir og kátir heldur snúa þeir hinum hluta janusarhöfuðsins að löndum sínum og segjast vera í alvöru viðræðum ! Fyrst ætluðu þeir í Brussel ekki að trúa sínum eigin augum og eyrum , því samkvæmt hundrað síðna handbókum höfðu slíkar undirlægjur ekki sést í alþjóðlegum umræðum síðan austantjaldsríkin stunduðu " samningaviðræður " við Moskvu á há-glanstíð sameignarsvæðisins upp úr 1950 .
En þegar búrókrötunum hafði verið bent á hvernig umboðsmenn Jóhönnu og Steingríms hefðu einskis svifist við að ganga gegn hagsmunum þjóðar sinnar í tveimur Icesave-samningum í röð , þá féllust þeir loks á að sjá að íslenskir samningamenn aðlögunar væru óvenjuleg eintök .
Og þeir sjá ekki eftir því .
" Samningamenn " styrkjast í trúnni Það hlýtur að gleðja íslenska samningamenn um aðlögun að ESB að fréttirnar af evrusvæðinu eru fjörlegar núna og gefa góðar vonir .
Grikkland er loks að drattast til að láta kúga sig eins og sanngjarnt er .
Þeir þar hafa fram að þessu notað sem afsökun gegn því að þiggja örláta aðstoð ESB við sig , að ekki sé um aðstoð að ræða heldur einungis viðbótarskuldabagga , peninga sem koma aldrei til Grikklands , en eru samstundis notaðir til að bjarga þýskum og frönskum bönkum út úr sínu sjálfskaparvíti .
Lánin eru með drápsvöxtum og að auki ófrávíkjanlegum skilyrðum um að lífskjör í Grikklandi hverfi svo sem 40 ár aftur í tímann og landinu verði í raun fjarstýrt frá Brussel og Berlín , eins og gert var fyrir rúmum 65 árum og Grikkir hljóta enn að eiga hlýjar minningar um .
Og svo er Spánn allur að styrkjast .
Atvinnuleysið þar fór um síðustu áramót upp í 22 prósent og hefur ekki verið svo hátt lengi og var þó árstíðabundin aukning atvinnuleysis ekki hafin , en búist er við að atvinnuleysið verði komið í 25 prósent í janúar og upp í 50 prósent hjá fólki undir þrítugu .
Eftir 10 ár rúm með evru og þar af ríkisstjórn spænskra samfylkingarmanna í átta og hálft ár hefur atvinnuleysið í landinu rúmlega tvöfaldast .
En þeir kratar á Spáni geta auðvitað , eins og Samfylkingin á Íslandi , bent á að þetta sé allt þeim að kenna sem var forsætisráðherra Spánar fyrir 9 árum .
( Á Íslandi er miðað við 7 ár .
Forsætisráðherra Spánar fyrir 9 árum hét að auki Asnar , svo það bætir ekki stöðuna .
Einar Kárason rithöfundur kynnti Guðjón á sínum tíma fyrir honum og hafði sem bókartitil síðar : " Þetta er Asnar , Guðjón .
" Guðjón kunni ekki að meta þessar trakteringar Einars og lét hann fá orð í eyra , ef marka má skýrslur og skýringar fróðra manna í bókmenntaheiminum , sem ekkert er yfirleitt að marka .
En fróðleiksmaðurinn Þórður Breiðfjörð , sem ólst upp á Reykási með Ragnari , hefur staðfest söguna ) .
En aftur heim En svo þessari alvöru sé sleppt og vikið aftur að íslenskum stjórnmálum dagsins , sem er erfitt að taka svona hátíðlega , er staðan þessi : Samfylkingin fullyrti og kórfélagar hennar , hinir hlutlausu fræðimenn Háskólans , að " yfirlýsingin ein " um að Ísland myndi sækja um aðild að ESB myndi stórbæta stöðu efnahagsmála á Íslandi .
Það gerðist ekki eins og allir vita .
Það var auðvitað fagnaðarefni eins og flest það sem Samfylkingunni skjátlast um .
Hefði markaðurinn trúað því að Ísland hefði ákveðið að stíga upp úr bankakreppunni sinni og taka þegar upp atvinnumálastefnu ESB-Spánar , stöðugleikastefnu ESB-Grikklands , bankapólitík ESB-Írands , ríkisfjármálapólitík ESB-Portúgals , skuldapólitík ESB-Ítalíu , vandræðagangs ESB-Möltu og -Kýpur , lýðræðisást ESB-Belgíu og upplýsingabirtingu bankaútibús í ríkismynd , ESB-Lúxemborgar , hefði honum illa brugðið .
Orðalagið að Ísland væri að fara úr öskunni í eldinn hefði þá hvergi nærri dugað .
En á Íslandi er öllum klækjum beitt til að koma í veg fyrir uppbyggingu og það er eins og eitur blandist óðara í bein núverandi stjórnvalda ef þau sjá minnsta vott þess að hjól atvinnulífsins ætli að fara að mjakast áfram .
Þá dettur af þeim doðinn um stund og hlaupið er á hemlana og Þrándur í Götu er ráðinn til að stjórna umferðinni tímabundið , ef ekki næst í óhæfan norskan samfylkingarmann í tæka tíð .
Sú hætta hefur lengi vofað yfir að íslenskur sjávarútvegur teldi sig þurfa að fara í mjög auknar fjárfestingar sem finnast mundi fyrir um allt samfélagið .
Ríkisstjórnin verður , þrátt fyrir allt , ekki sökuð um að gera ekkert til að bregðast við þeirri vá .
Henni hefur vissulega tekist að halda íslenskum sjávarútvegi í uppnámi nú um tveggja ára skeið og hann hefur orðið að halda að sér höndum um framkvæmdir og fjárfestingar .
Því verða jafnvel hörðustu gagnrýnendur ríkisstjórnarinnar , þeir Óðinn á " fréttastofunni " og aðrir eins á auglýsingabæklingnum , að viðurkenna að ríkisstjórninni sé því ekki alls varnað .
