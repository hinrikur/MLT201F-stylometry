Hér á landi hafa menn undanfarin ár kennt hruni íslensku bankanna haustið 2008 um allar efnahagsófarir landsins , en óhætt er að fullyrða að hrun bankanna var hluti af mun stærri efnahagsvanda innanlands og utan .
Hrun bankanna má að sönnu tengja við lélega leiðsögn stærstu hluthafa og æðstu stjórnenda bankanna , alþjóðlega eignabólu , síðan alþjóðalausafjárkrísu og að lokum næstum algjört hrun alls bankakerfis heimsins , en því verður varla á móti mælt , að neyðarlögin sem sett voru í október 2008 , undir forystu Geirs H. Haarde , þáverandi forsætisráðherra , virðast ætla að draga stórkostlega úr því tjóni sem þjóðarbúið varð fyrir við bankahrun , að því tilskildu , að þau haldi fyrir íslenskum dómstólum , en á það mun reyna á næstu mánuðum .
Töpuðu þúsundum milljarða Neyðarlögin tryggðu innstæðueigendum inneignir sínar , en eigendur skuldabréfa útgefinna af bönkunum , sem voru að stórum hluta erlendir lánardrottnar , fengu útistandandi lán sín í fangið sem töp .
Ekki liggur fyrir hversu miklu erlendir lánardrottnar koma til með að tapa , en þær upphæðir skipta þúsundum milljarða króna , sennilega nálægt sjö þúsund milljörðum .
Upphæðirnar eru slíkar að í samanburði verður jafnvel Icesave að skiptimynt .
" Bankarnir eru bæði orsök og afleiðing , " segir einn sérfræðingur sem rætt var við .
" Þeir voru þátttakendur í því að búa til vandann , en þeir voru líka fórnarlömb þess vanda sem aðrir voru að búa til á sama tíma , bæði innanlands og utan .
Þetta er það samhengi sem mér finnst skorta í umræðu um bankahrunið hér á landi og afleiðingar þess .
Hér hefur umræðan oft lent á villigötum eins og þeim , að hér hafi aðeins eitt atvik átt sér stað ; bankarnir fóru á hausinn og þar með fór allt annað á hausinn .
" Hann segir að málið sé langt frá því að vera svo einfalt .
Mörgum hafi verið orðið ljóst , þegar viðskiptahallatölur þjóðarbúsins voru komnar yfir 20% , að svona gætu hlutirnir ekki gengið til langframa .
Það kæmi að skuldadögum og það hafi gerst , en þótt Íslendingar hafi vissulega greitt fyrir óráðsíu bóluáranna , eins og það er orðað , með mikilli lífskjaraskerðingu vegna hruns krónunnar , hruns heilu atvinnugreinanna , eins og byggingargeirans , fjöldagjaldþrota og með stórauknu atvinnuleysi og fólksflótta frá landinu , þá sitji erlendir lánardrottnar uppi með stærsta reikninginn , óbættir hjá garði .
Þá telja íslenskir og erlendir sérfræðingar sem rætt hefur verið við , að misheppnuð peningastefna Seðlabankans , ótrúleg skuldasöfnun sveitarfélaga , fyrirtækja og heimila , skattalækkanir í miðri eignabólu , ótrúlega hár viðskiptahalli , stöðutaka fyrirtækja , heimila og sveitarfélaga í erlendum gjaldeyri , hafi haft sitt að segja um að svo fór sem fór .
Þá er bent á að með veiku reglugerðarverki hér á landi ( ólíkt systurstofnunum í t.d. Bretlandi og Danmörku ) hafi FME ekki getað gert kröfur um hærra eiginfjárhlutfall eða lausafjárhlutfall íslenskra banka en lágmark CAD-reglna gerði ráð fyrir .
Þar við bætist svo það sem menn hafa kallað gáleysi í viðskiptum sem bæði sneri að yfirstjórn Landsbankans og eftirlitsaðilum og þeir spyrja af hverju Landsbankanum leyfðist að safna milljörðum á milljarða ofan í innlán utanlands án þess að setja þau viðskipti í dótturfélög í viðkomandi löndum um leið og þau náðu einhverri stærð , líkt og Kaupþing og Glitnir gerðu .
Bolli Þór Bollason , fyrrverandi ráðuneytisstjóri í forsætisráðuneytinu , lýsti því nýverið þannig að stjórnendur Landsbankans hefðu dregið lappirnar í því að stofna dótturfélag um Icesave í Bretlandi mánuðum saman , eftir að byrjað var að þrýsta á bankann um slíkar breytingar .
Ömurleg ríkisstjórn Núverandi slaka í efnahagslífinu segja sérfróðir svo að megi fyrst og fremst kenna skelfilegri stefnu ríkisstjórnarinnar í svo til öllum atvinnu- , efnahags- og skattamálum , sem hljóti að vera stórkostlegt áhyggjuefni .
" Við værum komnir miklu lengra í endurreisn efnahags- og atvinnulífsins , ef við hefðum ekki þessa ömurlegu ríkisstjórn , " segir einn viðmælenda .
Í grein Martins Wolfs , eins helsta sérfræðings The Financial Times á sviði efnahagsmála , frá því 22. febrúar sl. , kemur fram að kostnaður írska ríkisins af bankahruninu , sem hlutfall af landsframleiðslu , árið 2008 , er um 36% , en kostnaður íslenska ríkisins af bankahruninu , sem hlutfall af landsframleiðslu , árið 2008 , er miklu minni eða um 13% .
( Sjá kort hér á síðunni .
) Wolf bendir á í grein sinni , sem fjallar að mestu um skuldir Írlands , að írska ríkið hafi ábyrgst skuldir írskra banka í september 2008 .
En eins og kunnugt er , þá komu neyðarlögin í október 2008 hér á landi í veg fyrir að íslenska ríkið ábyrgðist skuldir íslensku bankanna .
Fleiri lönd í vanda Sérfræðingar sem rætt hefur verið við telja það mjög áhugavert að sjá í þessu súluriti Financial Times , hversu gríðarlegur munur er á kostnaði milli ríkja eins og Írlands og Íslands , allt eftir því hvernig ríkisstjórnir landanna hafa brugðist við bankakrísunum .
Á það er líka bent að ekkert landanna sem dregin eru fram í súluritinu hafi dregið forsætisráðherra sinn fyrir dóm fyrir að hafa ekki brugðist " rétt " við aðstæðum sem leiddu til viðkomandi bankakrísu .
Hér eru menn vitanlega að skírskota til þess að meirihluti Alþingis ákvað á liðnu hausti að draga Geir H. Haarde , fyrrverandi forsætisráðherra , fyrir landsdóm .
Raunar taka menn svo djúpt í árinni , að segja að hvað varðar lönd eins og Írland , Grikkland og Portúgal sé bara verið að fresta hinu óumflýjanlega .
Þau lönd muni óhjákvæmilega þurfa að ganga í gegnum einhverskonar þjóðargjaldþrot , þar sem alþjóðlegir lánardrottnar muni þurfa að afskrifa á einn eða annan hátt stóran hluta krafna sinna , en vandamál tengd bönkum koma lítið við sögu í skuldavanda Grikklands og Portúgals .
Kenneth Rogoff , prófessor í hagfræði við Harvard-háskóla , sagði nýverið í samtali við fréttaveituna Bloomberg að endurskipulagning og afskriftir skulda gríska og írska ríkisins væru óumflýjanlegar .
Hann telur einnig miklar líkur á því að Spánn og Portúgal muni ekki losna undan núverandi skuldakreppu án afskrifta .
Hann segir að það sé óumflýjanlegt að afskrifa hluta ríkisskulda Grikklands , Írlands og Portúgals og það verði að gerast frekar fyrr en síðar .
Rogoff hefur sagt að eigendur ríkisskuldabréfa verst stöddu evruríkjanna þurfi að taka á sig allt að 40% virðisrýrnun í tengslum við endurskipulagningu skulda .
Á það er bent að þetta hafi þurft að gera í Suður-Ameríku upp úr 1980 , vegna þess að skuldsetning ríkissjóða hafi verið orðin óviðráðanleg .
Því hafi verið gefin út skuldabréf , sem voru bökkuð upp af Bandaríkjastjórn , þar sem núvirði krafna hafi verið fært stórkostlega niður .
Mismunandi leiðir séu færar í þessum efnum .
Ein sé sú að skera ofan af höfuðstóli lána ; önnur að lækka nafnvexti ; og sú þriðja að lengja í lánum .
Um mitt ár í fyrra voru þegar komin merki um hvert stefnir í Grikklandi , en þá voru afföll af skammtímaskuldabréfum á eftirmarkaði orðin meiri en afföll á langtímaskuldabréfum .
Sérfræðingar töldu þetta vera merki um að innan skamms myndi gríska ríkisstjórnin einfaldlega breyta öllum sínum skuldum í eitt stórt langtímaskuldabréf , með lágum vöxtum og löngum afborgunarferli og lækka þannig núvirði kostnaðar af hinum mikla skuldabagga .
Það hefði það aftur í för með sér að þeir sem ættu skuldabréf til langs tíma væru að taka á sig minni skerðingu en þeir sem ættu skuldabréf til skamms tíma , því þeir sætu skyndilega uppi með skuldabréf til langs tíma , sem þeir hefðu aldrei ætlað sér .
Burtséð frá bankakrísum eða hruni í hverju einstöku landi , velta hagfræðingar nú vöngum yfir því , hvað þessi staða þýði fyrir bankakerfi Evrópu , einkum fyrir þýsku bankana og Seðlabanka Evrópu ( ECB ) , sem eru að fjármagna skuldir þeirra landa sem verst eru stödd , vegna þess að allir almennir skuldabréfaeigendur eru meira og minna búnir að selja skuldabréf á þau Evrópulönd sem mest eru skuldsett .
Miðað við fyrrnefnt súlurit Martins Wolfs , þá eru Íslendingar á svipuðu róli og Hollendingar hvað varðar kostnað ríkisins af bankakrísu sem hlutfall af landsframleiðslu .
Breska ríkið varð fyrir litlu minna tjóni og það hjálpar þeim einnig að þeirra skuldir eru meira og minna í breskum pundum og þeir geta þar af leiðandi stýrt þróuninni nokkuð sjálfir , á meðan skuldir Íslendinga eru að hluta í erlendum gjaldmiðlum , þar sem Íslendingar hafa engin áhrif á þróun gjaldmiðilsins .
Írar aftur á móti eru í skrúfstykki evrunnar og geta sig hvergi hreyft , eins og Paul Krugman , nóbelsverðlaunahafi og dálkahöfundur The New York Times , hefur bent á í skrifum sínum .
Mikið enn í pípunum " Það er búið að þenja fjármunageirann í heiminum of mikið út og kreppan 2008 náði ekki að tappa af nema broti af þeirri ofþenslu .
Það er ennþá heilmikið eftir í pípunum utan bankageirans .
Ég nefni bara ríki eins og Kaliforníu og Illinois í Bandaríkjunum , að nú ekki sé talað um lönd eins og Grikkland , Spán , Portúgal og títtnefnt Írland .
Hjá þeim eru skuldirnar skelfilega miklar , " segir einn sérfræðingur sem við var rætt .
Viðmælendur Morgunblaðsins hafa litla trú á því að erlendir lánardrottnar sem nú sækja að íslenska ríkinu fyrir íslenskum dómstólum vegna setningar neyðarlaganna í október 2008 muni hafa erindi sem erfiði .
Þeir sem rætt var við telja afskaplega líklegt að íslenska ríkið muni vinna þau málaferli , en , eins og einn orðaði það : " Það er ekki skynsamlegt að fullyrða neitt í þeim efnum , fyrr en niðurstaða er fengin fyrir dómstólum .
Væntanlega enda einhver þeirra mála fyrir Hæstarétti og fyrst þá liggur fyrir hver staða ríkisins er .
Við verðum bara að halda ró okkar þangað til og krossa fingur .
" Gylfi Magnússon , dósent og fyrrverandi efnahags- og viðskiptaráðherra , ritaði í fyrra grein í Tímarit um viðskipti og efnahagsmál , um áhrif uppgangs íslenska útrásarhagkerfisins og hruns fjármálakerfisins í kjölfarið á ýmsa eignamarkaði og eigna- og tekjuskiptingu í landinu , undir fyrirsögninni " Morguninn eftir Ponzi " .
Í niðurlagi greinar sinnar segir Gylfi m.a. : " Það sem helst kann að koma á óvart við þá mynd er hve fjárhagslegt tjón þjóðarbúsins sem heildar er lítið ...
Það er með ólíkindum í ljósi þess hve mikil neysla landsmanna var á árunum 2003 til 2007 .
Tjónið vegna bóluhagkerfisins er engu að síður mjög raunverulegt en það lendir að uppistöðu til á erlendum lánardrottnum hinna föllnu banka og útrásarfyrirtækjanna .
Þeir greiða þegar upp er staðið fyrir stóran hluta af íslensku neyslu- og fjárfestingarveislunni og að auki fyrir hagnað þeirra ýmsu erlendu aðila sem seldu íslensku útrásarvíkingunum eignir .
" Að framansögðu má því ætla að okkur Íslendingum séu ekki allar bjargir bannaðar , þótt vissulega hafi harðnað á dalnum og enn sjái ekki fyrir endann á erfiðleikum okkar í efnahags- og atvinnumálum .
Við stöndum frammi fyrir gríðarlega stórum óvissuþáttum , sem enginn veit hvað koma til með að kosta þjóðina , eins og gjaldeyrishöftin , eignir útlendinga hér á landi í verðbréfum , skuldir ríkissjóðs hafa snarhækkað og eru orðnar meiri en nemur vergri landsframleiðslu og við höfum ekki upplýsingar um hvað það kemur til með að kosta ríkissjóð , þegar upp verður staðið , að stjórnvöld ábyrgðust endurfjármögnun bankakerfisins .
Viðmælendur virðast , þrátt fyrir þetta , flestir sammála um að það sé ljós í myrkrinu , þótt menn greini á um nákvæmlega hvaða leiðir beri að fara , til þess að ná íslensku efnahags- og atvinnulífi á ný yfir á meira birtusvæði .
Martin Wolf , sérfræðingur Financial Times í efnahagsmálum Íslensk stjórnvöld gerðu rétt Meginmunurinn á stöðu Íslands og Írlands , hvað varðar kostnað af bankakrísum , liggur að sjálfsögðu í því að Ísland ákvað að ábyrgjast aðeins innstæður , þegar bankahrun varð á Íslandi , en Írland ábyrgðist allar skuldir írskra banka , " sagði Martin Wolf , hinn þekkti dálkahöfundur Financial Times í London , í samtali við Morgunblaðið .
Wolf segir að regluverkið í bankaheiminum fyrir hrun hafi verið ærið losaralegt , hvort sem var hér á landi eða annars staðar í heiminum .
Hann telur að íslensk stjórnvöld hafi gert rétt með setningu neyðarlaganna í október 2008 , með því að ábyrgjast ekki skuldir íslensku bankanna og fyrirtækja við erlenda lánardrottna .
" Þótt ég segi það , er ég alls ekki að halda því fram að eigendur og stjórnendur íslensku viðskiptabankanna á árunum fyrir hrun hafi hagað sér sem skyldi og þeir hefðu í raun aldrei átt að komast upp með margt af því sem þeir gerðu .
En það breytir ekki þeirri skoðun minni , að íslensk stjórnvöld gerðu rétt , þegar þau sögðu í október 2008 : tapið verður að lenda á þeim sem fjármögnuðu bankana , en ekki á íslenskum skattgreiðendum , " segir Wolf .
Eitruð staða skattgreiðenda Wolf sagði jafnframt : " Í mínum huga er það grundvallaratirði , að við gáfum bönkum almennt mikið frelsi til þess að starfa sem fjármálastofnanir í einkaeigu , með hagnað að markmiði að sjálfsögðu .
Um þá átti nákvæmlega það sama að gilda og hvaða annan einkarekstur sem er , að þeir ættu að geta farið í þrot .
Ef þeir urðu gjaldþrota , þá átti að sjálfsögðu að gilda það lögmál , að þeir sem hefðu lánað þeim peninga , ættu að tapa þeim peningum eða hluta þeirra .
Ef bankar komast upp með það að einkavæða gróða sinn , en þjóðnýta tapið , þá er komin upp eitruð staða , bæði fyrir viðkomandi ríki og skattborgara þess , svo ég umorði fræg ummæli Mervins Kings .
" Wolf segir að geta Íslendinga til þess að endurreisa efnahagslífð hér á landi sé háð mörgum ólíkum þáttum .
" Ég geng út frá því sem gefnu , að Ísland stefni ekki að því , að reyna á nýjan leik að búa til samskonar fjármálakerfi og var í landinu fyrir hrun .
Það er afar ólíklegt að Ísland verði einskonar alþjóðleg fjármálamiðstöð , eins og að var stefnt fyrir hrun .
" Erfiðara fyrir Íra " Það eru ýmis erfið álitamál fyrir Íslendinga , sem ætla að byggja upp hið nýja Ísland .
Ísland er lítið land , sem býr yfir öflugum náttúruauðlindum .
Því tel ég að ykkur takist að byggja upp efnahags- og atvinnulífið á Íslandi í framtíðinni , þótt ég geti engu um það spáð hversu langan tíma það tekur ykkur .
Raunar tel ég að það sama gildi um Írland , því útflutningsgreinar Írlands eru mjög vel samkeppnishæfar og ákveðnir þættir írska efnahagslífsins standa mjög vel .
Því er ég tiltölulega bjartsýnn , bæði fyrir hönd Íslands og Írlands , að þessum þjóðum takist að vinna sig út úr þeim vanda sem þær nú eru í .
Báðar þjóðirnar búa yfir velmenntuðum mannauði , sem mun leggja sitt af mörkum við endurreisnina , svo fremi sem löndunum helst á því fólki .
Að þessu sögðu , vil ég þó bæta því við , að efnahagsleg endurreisn mun reynast Írum erfiðari að vissu marki , vegna þess að Írar eru bundnir af evrusamstarfinu og geta þar af leiðandi ekki gengisfellt eigin gjaldmiðil , eins og þið Íslendingar hafið gert .
Írar eru á kafi í gífurlegu skuldafeni , vegna þess að þeir ábyrgðust allar skuldir írsku bankanna , sem ég tel persónulega að þeir hefðu ekki átt að gera .
Þeir verða því lengur að vinna sig út úr vandanum en Íslendingar .
" Martin Wolf hefur í skrifum sínum undanfarin ár tekið eindregna afstöðu með Íslendingum , gegn Bretum og Hollendingum í Icesave-deilunni .
Í janúar í fyrra skrifaði hann t.d. : " Bretar og Hollendingar ættu að hætta sjálfbirgingslegu einelti sínu samstundis , " og lagði til að stjórnvöld þessara ríkja afskrifuðu skuldina vegna Icesave og yfirtækju í staðinn eignir Landsbankans .
Og Wolf sagði m.a. í samtali við Morgunblaðið í desember 2010 : " Sú regla að ríkisstjórnir skuli ganga í ábyrgð fyrir skuldir fjármálastofnana sem starfa erlendis virðist mér ótrúlega hættuleg og óheppileg fyrir fjármálakerfið .
Það er fordæmið sem ég hef áhyggjur af .
Mín skoðun er þessi : Innstæðutryggingasjóði var komið á og hann ætti að vera nægilegur og með fullnægjandi fjármögnun .
Ef hann bregst tapa sparifjáreigendur og þeir verða þá að sætta sig við það .
" Gylfi Magnússon , dósent og fyrrverandi viðskiptaráðherra Við sleppum mjög vel Kostnaðurinn við íslenska bankahrunið var vitaskuld hrikalegur og sem hlutfall af landsframleiðslu margfalt meiri en kemur fram í þessu súluriti Martins Wolfs .
En það sem bjargar okkur er að kostnaðurinn lendir að uppistöðu til á kröfuhöfum bankanna , sem einungis að litlum hluta eru íslenskir , en að uppistöðu til erlendir .
Við sleppum mjög vel , vegna þessa .
Að hluta til er það neyðarlögunum frá því í október 2008 að þakka , en alls ekki að öllu leyti .
Íslenska bankakerfið var að miklu leyti fjármagnað í útlöndum , þannig að þegar það hrundi og átti ekki fyrir skuldum , þá hlaut mikið tjón að lenda á erlendum aðilum .
Neyðarlögin minnkuðu heildartjónið en hækkuðu það hlutfall sem lenti á erlendum lánardrottnum , en jafnvel án neyðarlaganna hefðu þeir tapað mestu .
" Gylfi Zoëga , prófessor í hagfræði við HÍ Brot af tjóninu sem varð Þeir sem bera tjónið af falli bankanna hér á landi eru að langmestu leyti erlendir lánardrottnar bankanna .
Það eru um sjö þúsund milljarðar sem þeir tapa .
Það sem fellur á ríkissjóð hérna er því brot af því tjóni sem varð , snýr að endurfjármögnun banka , Seðlabankans og ríkisábyrgð á Icesave ef samþykkt verður .
Reyndar hafði bankabólan fyrir 2008 áður orðið til þess að auka skatttekjur íslenska ríkisins svo mikið að það náði að greiða niður sínar skuldir .
Nú greiða erlendir aðilar fyrir tjónið sem varð af útrás viðskiptalífsins og einnig stóran hluta umframeyðslu þjóðarinnar sjálfrar , sem nemur meira en þjóðarframleiðslu eins árs .
En Írar ábyrgðust mestallar skuldir írska bankakerfisins og það eru því írskir skattborgarar sem sitja uppi með þann reikning þótt lánardrottnar írsku bankanna muni væntanlega taka á sig einhvern hluta tjónsins síðar meir .
Okkar vandi nú er fyrst og fremst fólginn í löskuðu stofnanaumhverfi , skorti á lánstrausti erlendis og gjaldeyriskreppu .
" 