Í tilefni af alþjóðadegi kvenna fyrir skemmstu var birt ýmisleg tölfræði um karla og konur .
Þar á meðal var sú forvitnilega staðreynd að konur eru 67% allra handhafa bókasafnsskírteina á Borgarbókasafninu sem er óhætt að túlka svo að þær lesi meira , eða að þær langar í það minnsta meira til að lesa en karlana .
Það rennir og stoðum undir þá staðhæfingu bókaútgefenda sem ég hef rætt við að konur lesi , en karlar síður .
Fyrir stuttu rifjaði vefritið Salon líka upp að í könnun sem gerð var við Queen Mary háskólann í Lundúnum fyrir nokkrum árum kom fram að karlar lásu helst bækur eftir aðra karla ( 80% bóka sem karlar lásu voru eftir karla ) , en konur höfðu ekki eins þröngt sjónarhorn : þær voru jafn líklegar til að lesa bækur eftir konur og karla .
Þetta rímar vel við það sem Dagný Kristjánsdóttir sagði hér í blaðinu fyrir viku : " Karlar lesa helst bækur eftir karla , en konur lesa bækur eftir bæði konur og karla .
Það má því segja að allir lesi karlana en bara konurnar konur .
" Fyrir þessu geta vitanlega verið margar ástæður , til að mynda sú að konur skrifi lélegri eða leiðinlegri bækur en karlar , bækur eftir konur séu ekki markaðssettar á sama hátt og bækur karla , þær séu með kápur sem höfði síður til karla en kvenna og svo má lengi telja .
Líklegasta skýringin er þó sú gamla innræting að allir alvöru listamenn séu karlar og því líti menn óvart framhjá konum , gleymi að hafa þær í huga og telji ósjálfrátt að þeirra bækur séu lakari en bækur karla .
Hér er við hæfi að vitna frekar í orð Dagnýjar : " Ef þetta heldur áfram er langt í land með að konur sem eru rithöfundar nái þeirri áheyrn og þeirri virðingu sem þær hafa barist svo hart fyrir .
" 