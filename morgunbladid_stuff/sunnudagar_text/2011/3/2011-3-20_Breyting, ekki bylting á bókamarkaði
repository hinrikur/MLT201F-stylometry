Í vikunni var haldinn aðalfundur Félags íslenskra bókaútgefenda .
Þar ræddu bókaútgefendur meðal annars um rafbækur og önnur framtíðarverkefni .
Kristján B. Jónasson er formaður Félags íslenskra bókaútgefenda .
Hann segir að á næstu árum muni margt eiga sér stað í íslenskri bókaútgáfu .
" Rafbókin er mál málanna þessi misserin .
Þessi mikli áhugi á rafbókinni bendir til þess að fólk hafi ekki nægt lesefni , " segir Kristján .
" Þrátt fyrir að aldrei hafi komið út jafnmargar bækur í heiminum í sögu mannkyns og nú er það ekki nóg .
Fólk vill enn meira úrval .
" Er bókin prentuð á pappír að líða undir lok ? " Við viljum öll lifa á sögulegum tímum .
Hversu oft höfum við ekki lesið spár um það að bókin sé um það bil að deyja út og það sé að koma ný tækni sem leysi hana af hólmi ? Uppgangur rafbókarinnar nú , einkum í Bandaríkjunum , hefur þó minnst með það að gera að fólk vilji hina hefðbundnu bók feiga .
Hann byggist einfaldlega á tækniframförum sem gera raftækjaframleiðendum kleift að búa til flott tæki sem virka því aðeins að í þeim séu birtir textar .
Þróunin hefur orðið mjög hröð vestanhafs og nú fylgir Bretland í kjölfarið .
Á meginlandi Evrópu ganga málin ekki jafn hratt fyrir sig .
Þýski bókamarkaðurinn er næststærsti bókamarkaður heims .
Sala á rafrænum textum var undir einu prósenti af heildarveltu hans árið 2009 .
Það er mikil aukning í hefðbundinni bókaútgáfu í löndum eins og Indónesíu , Taílandi , Kína og Indlandi .
Bókin prentuð á pappír er ekki að deyja .
Raunar hafa aldrei verið gefnar út jafn margar pappírsbækur í heiminum og nú .
" Eðlilegt framhald af markaðnum Hvenær geta íslenskir lesendur gengið að rafbókum vísum ? " Íslenskir lesendur geta nú þegar nálgast merkilega stóran hluta af íslenskum textaarfi í stafrænni gerð , til að mynda á timarit.is og Google Books .
Þetta eru hins vegar textar sem annaðhvort eru ekki með höfundarrétti eða samið hefur verið um að birta þá á netinu .
Birting á netinu telst útgáfa samkvæmt lögum og hver sem gerist sekur um að birta án leyfis höfundarréttarvarinn texta á netinu getur átt skaðabótakröfu eða málsókn yfir höfði sér .
Það hefur ekki legið fyrir nein alvöru lausn á því hvernig eigi að semja við íslenska höfunda um birtingu á verkum þeirra á netinu en Félag bókaútgefenda og Rithöfundasamband Íslands eru nú í viðræðum um það mál .
Slíkar viðræður fara nú fram í öllum nágrannalöndum okkar , til dæmis er allt upp í loft í viðræðunum í Frakklandi og biðlað til menningarmálaráðherra landsins að skerast í leikinn og miðla málum .
Okkar viðræður hér hafa verið jákvæðum nótum og við höfum sett okkur það markmið að samningur liggi fyrir í haust .
En bókakaupendur eru spenntir , þeir vilja hafa aðgang að eins miklu úrvali lesefnis og hugsanlegt er .
Útgefendur sitja á rafrænu skjölunum , lokagerðum bókanna , sem eru hin raunverulega undirstaða rafrænnar útgáfu og bíða þess sem verður .
Í tilfelli íslenskra höfunda geta þeir sjaldnast gefið út rafbækurnar þar sem þeir hafa ekki réttinn til þess og hafa ekki samið um það sérstaklega við höfundana .
Sú ástæða ein og sér er nægileg til að stoppa útgáfuna af .
Hins vegar náðist um jólin að ljúka við tímamótasamkomulag um rafræna útgáfu þýðinga á íslensku við Rithöfundasamband Íslands sem opnar á rafræna útgáfu þeirra .
Tæknilega séð er því ekkert í veginum fyrir því að gefa út Stieg Larsson , Henning Mankell , Camillu Läckberg og Lizu Marklund í rafbókarformi .
" Mun það þá ekki gerast fljótlega ? " Þá koma hins vegar til aðrir þættir .
Til dæmis eru lestrartæki ekkert svo óskaplega útbreidd á Íslandi þegar allt kemur til alls .
Flestir eiga Kindle , af því að þar er aðgengið að textamagni á ensku svo gott , en leið íslenskra texta inn á Amazon virðist harðlæst .
Edda útgáfa náði þeim ótrúlega árangri að semja um aðgang að netbókabúð Apple í Bandaríkjunum og því er tæknilega hægt að setja allar íslenskar bækur inn þar í gegnum Eddu .
Þá væri hægt að kaupa fyrrgreinda erlendu höfunda á íslensku í gegnum Applebúðina og lesa þá á iPad .
En fyrst þarf fólk að kaupa tæki fyrir hundrað þúsund krónur áður en það getur byrjað að lesa og það stendur í mörgum .
Og það verður að vera hægt að kaupa íslenskar rafbækur hjá íslenskum netbóksölum , hverjir sem þeir verða .
Nokkur fyrirtæki vinna nú að því að gera það mögulegt og þess verður vart langt að bíða að fyrstu þjónustuaðilarnir í þessari nýju verslun stígi fram úr skuggunum .
En þá verða menn að nota aðra lesara en þá sem mest er rætt um , Kindle og iPad , lesara sem eru ekki búnir til fyrir lokuð kerfi , og það er svo sem nóg af þeim á markaðnum .
En slík viðskipti verða ekkert óskaplega frábrugðin bóksölu eins og hún er í dag .
Fyrirtæki mun halda utan um skrárnar á rafrænu bókunum og geyma þær , verða einhvers konar lager .
Síðan getur hver sem er opnað vefverslun .
Sá sem mun ná mestum árangri þar er sá sem hefur bestan aðgang að viðskiptavinunum .
Félag íslenskra bókaútgefenda lítur á það sem hlutverk sitt að stuðla að því að þessi markaður fái að vaxa á eigin forsendum og að hann búi við góða innviði .
Við viljum að það verði til eðlilegt framhald af núverandi bókamarkaði .
Alls staðar hanga þessir markaðir saman , prentmarkaðurinn og rafræni markaðurinn .
Þetta er breyting , ekki bylting .
" Skólabókamarkaður hruninn Kristján segir að Félag íslenskra bókaútgefenda hafi framsæknar hugmyndir um útgáfu skólaefnis í rafrænu formi fyrir framhaldsskóla .
Duga skólabækurnar ekki lengur ? " Markaður fyrir framhaldsskólabækur er hruninn og það veldur því að útgefendur hafa ekki fjárhagslegt bolmagn til að þróa nýtt efni , " segir Kristján .
" Það sem hefur gerst er að nemendur í framhaldsskólum á Íslandi virðast ekki líta á það sem hlutverk sitt að greiða fyrir námsefni og telja sjálfsagt mál að fá það ókeypis .
Hins vegar gera þeir sér enga grein fyrir að það sem þeir telja rétt að fá frítt er búið til af einkareknum fyrirtækjum og einstaklingum .
Hið opinbera niðurgreiðir þetta efni ekki nema að mjög litlu leyti í gegnum svokallaðan Þróunarsjóð námsgagna .
Það hvílir einnig fræðsluskylda á herðum stórnvalda fyrir öll börn upp að 18 ár aldri .
Það þýðir að nánast hver kjaftur fer í framhaldsskóla þannig að fræðilega séð ætti markaðurinn að vera stór .
Hins vegar hefur hann dregist saman í réttu hlutfalli við fjölgun nemenda .
Skiptibókamarkaðir spila líka stórt hlutverk .
Endursöluaðilar hafa miklu meira upp úr því að selja notaðar bækur en nýjar .
Þeir hafa því breytt skólabókamarkaðnum í fornbókasölu .
Krakkarnir og fjölskyldur þeirra hafa þá mynd í kollinum að þeir séu að spara gríðarlega á skiptibókamörkuðum en það má setja mörg spurningarmerki við þann gróða .
Fulltrúar okkar fóru á stúfana í haust og fundu ótrúlegt hrat á markaðnum .
Útfylltar verkefnabækur , bækur í henglum sem var verið að selja allt upp í áttunda og níunda sinn , bækur sem komu út um 1970 .
Allt var þetta selt á furðulega háu verði .
Staðreyndin er hins vegar sú að þetta er bara ónýtt .
Munurinn á verði nýrrar kilju og þeirrar sem verið var að selja í níunda sinn , alla útkrotaða og rifna og tætta og í henglum , var hins vegar ekki nema 500 kr. En neytandinn trúir því að þetta sé málið , það sé nánast verið að svindla á honum með því að selja honum gæðavöru .
Við þetta er nánast vonlaust að keppa og því fór sem fór .
Það verður að hugsa þessi mál algerlega upp á nýtt .
Staðan er einfaldlega þessi : Útgefendur hafa ekki efni á að búa til nýtt kennsluefni .
Ríkið vill ekki greiða fyrir nýtt kennsluefni .
Þess vegna verður kennsluefni framtíðarinnar í formi útjaskaðra bóka og gúgls á netinu .
En við höfum komið þeim skilaboðum til skólastjórnenda , kennslubókahöfunda og menntamálaráðuneytis að ef við viljum búa til gæðaefni á íslensku fyrir þennan breiða og stóra hóp nemenda , og um leið svara kröfum um meiri sveigjanleika í vali á námsefni fyrir ólíka skóla , þá verði að leggja prentaðar bækur fyrir róða og horfa til rafrænnar útgáfu .
" Kennsluefni á netinu Hvernig er þessi rafræna útgáfa skólabóka hugsuð ? " Allt kennsluefni verður einfaldlega gert aðgengilegt á netinu , hömlulaust , en tekið upp mjög sanngjarnt pappírsgjald , svipað því og nú er greitt fyrir ljósritun .
Við erum sannfærð um að þetta gæti gert að verkum að menn sæju sér hag í því að búa til nýtt kennsluefni .
Við höfum rætt þessa hugmynd um rafrænt kennsluefni við kollega okkar í nágrannalöndunum og allir segja að ef okkur takist þetta verði hér til ein merkilegasta tilraun til rafrænnar útgáfu sem sést hafi til þessa .
Þessar hugmyndir hafa mætt skilningi og gott betur , verið tekið með kostum og kynjum af skólafólki .
" En hvernig gengur bókaútgáfa almennt á Íslandi ? " Bransinn hefur staðið af sér kreppuna furðu vel .
Á árunum 2006-2008 jókst heildarumfang íslenska bókamarkaðarins um heilan milljarð , úr rétt tæpum fjórum milljörðum í fimm en dalaði aðeins árið 2009 .
Við vitum ekki enn tölur fyrir árið 2010 en gerum ráð fyrir að umfangið sé svipað og 2009 .
Við höfum séð ákveðnar breytingar á neyslumynstrinu .
Hin gríðarlega aukning sem varð í bóksölu á árunum 2006-2008 virðist hafa stafað af því að fólk keypti miklu meira af bókum fyrir sig sjálft en áður .
Hin mikla sala á til dæmis bókum Stiegs Larssons og Arnaldar Indriðasonar skýrist ekki bara af gjafasölu fyrir jólin .
Við höfum haft áhyggjur af því að kreppan bíti mest á þennan markað vegna þess að bókakaupendur hafi ekki næga fjármuni milli handanna .
Gjafamarkaðurinn , og þá sérstaklega jólabókamarkaðurinn , hefur hins vegar haldið sínum styrk .
Bókaútgáfa á sér djúpar rætur á Íslandi .
Hér hafa verið gefnar út bækur síðan um miðja 16. öld og rannsóknir sýna að á allflestum heimilum á 18. öld voru til nokkur kjarnarit prentaðra bóka .
Bókin er ein af helstu uppfinningum mannkyns og miðlun á textum og upplýsingum er eitt helsta drifafl samtímans .
Ég get því ekki annað séð en komandi ár séu einn samfelldur suðupottur bullandi tækifæra .
" 