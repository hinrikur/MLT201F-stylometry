Þeir voru ekki eins stórir og ég átti von á .
Skýjakljúfarnir .
Bíddu , og er þetta allt ? Er þetta virkilega Times Square ? Ég átti von á ókleifri mannmergð , öskrum og brjálæði , hundruðum lögregluþjóna , eiturlyfjafíklum og ótíndum þjófum .
Þess í stað stóðu þarna auð borð og stólar þar sem hægt var að hvíla lúin bein .
Ein lögga var í seilingarfjarlægð , kjamsandi á kleinuhring , sultuslök .
Og ég fór ekki upp í Empire State og sá ekki einu sinni frelsisstyttuna .
Svona var ferðalag mitt til New York um síðustu helgi – já , svona var eitt besta ferðalag sem ég hef tekið mér fyrir hendur í árafjöld .
Ég er 37 ára gamall og var að fara í mína fyrstu ferð til þessarar nafntoguðu borgar .
Skandall ! Svo margir af vinum mínum og kunningjum voru búnir að fara að ég var farinn að skammast mín , fannst ég orðinn alvarlega utangátta .
Svo þegar ég loksins kemst er upplifunin ...
tja svo sannarlega öðruvísi en ég átti von á .
En svona fara bíómyndirnar með mann í bland við væntingar byggðar á því hversu ROSALEG þessi borg sé .
Ég hélt ég væri að fara að ganga inn í einhverja kolbrjálaða geimmynd þar sem skýjakljúfarnir væru margir kílómetrar að hæð og mannfjöldinn í borginni yfirmáta svakalegur með tilheyrandi dónaskap og sturlun .
( Þú þarft víst að fara til Tókýó til að upplifa þetta .
Mínus dónaskap að vísu .
Veit ekki með sturlun .
) Þannig að þessi yfirmáta slaka stemning sem einkenndi flestallt þarna kom mér á óvart .
Ástandið í borginni hefur að vísu ekki alltaf verið svona , síður en svo .
Sum hverfin þarna hafa á ákveðnum tíma verið lífshættuleg og þú varst að bjóða hættunni heim , hugnaðist þér að nýta þér neðanjarðarlestarkerfið .
En af hverju er ég að tala um þetta sem eitt best heppnaða ferðalag sem ég farið í lengi ? Jú , ég varð þeirrar gæfu aðnjótandi að komast " aftur fyrir pallin " eins og Færeyingar orða það , gisti hjá fólki sem þekkti borgina inn og út en þó einkum nærumhverfi sitt , Greenpoint-hverfið í Brooklyn .
Rólegt og hlýlegt hverfi og ansi Pólverjavænt ( mottan kom sér því vel ) .
Þar við hliðina er svo " hippstera " -hverfið Williamsburg , undirlagt af listamönnum og fólki sem gengst upp í allra handa svalheitum .
Dvölin fór þess vegna í það að marinera sig upp úr þessu heimasvæði gestgjafanna , ég saug í mig andann jafnt og bítandi með því að spássera um göturnar , hanga á kaffihúsum og virða fyrir mér börn að leik .
Í stað þess að æða um alla borg eins og hauslaus hæna , taugatrekktur yfir því hvort ég næði nú ekki örugglega að komast yfir allt sem milljónaborgin hefur upp á að bjóða .
Rembingurinn við að njóta nú örugglega alls þess sem í boði er í botn veldur því svo iðulega að maður nýtur ekki neins af því sem var lagt upp með .
" Hamingjan er ferðalag , ekki áfangastaður " segir einhvers staðar .
Ég náði þessum sannleik í fyrsta sinn á ævinni .
Og það í Nýju Jórvík ! Er það vel .
Arnar Eggert Thoroddsen arnart@mbl.is 