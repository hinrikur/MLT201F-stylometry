Ertu búin að heyra fréttirnar ? " segir mamma þegar hún hringir í mig klukkan hálfníu á föstudagsmorgni .
Mamma hringir aldrei í mig svona snemma svo ég veit strax að eitthvað hefur gerst .
" Nei hvað ? " segi ég rétt nýlega vöknuð og dálítið ryðguð eftir gærkvöldið .
" Það varð risastór jarðskjálfti og flóðbylgja í Japan .
Þú ættir að athuga með Shoko , " svarar mamma .
Það var aldamótaárið 2000 sem ég dvaldi í mánuð í Englandi til að læra almennilega ensku .
Þar eignaðist ég góða vinkonu sem heitir Shoko Fukuda .
Hún er þremur árum eldri en ég og starfar í dag sem dýralæknir í Tókýó .
Á spítala sem er eingöngu fyrir hunda og ketti .
Shoko fór einmitt gjarnan niður að lítilli tjörn á skólalóðinni í frímínútum og eftir skólann til að gefa öndunum .
Þarna fórum við að sitja saman tvær og gefa öndunum brauð , spjalla , borða ís .
Fórum líka inn í bæ til að hvíla okkur á breska mötuneytismatnum og kíkja í búðir .
Ári seinna kom Shoko í heimsókn til Íslands og við fjölskyldan sýndum henni okkar fallegustu staði .
Létum hana líka smakka ýmiss konar óæti .
Allt smakkaði Shoko , fúlsaði ekki við neinu og var ekkert nema kurteisin uppmáluð .
Hið sama var að segja þegar hún heimsótti mig til Bretlands nokkrum árum seinna .
Þá sagði hún ótrúlegar sögur af stúdentadrykkju í Japan .
Mér heyrðist sem drykkjan væri meiri en í Bretlandi og ég skildi ekki hvernig svo fíngerð kona hefði getað innbyrt jafnmikið magn af vodka .
Mér var hugsað til þessa alls saman þar sem ég beið eftir svari á Facebook frá Tókýó .
Það kom fljótt , Shoko var heil á húfi en hafði ekki náð í fjölskyldu sína .
Svo leið aðeins á daginn .
Þá kom annað bréf , fjölskyldan var heil á húfi líka .
En allt starfsfólk spítalans hélt sig innan dyra fram á kvöld .
Lestarsamgöngur og vegir voru lokaðir svo enginn komst heim .
Þau gátu fylgst með fréttum á netinu en hún skrifaði að sjálfsagt vissum við hin meira en þau .
Síðan leið helgin og ný skilaboð bárust frá Shoko .
Ástandið er alvarlegt , fólk hefur áhyggjur af geislamengun frá kjarnorkuverunum og rafmagn er af skornum skammti , stóð skrifað .
Búið er að skipta Tókýó upp í svæði og áætlað að taka rafmagnið af hverju þeirra í ákveðinn tíma til að spara .
Hún velti fyrir sér hvernig hún myndi komast í vinnuna daginn eftir þar sem ekki væri víst að lestirnar myndu ganga .
Yfirmaður hennar sagði henni að hún yrði að mæta sama hvað .
Jafnvel þótt það tæki hana þrjá tíma að ganga .
Henni fannst það ekki mjög indælt af honum .
Enginn veit hvað gerist á morgun , hélt hún áfram , ég stóð í tvær klukkustundir til að kaupa mat , örtröð ríkir í verslunum og mikil ringulreið ríkir í borginni .
Íbúarnir hér eru þó mun öruggari en íbúar þeirra svæða sem urðu fyrir flóðbylgjunni og geislavirkni .
Hörmulegir atburðir líkt og þeir sem áttu sér stað í Japan minna mann á að við erum öll sammannleg .
Við sinnum okkar daglega lífi og óvissan um framvindu þess er alveg jafnóþægileg sama hvar í heiminum við búum .
María Ólafsdóttir maria@mbl.is 