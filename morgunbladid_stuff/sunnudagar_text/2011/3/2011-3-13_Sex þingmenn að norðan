Þingmenn Norðurlands eystra stilltu sér upp til myndatöku fyrir ljósmyndara Morgunblaðsins á áttunda áratugnum .
Í safni blaðsins er myndin ekki merkt ártali en ekki er ósennilegt að hún sé tekin 1977 eða þar um bil .
Lengst til vinstri á þessari mynd er Akureyringurinn og Alþýðuflokksmaðurinn Bragi Sigurjónsson .
Hann tók fyrst sæti á Alþingi árið 1957 og hafði næstu árin þar margsinnis viðkomu sem varaþingmaður – og seinna sem aðalmaður og ráðherra um hríð .
Best var Bragi þó þekktur nyrðra sem útibússtjóri Útvegsbankans á Akureyri um fimmtán ára skeið .
Þá var hann afkastmikill rithöfundur .
Næstur við hlið Braga er Ingvar Gíslason , þingmaður Framsóknar , sem sat á þingi 1961 til 1987 og var menntamálaráðherra um hríð .
" Allir segja að alþingismenn séu asnar , eins og þú veist , en þetta eru albestu menn sem ég hef kynnst .
Ég held að þar starfi blómi þjóðarinnar , " sagði Ingvar í viðtali við Morgunblaðið árið 2006 .
Sá þriðji er Jón G. Sólnes .
Hann var í áratugi starfsmaður útibús Landsbanka Íslands á Akureyri og áhrifamaður í bæjarstjórn höfuðstaðar Norðurlands fyrir hönd Sjálfstæðisflokks .
Best er Jón þó líklega þekktur fyrir formennsku í Kröflunefnd og trú á að virkja mætti á Kröflusvæðinu enda þótt eldsumbrot og jarðhræringar settu fyrirætlanir um orkuöflun í uppnám .
" Krafla mun fylla landið af birtu og yl , " sagði Jón þegar eldar brunnu heitast í Kröflumálinu .
Fjórði maðurinn á myndinni er Björn Jónsson .
Hann var lengi í forystu verkalýðsfélaga á Akureyri og hófst af því til frekari trúnaðarstarfa .
Sat á Alþingi frá 1956 til 1979 – fyrst fyrir Alþýðubandalagið , þá Samtök frjálslyndra og vinstri manna og loks Alþýðuflokkinn .
Hann var ráðherra um hríð og forseti ASÍ .
" Hann hafði til að bera þá blöndu sveigjanleika og skaphörku sem þarf til að koma málum í höfn , " sagði Ásmundur Stefánsson , forseti ASÍ , í minningarorðum að Birni látnum árið 1985 .
Lengst til hægri á þessari mynd er Ólafsfirðingurinn Lárus Jónsson ; þingmaður Sjálfstæðisflokksins frá 1971-1984 .
Lárusi á vinstri hönd stendur svo flokksbróðir hans , Halldór Blöndal – þingmaður frá 1979 til 2007 ; landbúnaðar- og samgönguráðherra og seinna forseti Alþingis .
" Þótt nokkuð sé umliðið frá því þessir heiðursmenn voru í eldlínunni er enn talsvert talað um þá flesta hér fyrir norðan .
Þetta voru pólitískir skörungar , " segir Karl Eskil Pálsson , blaðamaður á Akureyri .
" Ég held að flestir á Akureyri kunni sögur af bankastjórunum Jóni G. Sólnes og Braga .
Þá var ekkert sjálfgefið að fá lán og ferðir til bankastjóra ekki alltaf til fjár .
Hver veit nema stytta verði reist af einhverjum þessara heiðursmanna í höfuðstað Norðurlands í framtíðinni ? " Sigurður Bogi Sævarsson sbs@mbl.is 