07:18 Vekjarinn hringir og eftir stutt kúr kíki ég til veðurs um leið og fjallatindarnir eru burstaðir .
Gulleitur himinn , stillt og fallegt , sennilega nokkuð kalt .
Strákurinn minn er klæddur og kominn á ról , glaðbeittur í morgunsárið enda veisla framundan í skólanum , bæði íþróttir og aukaíþróttanámskeið .
Dóttirin steinsefur og nýtur aukalúrs með pabbanum .
Við mæðginin tökum spjall yfir morgunverðarborðinu og hann tjáir mér að þegar hann verði unglingur verði hann að byrja að borða hamborgara og kleinuhringi í skólanum , það sé algjörlega málið þegar maður er unglingur .
Vænt glas af rauðrófu- og sítrónusafa rennur ljúflega niður .
Berin búin , enginn smoothie í dag .
Við röltum í skólann , notalegur túr .
Magnað verkefni sem maður kemur sér í sem foreldri .
10:00 Kem við hjá systur minni , stutt stopp og ljúf stund eins og alltaf , áður en ég held á fund á Jómfrúnni .
Eigum gott spjall við Jakob Jakobsson , annan eigenda , sem í kjölfarið á sjónvarpsfrétt um fjárhagsvanda og dökkar framtíðarhorfur þátttöku Íslendinga á Feneyjatvíæringnum ákvað að leggja fé til verkefnisins .
Vandamálið sem íslenski skálinn stendur frammi fyrir verður umtalsefni okkar , og Jakob talar um hve mikilvægt það sé á slíkum tímum að halda þeirri reisn sem við höfum áunnið okkur og hvernig jafnvel litlu fyrirtækin í miðborginni ættu að leggja hönd á plóg við slík verkefni og rækta þannig Reykjavík sem aðlaðandi menningarborg , jafnvel þótt beinn ágóði renni ekki í sama vasa og úr var gefið .
11:00 Geng inn á miðjan fyrirlestur Sigga Eggerts í Tjarnarbíói .
Stórstjörnufyrirlestraröð á HönnunarMars og troðfullt út úr dyrum .
Annað sjálf Sigga , róbótarödd , sér um talið en Siggi stýrir myndefninu þögull við púltið .
Það er einhver fallegur neisti í þessum dreng .
Arkitektinn og súperstjarnan Winy Maas talar um paradís og hvernig hann vill útrýma " re- " úr orðaforða okkar og hugsuðurinn Jerszy Seymor veltir fyrir sér hvort innviðir eldfjalls og stjörnukerfis séu áþekkir , og hvort ferð í geiminn sé sambærileg við innlit í sálina .
Mæjónes reiðir fram dýrindis hádegisverðarbita , ekki að henni Áslaugu að spyrja .
Hún er alveg með þetta .
15:30 Tek snúning á tölvupósti og nokkrum vinnumálum og skottúr í Norræna húsið til að undirbúa DesignMatch komandi dags , stefnumót norrænna kaupenda og íslenskra hönnuða .
Á vef Normann Copenhagen sem koma til Íslands í þessum tilgangi mátti í dag lesa að þeir færu nú ekki til London , Parísar eða New York til að finna nýja spennandi hönnuði , heldur Reykjavíkur .
18:00 Eftir alltof stutta viðkomu í Spark Design Space , þar sem Linda Björg Árnadóttir – Scintilla ltd .
sýnir undursamleg verk sín , er komið að setningu HönnunarMars í Hafnarhúsinu .
Hvílíkur fólksfjöldi , hvílík eftirvænting og orka sem liggur í loftinu .
Menningar- og menntamálaráðherra talar um áhrif HönnunarMars á hvernig við hugsum og horfum til framtíðar og gæfusporið sem það var að stofna launasjóð hönnuða .
Hún óskar landsmönnum þess að okkur lánist sú gæfa að búa frjósaman jarðveg fyrir skapandi hugsun í þjóðfélaginu .
Mér verður hugsað til morgunspjallsins við Jakob og fyllist bjartsýni á að smátt og smátt muni takast að efla menningarvitund þjóðarinnar , myndlæsi og þetta mjúka , að við hættum að hugsa í svarthvítu , og förum að hugsa í blæbrigðum og tilfinningum og vinna með ónýtt tækifæri .
20:00 Lítið hefur farið fyrir matarstundum þennan daginn en eftir hræðilegan salatdisk með gerviparmesan úr poka á ónefndum stað í bænum röltum við yfir í Tjarnarbíó á bíósýningu Munda og þaðan í mikið stemningssamkvæmi Kron Kron þar sem Magni og Hugrún kynna enn fleiri af hugarfóstrum sínum , ævintýralega litaparadís , skó og kjóla , sannkallað konfekt í fataskápinn .
Þetta eru erfðagripir , ekki spurning .
23:00 Heimferð í Hafnarfjörðinn eftir góðan dag , spennandi helgi framundan og annasamar vikur í kjölfarið og fram að opnun Feneyjatvíæringsins í byrjun júní .
Svartaþoka og rigning , spurning hvort þetta sé skúrinn sem markar skilin milli veturs og vors nú á tímum tveggja vorboða .
