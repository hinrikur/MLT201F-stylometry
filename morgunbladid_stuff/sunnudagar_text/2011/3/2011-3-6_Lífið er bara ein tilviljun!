Fimmtíu ár eru um þessar mundir liðin frá því Magnús Ólafsson steig fyrst á leiksvið .
Hann þótti snemma efnilegur en örlögin hegðuðu því þannig að hann lærði til prentara en ekki leikara .
Það var svo tilviljun að hann byrjaði að leika í sjónvarpi , svo kvikmyndum , á leiksviði og með Sumargleðinni .
Við góðan orðstír .
Orri Páll Ormarsson orri@mbl.is Lífið er bara ein tilviljun , " segir Magnús Ólafsson og hallar sér aftur í stólnum .
" Það er einhver annar sem stjórnar þessu en maður sjálfur .
" Tilefni þessara ummæla er leikafmæli þessa ástsæla gamanleikara en um þessar mundir eru fimmtíu ár síðan hann steig fyrst á svið .
" Að hugsa sér , hálf öld , " heldur hann áfram .
" Mér finnst tíminn hafa liðið alveg ofboðslega hratt .
Það er eins og ég hafi byrjað í gær .
" Magnús , sem varð 65 ára á dögunum , er fæddur með kvikmynda- og leikhúsbakteríu og tróð upp í flestum barnaafmælum í æsku .
" Þetta er úr móðurættinni , " segir hann .
" Amma mín , Magnúsína Jóhannsdóttir , var mikill húmoristi .
Eins móðir mín , Rósa Fjóla Hólm Guðjónsdóttir .
Leiklistin kemur með þeim genum .
" Margir halda að Magnús sé Hafnfirðingur enda hefur hann búið þar í 47 ár .
Svo er ekki .
" Ég er AA-maður í Hafnarfirði – aðfluttur andskoti , " upplýsir hann sposkur .
" Ég ólst upp í Reykjavík .
" Stofnaði Magnúsarbíó Tíu ára gamall flutti Magnús í Laugarnesið með foreldrum sínum og eignaðist skömmu síðar skuggamyndavél fyrir gler-slides-myndir .
Vissi hann fátt skemmtilegra en að sýna krökkunum í hverfinu myndirnar og segja sögur .
Magnús þóttist svo hafa himin höndum tekið þegar hann eignaðist handsnúna kvikmyndavél og nokkrar myndir .
Beið hann ekki boðanna , heldur setti á laggirnar Magnúsarbíó og seldi inn á krónu .
" Þetta gerði ég ekki af gróðafýsn , heldur fyrst og fremst fyrir sjálfan mig .
Mig dreymdi alltaf um að verða kvikmyndasýningamaður og fór alla leið með þetta uppátæki , bjó meira að segja til miða og reif af þeim og kom upp tjaldi til að draga fyrir og frá .
" Enn hljóp á snærið hjá Magnúsi þegar hann fékk 16 mm sýningarvél lánaða hjá bandaríska sendiráðinu .
Ekki vantaði metnaðinn ! Rosaleg upplifun ! Fyrstu tilsögnina í leiklist fékk Magnús hjá Ævari R. Kvaran sem stóð fyrir leiklistarnámskeiðum á heimili sínu á Rauðalæk 13 á þessum árum .
" Ég var fimmtán ára og þarna voru margir mætir menn samankomnir : Ketill Larsen , Þórunn Magnea , Arnar Jónsson , Davíð Oddsson og fleiri .
Á einu námskeiðinu lék ég Fagin en Davíð Óliver Twist og hann varð að krjúpa fyrir mér , " segir Magnús hlæjandi .
Fyrsta opinbera sýning Leikklúbbs æskunnar , eins og hópurinn nefndist , var Shakespeare-kvöld í Tjarnarbíói 1961 , og þar steig Magnús fyrst á svið sem Ponsi pyngjuræningi í Hinriki IV .
Í kjölfarið sendi Ævar efnilegustu nemendur sína í Þjóðleikhúsið , þar sem þeir komu fram sem statistar í nokkrum sýningum , svo sem My Fair Lady , Pétri Gaut , Andorra og Hamlet .
" Þetta var rosaleg upplifun , " rifjar Magnús upp .
" Þarna fékk maður tækifæri til að deila sviði með flestum helstu leikurum þjóðarinnar : Völu Kristjánsdóttur , Lárusi Pálssyni , Indriða Waage , Bessa Bjarnasyni , Rúrik Haraldssyni , Vali Gíslasyni og fleirum .
Á þessum tíma voru leikarar metnir að verðleikum í þjóðfélaginu og höfðu laun á við háskólaprófessora .
" Hann minnist einnig sýningar á Fósturmold eftir Guðmund Steinsson , þar sem þeir Arnar Jónsson fóru með hlutverk .
Ævar R. Kvaran lagði hart að Magnúsi að láta kné fylgja kviði og læra leiklist .
Það fór á annan veg .
" Pabbi vildi endilega að ég lærði prentiðn og ég varð við því .
Sennilega hefur hann haft takmarkaða trú á leiklistinni .
Ég lærði í prentsmiðjunni Hilmi en réði mig um tvítugt á Morgunblaðið , þar sem ég vann í tíu ár .
Ég vann á vöktum og fyrir vikið datt ég alveg út úr leikhúsinu .
Þetta tvennt fór engan veginn saman .
Ég var líka kominn með konu og barn og veitti ekki af öruggri vinnu .
" Magnús minnist áranna á Morgunblaðinu með hlýju .
Þar hafi hann kynnst mörgu góðu og skemmtilegu fólki .
" Maður hitti Bjarna heitinn Benediktsson reglulega .
Þarna voru líka Þorsteinn Pálsson , Matthías Johannessen , Styrmir Gunnarsson , Eyjólfur Konráð Jónsson og Geir H. Haarde , svo einhverjir séu nefndir .
Ég varð harður sjálfstæðismaður á Moggaárunum og hef verið það allar götur síðan .
" Sprellað fyrir Árna Þórarins Árið 1975 tók Þorsteinn Pálsson við Vísi ásamt Ólafi heitnum Ragnarssyni og bauð hann Magnúsi vinnu við útlitshönnun .
" Ég þurfti að hugsa mig vel og vandlega um en sló á endanum til .
Það sem gerði útslagið var að ég þurfti ekki að vinna á vöktum á Vísi , " segir Magnús sem á þessum tíma var á fleygiferð í handbolta með FH sem markvörður .
Það hentaði illa með vaktavinnu .
Magnús óraði ekki fyrir því þá en þessi vistaskipti urðu óbeint til þess að ferill hans sem leikara og skemmtikrafts hófst fyrir alvöru .
" Árni Þórarinsson rithöfundur hafði umsjón með helgarblaði Vísis á þessum tíma og hann fékk mig fljótlega í allskonar uppákomur í blaðinu .
Lét mig standa með gjallarhorn á kassa og halda ræður og selja fólki hestabrauð , svo eitthvað sé nefnt .
Ég fékk mikla útrás í þessu , kom fram og fíflaðist .
Eitt leiddi af öðru og Ólafur Ragnarsson , sem hafði unnið mikið í sjónvarpinu , fékk mig þangað til að hrekkja fólk með falinni myndavél .
Ég var gerður út með tjald og látinn banka upp á hjá fólki og spyrja um leyfi til að tjalda í garðinum hjá því .
Þetta vakti mikla kátínu .
" Nú var Magnús kominn á bragðið .
Skömmu síðar var hann staddur á árshátíð Blaðamannafélags Íslands og rakst á Ágúst Guðmundsson , sem var nýkominn heim úr kvikmyndagerðarnámi , á barnum .
" Við fórum að tala um kvikmyndir , ég sagði honum frá áhuga mínum og lauk spjallinu með þeim orðum að ég væri alltaf til í tuskið hefði hann hlutverk handa mér .
Ég átti svo sem ekki von á að neitt kæmi út úr þessu en þremur mánuðum seinna hringdi Ágúst og bauð mér hlutverk í stuttmyndinni Lítilli þúfu .
" Situr sveltandi kráka Magnús hefur raunar alltaf verið sinn eigin umboðsmaður og aldrei talið eftir sér að taka upp símann eða minna á sig með öðrum hætti .
" Eflaust þykir einhverjum þetta hallærislegt en ég hef alltaf hugsað sem svo : Situr sveltandi kráka .
Mig langar að leika og þess vegna býð ég fram krafta mína .
Hversu margir leikarar ætli sitji heima og bíði eftir símtali ? " Það er gömul saga og ný að lítil þúfa velti oft þungu hlassi og það á líka við hér .
" Þarna er eitthvað að gerast , hugsaði ég með mér .
Þetta gekk vel og í kjölfarið komu fleiri tilboð um leik í kvikmyndum .
Hrafn Gunnlaugsson sá Litla þúfu og bauð mér hlutverk í Óðali feðranna og Gústi í Landi og sonum .
Ég hafði skyndilega sogast inn í íslenska kvikmyndavorið .
" Með Magnúsi í Óðali feðranna lék kona sem var tengd Leikfélagi Kópavogs ( LK ) .
Dag einn spurði hún Magnús hvort hann hefði ekki áhuga á að leika á sviði .
Það hélt hann nú .
Konan bauð Magnúsi þá að kíkja á æfingu hjá LK og lesa aðalhlutverkið í nýju leikriti , Þorláki þreytta , á móti leikhópnum en leikstjóri var Guðrún Þ. Stephensen .
" Eftir samlesturinn var ég beðinn að taka hlutverkið að mér sem ég og gerði .
Þegar ég spurði menn hversu lengi þeir reiknuðu með að sýningin gengi var talað um fimm til tíu skipti .
Þegar upp var staðið urðu sýningarnar 85 fyrir fullu húsi .
Þetta vakti nokkra öfund hjá atvinnuleikhúsunum enda gekk engin sýning svona lengi þar á þessum tíma .
" Þennan kósa verð ég að fá ! Einn hinna fjölmörgu sem sáu Þorlák þreytta var Ragnar Bjarnason söngvari .
" Þennan kósa verð ég að fá í Sumargleðina , " hugsaði hann með sér .
Hringdi í Magnús .
" Fyrst hélt ég að þetta væri símaat og bað um tíma til að hugsa málið .
Hringdi svo aftur og þetta var í raun og veru Raggi Bjarna , " rifjar Magnús upp hlæjandi .
Þar með hófst tíu ára ævintýri með skemmtunum vítt og breitt um landið .
Magnús þarf aðeins eitt orð til að lýsa þeirri upplifun : " Stórkostleg ! " Magnús skóp marga óborganlega karaktera í Sumargleðinni , þeirra frægastir eru líklega Prins Póló og Bjössi bolla .
" Ég fitnaði mikið eftir að ég hætti í handboltanum og langaði að prófa einhvern svona bústinn karakter fyrir börnin og endaði með Bjössa bollu .
Fyrirmyndin var að hluta Oliver Hardy úr Steina og Olla .
Bjössi sló rækilega í gegn .
Meira að segja fullorðna fólkið hló með .
" Bjössi bolla kom fram í Stundinni okkar í kjölfarið sem jók vinsældir hans enn frekar .
" Eitt sumarið varð ég að leigja flugvél til að anna eftirspurn 17. júní .
Allir vildu sjá Bjössa bollu .
Launin mín á þessum eina degi voru á við árslaun verkamanns .
Það var með ólíkindum .
Ég er ennþá að leika Bjössa .
Um daginn kom til mín kona og bað um eiginhandaráritun Bjössa fyrir dóttur sína .
Ég gaf þættina með honum sjálfur út á diski fyrir um fimmtán árum og barnabörnin mín horfa grimmt á þá .
" Þrátt fyrir vinsældir Sumargleðinnar segir Magnús menntaða leikara hafa litið þá kumpána hornauga .
" Við vorum spéfuglar og það var litið niður á þá .
Ekki lagaðist það eftir að leikarar fóru í verkfall 1980 og ég , Laddi , Hemmi Gunn og fleiri gerðum Skaupið .
Eftir það vorum við útskúfaðir .
Mér var til dæmis hafnað hvað eftir annað af leikarafélaginu .
Menn vildu meira að segja láta breyta reglunum til að fyrirbyggja að ég kæmist inn .
Það var á endanum Lilja Guðrún Þorvaldsdóttir sem kom mér inn í félagið – við litlar vinsældir .
" Gerður að bæjarstjóra Á tíunda áratugnum lék Magnús í nokkrum sýningum í Borgarleikhúsinu og Loftkastalanum , auk fjölmargra stutt- og kvikmynda .
Nægir þar að nefna Börn náttúrunnar , Bíódaga , og Djöflaeyjuna .
Alls hefur hann leikið í 21 kvikmynd á ferlinum .
Árið 1996 hringdi ungur eldhugi í Magnús og kynnti fyrir honum nýtt og metnaðarfullt verkefni : Latabæ .
" Hann var með hnausþykkt handrit og vildi fá mig til að leika bæjarstjórann í þessum skrítna bæ .
Fullyrti að hugmyndin yrði komin á heimsmarkað eftir tíu til tólf ár .
Ég gat ekki annað en hlegið að honum .
" Magnús áttaði sig hins vegar fljótt á því að nafna hans Scheving var alvara .
Áfram Latibær gekk 95 sinnum í Loftkastalanum og í framhaldinu lá leiðin í Þjóðleikhúsið .
Þar var Glanni glæpur í burðarhlutverki en það var einmitt Magnús sem benti nafna sínum á leikarann sem gerði hann ódauðlegan meðal barna , systurson sinn , Stefán Karl Stefánsson .
" Hann er með genin til að leika .
Hafi menn þetta ekki í blóðinu er baráttan glötuð .
Þú kennir ekki nokkrum manni að leika .
" Þar með var Magnús aftur kominn á fjalir Þjóðleikhússins .
Stóð þar síðast á níunda áratugnum í Rómulusi í leikstjórn Gísla Halldórssonar .
" Við Gísli vorum miklir vinir og hann kallaði mig oft uppáhaldsleikarann sinn , " segir Magnús og brosir .
" En hann vissi að ég var ekki aufúsugestur í Þjóðleikhúsinu .
" Maggi minn , það mun anda köldu í bakið á þér , " sagði hann en hvatti mig um leið til að láta það ekki á mig fá .
" Bessa sárt saknað Annar góður vinur Magnúsar var Bessi Bjarnason .
" Bessi var ekki bara frábær leikari , heldur líka dásamleg manneskja .
Hans er sárt saknað .
Þegar við vorum saman með Sumargleðinni var hann alltaf að sprengja mig úr hlátri á sviðinu .
Sagði eitt við mig en annað út í sal .
Og ég skellihló .
Þessi gleði smitaði út frá sér í salinn .
" Seinni árin hafa leikstjórar af yngri kynslóðinni sýnt Magnúsi töluverðan áhuga .
Ragnar Bragason fékk hann í Áramótaskaup og Dagvaktina og Gísli Örn Garðarsson bauð honum til liðs við Vesturport í leiksýningunni Ást í Borgarleikhúsinu .
" Ég byrjaði að æfa smærra hlutverk en svo hringdi Gísli óvænt í mig og bað mig að leika aðalhlutverkið á móti einni fremstu leikkonu landsins , Kristbjörgu Kjeld .
Ég efaðist , get ég leikið á móti þessari dívu ? Gísli sagðist hins vegar hafa trú á mér .
Ég lét því til leiðast .
Ekki byrjuðu æfingar þó vel , ég skalf bókstaflega á beinunum andspænis Kristbjörgu .
Gísli og meðhöfundur hans , Víkingur Kristjánsson , sáu það og drógu mig afsíðis þar sem þeir stöppuðu í mig stálinu .
Ég hresstist við það og þegar upp var staðið gekk sýningin svona glimrandi vel .
Alls urðu sýningarnar 95 og við hættum fyrir fullu húsi .
Við fengum góða dóma í öllum blöðum og Jón Viðar gaf sýningunni meira að segja fjórar stjörnur .
" Ást er grátbroslegt verk og Magnús kveðst oft hafa heyrt fólk gráta úti í sal – sumt með ekka .
" Leiklist á sviði í svona miklu návígi getur haft djúpstæð áhrif á fólk .
" Bjössa bollu-áhrifin ? Magnús hefur leikið mikið í stuttmyndum nemenda við Kvikmyndaskólann á umliðnum misserum .
Spurður hvort þetta séu Bjössa bollu-áhrifin að skila sér , gömlu aðdáendurnir að leita hann uppi , hlær Magnús .
" Þú segir nokkuð , " segir hann .
" Það skyldi aldrei vera .
Það er alla vega nauðsynlegt að leika fyrir börn , þau verða nefnilega eldri , eins og Bessi var vanur að segja .
Hann vissi sínu viti .
" Enda þótt hálf öld sé langur tími er Magnús hvergi nærri hættur að leika .
Um páskana munu áhorfendur Ríkissjónvarpsins berja hann augum í nýrri spennuþáttaseríu Friðriks Þórs Friðrikssonar , sem gerð er eftir glæpasögu Árna Þórarinssonar , Tíma nornarinnar .
" Ég leik spilltan lögreglustjóra á Húsavík og hlakka mikið til að sjá afraksturinn .
Þetta er lítið hlutverk en þó meira en fótatak í fjarska .
Árni Þórarinsson hringdi nýlega í mig og þakkaði mér fyrir mitt framlag .
Það gladdi mig gífurlega .
Eins og ég gat um áðan ber Árni svolitla ábyrgð á þessu leiklistarbrölti í mér .
" Næsta verkefni verður svo Heimsendir , ný sería sem Ragnar Bragason mun gera fyrir Stöð 2 og gerist á geðsjúkrahúsi .
" Það er sitthvað fleira í deiglunni sem of snemmt er að tala um .
Síðan langar mig mikið til að halda upp á fimmtíu ára leikafmælið á sviði .
Gaman væri ef einhver vildi bjóða mér það ! " Grennti sig um sjötíu kíló Eftir að Magnús hætti að spila handbolta hljóp hann í spik .
Þegar hann var þyngstur var hann hvorki meira né minna en 170 kg .
Það gekk ekki til lengdar .
" Ég fann að heilsan var ekki alveg í lagi , " segir hann .
" Ég svitnaði mikið á sýningum og var kominn með alltof háan blóðþrýsting .
Ég leitaði til læknis og fékk þær upplýsingar að ég væri á góðri leið með að næla mér í áunna sykursýki .
" Það var að duga eða drepast og Magnús tók sér tak .
Grennti sig niður í rúm 100 kg og hefur haldið sér þar síðan .
" Þetta var gríðarlega erfitt en hvers svitadropa virði .
Lífið er allt annað í dag .
" En böggull fylgdi skammrifi .
" Þegar ég var búinn að grenna mig fór ég að velta vöngum : Er ég búinn að eyðileggja karakterinn minn ? Ég trúi ekki öðru en leiklistarhæfileikarnir hafi ráðið einhverju en það er alveg klárt mál að ég hafði fengið sum hlutverk vegna þess að ég var stór og mikill .
Var ég búinn að grenna mig út af markaðnum ? " Ótti Magnúsar var ástæðulaus .
Hann hefur haft nóg að gera í seinni tíð enda þótt hann sé ekki nema hálfur maður .
Þannig lagað séð .
" Þú átt ekki að gera grín að feitu fólki ! " " Mikið er gaman að vera frægur , " sagði Magnús Ólafsson við Ómar Ragnarsson skömmu eftir að hann sló í gegn með Sumargleðinni .
Ómar hleypti brúnum , horfði djúpt í augun á honum og svaraði : " Maggi minn , fyrir þína hönd hefði ég óskað að þú hefðir aldrei fengið að kynnast því .
" Þegar Magnús rifjar þetta upp í dag segir hann mikið til í þessu hjá Ómari .
Það geti verið erfitt að vera frægur á Íslandi .
" Líf mitt breyttist mikið þegar ég varð þjóðþekktur .
Mér fannst athyglin óþægileg og um tíma gat ég ekki einu sinni farið út í búð með frúnni .
Mér fannst allir vera að horfa á mig .
" Það voru líka hliðarverkanir .
" Hörður sonur minn , sem nú er íþróttafréttamaður , var lengi í fótbolta og fékk gjarnan að heyra það hjá andstæðingum FH .
Var kallaður Bjössi bolla og þar fram eftir götunum .
Hann lét þetta ekkert á sig fá en mér þótti það leiðinlegt .
" Hann segir fjölskylduna alla tíð hafa staðið þétt við bakið á sér í öllu hans brölti og kann sínu fólki hjartans þakkir fyrir .
Eiginkona hans er Elísabet Sonja Harðardóttir en auk Harðar á Magnús synina Rósmund og Hjalta Frey og dótturina Sonju Maggý .
Ekki hefur fólk alltaf kunnað að meta grínið .
Einu sinni sló kona Magnús utan undir .
Þegar hann spurði hvers vegna hún hefði gert það , svaraði hún hátt og snjallt : " Þú átt ekki að gera grín að feitu fólki ! " Eitt skemmtiatriði Magnúsar með Jóni Páli heitnum Sigmarssyni á barnaskemmtunum var á þá leið að hann gaf frá sér prumpuhljóð í stað punkta og spurningarmerkja við lok setninga .
Ekki hafði atriði þetta gengið lengi þegar forsvarsmaður leikskólamála hringdi og bað hann vinsamlega að hætta þessu .
Leikskólabörn í landinu " prumpuðu " út í eitt .
