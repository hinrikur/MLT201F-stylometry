Hinn áhrifamikli tískuritstjóri Carine Roitfeld hefur stýrt sínu síðasta hefti af franska Vogue og við stöðu hennar tekur tískuritstjóri blaðsins , Emmanuelle Alt .
Ritstjóraskiptin þóttu koma snögglega til en Roitfeld hafði ritstýrt tímaritinu í tíu ár .
Þetta þóttu miklar fréttir en ritstjóraskipti hjá stóru tískutímaritunum eru sjaldgæf .
Anna Wintour hefur ritstýrt bandaríska Vogue í 22 ár , Franca Sozzani ítölsku útgáfunni jafnlengi og Alexandra Shulman hefur verið hjá breska Vogue í aðeins styttri tíma .
Ástæða þess að Roitfeld hætti störfum virðist vera umdeilt desemberhefti blaðsins þar sem Tom Ford , náinn vinur og samstarfsmaður hennar til langs tíma , kom mikið við sögu .
Sérstaklega fór í útgefandann myndaþáttur þar sem litlar stúlkur eru sýndar málaðar í kvenmannsfötum .
Fyrirtækinu þótti Roitfeld hafa gefið Ford lausan tauminn með blaðið og ekki stýrt því sjálf af nægri festu .
Einnig var ágreiningur mikli útgefandans og hennar vegna fjarveru hennar frá skrifstofunni .
Þegar þessi meintu stjórnunarvandamál komu upp á borðið bauðst Roitfeld til að segja af sér , samkvæmt grein Cathy Horyn í The New York Times .
Ef til vill vonaðist hún til þess að fyrirtækið vildi halda henni en uppsögnin var samþykkt .
Útgáfunni , Condé Nast , bárust ennfremur margar kvartanir frá auglýsendum vegna myndaþáttarins með stelpunum .
" Mér var fórnað vegna þessa .
Þú veist , það er erfitt að gera eitthvað nýtt í hverjum mánuði , " sagði hún við Horyn .
Aðspurð hvort hún sæi eftir því að hafa sagt upp svaraði hún : " Ég er leið yfir þessu en að hluta til er ég líka mjög glöð .
Ég vil ekki verða gömul í einhverju gullbúri .
Ég er svo mikill pönkari í mér .
" Roitfeld skilur eftir sig góða arfleifð en sala tímaritsins jókst um 40% í hennar tíð .
Roitfeld og Alt unnu náið saman þessi tíu ár en þessi átök hafa haft það í för með sér að þær talast ekki lengur við .
Alt er 43 ára gömul , dóttir fyrirsætu og lagasmiðs .
Sjálf lítur hún út eins og fyrirsæta , há og grönn og líta margir upp til rokkaðs fatastíls hennar .
Hún hefur unnið sig upp metorðastigann innan tískuheimsins , byrjaði sem nemi hjá franska Elle og vann líka hjá 20 Ans og Mixte og byrjaði þremur vikum á undan Roitfeld hjá Vogue .
Hún hefur getið sér gott orð sem stílisti , bæði fyrir myndaþætti í tímaritinu og hin mjög svo svölu frönsku tískuhús Balmain og Isabel Marant .
Nú þegar hún er orðin ritstjóri ætlar hún þó ekki að taka að sér neina utanaðkomandi vinnu .
Í viðtali við Vogue.com segist Alt ekki ætla að breyta tímaritinu á áberandi hátt .
" Þetta er eins og þegar þú kaupir íbúð : Áður en þú flytur ertu með margar hugmyndir um hvað þú ætlir að gera en þegar þú flytur inn áttarðu þig á því að það er betra að búa í íbúðinni um tíma og breyta henni smám saman , " segir Alt sem er þó með einhverjar hugmyndir um breytingar sem hún er tilbúin til að deila .
" Ég vil sýna lífsstíl fólks .
Það er svo mikið af áhugaverðu , svölu fólki hérna , og það á að vera í blaðinu .
Fleiri franskar stelpur , meira af frönskum lífsstíl , " útskýrir Alt en það er alveg ljóst að hún verður að leggja allt í sölurnar til að sanna sig .
Þetta kemur þó ekki í ljós fyrr en aprílhefti franska Vogue berst í búðir en það verður fyrsta heftið sem Alt ritstýrir .
Tímaritið tilkynnti á Facebook-síðu sinni á föstudaginn að blaðið kæmi í búðir 25. mars .
Forsíðuna prýðir engin önnur en Gisele Bündchen í hvítum , gegnsæjum blúndukjól frá Dolce & Gabbana .
Hvað næst ? Carine Roitfeld hefur ekki gefið upp hvað hún ætli að taka sér fyrir hendur næst .
Hún neitar því þó að það eigi eftir að tengjast vini hennar Tom Ford á neinn hátt heldur vill hún leita á nýjar slóðir Orðrómur er uppi um að hún muni koma á fót tískutímaritinu Harper ' s Bazaar í París eða fari að vinna hjá franska tískuhúsinu Yves Saint Laurent .
Eitt er ljóst , hún á ekki eftir að eiga í erfiðleikum með að útvega sér starf í tískuheiminum .
Stúlkubörn í fullorðinsleik Tom Ford fékk lausan tauminn hjá franska Vogue í desember og eitt af hugarfóstrum hans var 15 blaðsíðna myndaþáttur með litlum stúlkum , uppáklæddum og máluðum og eru meðfylgjandi myndir úr honum .
Þrátt fyrir að Ford hafi verið gestaritstjóri heftisins bar Roitfeld á endanum ábyrgðina .
Stúlkurnar líta ekki út eins og litlar stelpur heldur eru mikið málaðar og í kjólum frá toppmerkjum eins og Versace , Lanvin , Gucci og Yves Saint Laurent við dýra demantaskartgripi .
