Joseph W. Campbell – Getting It Wrong * * * * Eins og aðrar starfsstéttir hafa blaða- og fréttamenn sínar goðsagnir , sem ganga manna á milli og nýjar kynslóðir éta upp eftir þeim eldri .
Sumar þeirra eru jákvæðar og eiga að sýna hvernig óttalausir fréttamenn , fullir réttlætiskenndar , geta breytt heiminum .
Aðrar eru sagðar til viðvörunar og snúast um það hvað getur gerst þegar fréttamenn misnota aðstöðu sína eða láta undan þrýstingi frá valdamönnum .
Í bókinni Getting It Wrong : Ten of the Greatest Misreported Stories in American Journalism fjallar Joseph Campbell um tíu slíkar goðsagnir , sem allar eiga það sameiginlegt að vera rangar .
Lesturinn er gríðarlega áhugaverður , ekki síst vegna þess að jafnvel þeir sem ekki starfa innan stéttarinnar þekkja mörg þessara mála , en einnig vegna þess að unun er að horfa á hve lipurlega Campbell rífur niður þessar heilögu kýr .
John Birmingham – Without Warning * * * ½ Það eru margir sem eru sannfærðir um það að heimurinn væri betri , réttlátari og friðsamari ef Bandaríkjanna nyti ekki við .
Í Evrópu hefur þessi skoðun fylgismenn bæði til hægri og vinstri í stjórnmálum og þá er auðvelt að fullyrða að í Mið-Austurlöndum nýtur hún fylgis bæði meðal hryðjuverkahópa og einræðisherra .
Í vísindaskáldsögunni Without Warning reynir Ástralinn John Birmingham að ímynda sér hvað yrði um heiminn ef Bandaríkin hyrfu því sem næst af kortinu .
Sagan hefst árið 2003 og eru bandarískir hermenn við það að keyra yfir landamæri Íraks þegar eitthvert óútskýrt náttúrufyrirbæri drepur nær allt líf í Kanada , Bandaríkjunum og Mexíkó .
Leifar Bandaríkjanna , einkum Havaí , Alaska og Seattle-borg , reyna að halda þjóðinni saman en möguleikar Bandaríkjanna til að leika lögreglumann heimsins eru horfnir .
Afleiðingarnar , í þessari sýn Birminghams , eru skelfilegar .
Allir einræðisherrarnir sem héldu aftur af sér af ótta við Bandaríkin ganga lausir , borgarastríð brjótast út og ekki líður á löngu þar til kjarnavopnin fljúga .
Alltaf má deila um það hve raunveruleg þessi sýn er , en bókin er stórskemmtileg .
Bjarni Ólafsson bjarni@mbl.is 