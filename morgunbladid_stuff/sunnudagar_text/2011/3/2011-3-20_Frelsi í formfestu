Um það leyti sem enski rithöfundurinn Kate Atkinson lauk við þriðju skáldsögu sína , Emotionally Weird , var hún búin að fá slíkt ógeð á ritstörfum að hún einsetti sér að skrifa aldrei framan .
Ekki var það að bókum hennar væri ekki vel tekið , fyrsta skáldsagan , Behind the Scenes at the Museum , vann til að mynda Whitbread-verðlaunin fyrir bók ársins og skákaði þar meðal annars Salman Rushdie .
Málið var bara það að hún skrifaði hverja bók í nýju formi , sem hljómaði svo vel á pappírnum en reyndist óþolandi þraut .
Emotionally Weird kom út 2000 og Atkinson kom sér aftur í gang með smásagnasafni , Not the End of the World , sem kom út tveimur árum síðar .
Í kjölfarið ákvað hún að í stað þess að finna upp nýtt form fyrir hverja bók myndi hún glíma við nokkuð skýrt afmarkað og vel mótað , glæpasagnaformið , og þar fann hún frelsi , þótt einhverjum finnist það kannski furðulegt .
Fyrsta glæpasaga Kate Atkinson var Case Histories , sem kom út 2004 og gefin út á íslensku sem Málavextir fyrir tveimur árum .
Í henni fléttar hún saman þremur sögum ólíkum sem tengjast þó eins og spæjarinn Jackson Brodie kemst að – óupplýstu hvarfi þriggja ára stúlku , axarmorði á miðaldra karlmanni og öðru morði á dóttur lögmanns .
Brodie er fyrrverandi lögreglumaður , en allfrábrugðinn þeim spæjurum og uppgjafalöggum sem maður annars kannast við í gæpasöguheimum , mun forvitnilegri og flóknari persónuleiki .
Smám saman hefur hann tekið á sig skýrari mynd , en líka þroskast og þróast og orðið trúverðugri .
Bækurnar eru þó ekki beinlínis um hann og þannig er býsna langt liðið á síðustu Brody-bókina , Started Early , Took My Dog , þegar hann loks birtist .
Fram að því höfum við fylgst með því er öryggisvörður í breskum stórmarkaði kaupir barn af dópista og vændiskonu og gömul leikkona verður elliær .
Kate Atkinson fæddist í York fyrir sextíu árum og las enskar bókmenntir við háskólann í Dundee .
Hún skrifaði síðan doktorsritgerð um bandarískar smásögur en stóðst ekki doktorsvörnina , nokkuð sem hún segist mjög ánægð með í dag : " Ef ég hefði staðist vörnina hefði ég aldrei orðið rithöfundur , ég hefði eflaust legið í rannsóknum á hreyfingu í málfari Jane Austen , " sagði hún í viðtali við The Sunday Times fyrir þremur árum .
Hún starfaði sem kennari um tíma og byrjaði að skrifa smásögur í frístundum og ákvað að gerast rithöfundur þegar hún vann smásagnaverðlaun 1986 .
Fyrsta skáldsagan , áðurnefnd Behind the Scenes at the Museum , kom svo út 1995 , Human Croquet kom út 1997 og Emotionally Weird 2000 .
Þar næst kom Not the End of the World , sem er einnig getið hér að framan , og svo Brodie-bækurnar Case Histories , sem hlaut ýmis verðlaun , One Good Turn , sem kom út 2006 , og When Will There be Good News ? frá 2008 .
Started Early , Took My Dog kom út í fyrra og í kilju í síðasta mánuði .
Í viðtali við Scotsman segist Atkinson ekki viss um að hún eigi eftir að skrifa fleiri bækur um Jackson Brodie , hún vill forðast það að vera sífellt á sömu slóðum .
Þegar á hana er gengið vill hún þó ekki taka alveg fyrir það að Brodie birtist aftur , en það verði ekki í bráð , hún er víst með nokkrar bækur í huga sem hana langar að ljúka við áður en lengra er haldið með Brodie , og því verður bið á því að hnýttir verði þeir lausu endar sem birtust í Started Early , Took My Dog , að ekki sé minnst á allt það sem enn er óuppgert úr ævi spæjarans .
