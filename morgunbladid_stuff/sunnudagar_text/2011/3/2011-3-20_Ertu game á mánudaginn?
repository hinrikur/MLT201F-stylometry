Sumarið sem ég varð ellefu ára er mér ekki sérlega minnisstætt fyrir annað en að þá lærði ég fyrsta slanguryrðið af frændsystkinum mínum austur í Neskaupstað .
Kom svo aftur heim í Kópavog og fannst ég hafa forframast .
Ég hafði lært slanguryrði sem jafnaldrarnir kunnu ekki , svo ég vissi til , hafði lært að nota orðið spældur , spæla , spælandi í annarri merkingu en að spæla egg .
Mér fannst þetta orð svo áhugavert að ég man enn hvar ég var stödd þegar ég lærði það .
Ég held að það sé eina orðið í orðaforða mínum sem skipar þann sess .
Þetta fyrsta slanguryrði mitt varð eitt af mörgum sem ég lærði á sokkabandsárunum .
Það sem einkenndi flest þeirra var að þau voru af íslenskum uppruna .
Þótt fullorðna fólkið hafi sveiað yfir málnotkuninni er ég nokkuð viss um að það hafði bara gaman af .
Gamanið kárnaði hins vegar þegar frá leið og slettur hófu fyrir alvöru innreið sína hjá barnæsku Kópavogs .
Það gerðist án þess að ég tæki sérstaklega eftir því .
Man þó þegar mamma fussaði yfir frasanum það bíttar ekki neinu , það bíttar ekki diffrens og svo þetta meikar ekki sens .
Kannski var ég flutt að heiman þegar ég fór að fíla þetta og hitt , var nokkuð sjúr um suma hluti en tékkaði á öðrum – ég dissaði hins vegar aldrei neitt .
Mér fannst lengi vel að tungumálinu stæði engin sérstök hætta af svona sakleysislegum slettum ; sjeik , skandall , smart , panikk , betrekk , gardína og fókus máttu mín vegna öðlast íslenskan ríkisborgararétt .
Mér fannst orðið bögga og böggandi alveg ágætt í talmáli þótt ég hafi sjálfsagt amast við því í ritmáli og ég hef lengi gúgglað töluvert á netinu .
En hvar á að draga mörkin og er raunveruleg ástæða til að líta svo á að tungumálinu stafi hætta af þessum slettum og slanguryrðum ? Ég fékk tölvupóst um daginn þar sem spurt var hvort ég væri " game " á mánudaginn ? Ég hafði óljósa tilfinningu fyrir því hvað það þýddi en gúgglaði til öryggis og sá að ég hef greinilega misst af einhverju ! Annar hver maður virðist nota þetta .
Og þá fór ég að gúggla meira til að athuga af hverju ég hef misst svona yfir höfuð .
Gúgglið leiddi ýmislegt í ljós .
Nefna má frasa eins og að vera lame , að læka eitthvað og bösta einhvern , að deita , dömpa og beila – og er þá fátt eitt upp talið .
Slanguryrði ( og jafnvel stöku slettur ) geta , þegar vel lætur , lífgað upp á hversdagslegt málfar , vakið athygli á fjölbreytileika og verið eins og orðaleikur .
Þau þurfa ekki að vera óvandað mál eða ómerkilegt þegar þau eru notuð í réttu samhengi eða við réttar aðstæður .
En það er eitthvað öfugsnúið við það þegar erlendir frasar eru farnir að leysa af hversdagsleg orðasambönd og þau fara að verða framandi .
Það endar með því að unga fólkið þarf að gúggla þegar spurt er : " Ertu vant við látin á mánudaginn ? " 