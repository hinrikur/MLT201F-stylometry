MEÐ Ari Páll Kristinsson rannsóknar-prófessor á Árnastofnun Það eru liðin allmörg ár síðan rithættirnir Líbía og Síle voru teknir upp í opinberri stafsetningu landsmanna .
Löng hefð er fyrir því að laga erlend ríkjaheiti að íslenskum stafsetningarreglum í samræmi við þann framburð sem okkur er tamur .
Við ritum t.a.m. Ítalía með tveimur í-um þótt heimamenn riti Italia .
Kostirnir við að nota í fremur en ý í Líbía eru aðallega tveir .
Annar er sá að fjöldinn allur af ríkjaheitum endar á -ía , sbr. Armenía , Belgía , Eþíópía o.m.fl .
og því er vandalítið að bæta rithættinum Líbía í þann flokk .
Það sýndi sig að margir gerðu þá ritvillu að skrifa " Lýbía " , þ.e. með ý á röngum stað .
Það kennir að fólk hallast sjálfkrafa að því samræmi að enda ríkjaheiti á -ía .
Hinn kosturinn við í fremur en ý er að þá kemur ekki á dagskrá að rita -j- milli ý og a. Eins og allir hafa lært í skóla gildir sú stafsetningarregla í íslensku að rita skal -j- á milli ý annars vegar og a eða u hins vegar .
Rithátturinn " Líbýa " , til " Líbýu " er því í raun jafn rangur og að rita " nýar " og " skýum " í stað " nýjar " og " skýjum " eins og vera ber .
Fáum virðist hugnast að rita Líbýja en Líbía er góður kostur .
Engin krafa er um það að íslenska noti ý þótt ritað sé y í ensku enda rita heimamenn allt annað letur en við hvort eð er .
Að því er varðar Síle þá var til skamms tíma valfrjálst hvort ritað var Chile eða Síle en nú er Síle eina ritmyndin sem mælt er með enda hefur hún bæði þann kost að nota eingöngu stafi úr íslenska grunnstafrófinu og að endurspegla íslenskan framburð vel .
Það sýndi sig í haust þegar sílesku námamönnunum var bjargað að rithátturinn Síle var víðast hvar notaður í fjölmiðlum og fólk kunni honum vel .
Fyrir því hafa verið færð málsöguleg rök að rita Egiptaland og Kípur í stað Egyptaland og Kýpur .
Ritháttur með y eða ý í þessum orðum er þó flestum tamastur enda stríðir hann ekki gegn hefðbundnu sambandi bókstafa og framburðar í íslensku .
Lengi var valfrjálst að nota i / í eða y / ý í þessum ríkjaheitum .
Reyndin varð þó sú að fólk valdi 16-20 sinnum oftar y / ý í íslenskum textum í Egyptaland og Kýpur .
Þær ritmyndir hafa því endanlega orðið ofan á .
MÓTI Sverrir Páll Erlendsson íslenskukennari í Menntaskólanum á Akureyri Ég er fylgjandi því að fella niður ufsilon , enda þjónar sá stafur engum tilgangi lengur , það hefur enginn Íslendingur sagt y í 500 ár .
Tengslin við upprunann skipta fáa máli .
En á meðan við sitjum uppi með y verðum við að sæta reglum .
Varðandi rithátt erlendra örnefna þykir mér rétt að hafa hliðsjón af ritvenju þarlendra .
Það er furðulegt í augum flestra að við skulum tala um Kaupmannahöfn , Lundúnir og Pétursborg , svona íslensk fyndni , og skrítið að Stockholm skuli ekki heita Stykkishólmur .
Verst finnst mér þó þegar málfarsstjórnendur taka upp á því að skella yfir okkur breytingum , nánast fyrirvaralaust og án sýnilegrar nauðsynjar .
Mér krossbrá í gær þegar ég sá Líbíu í fréttunum , og Síle finnst mér við fyrstu sýn vera prentvilla .
Af hverju þá ekki Njújork og Ævoríkóst ? Ég sé að minnsta kosti ekki hvaða þörf rekur fólk til að breyta þessu núna , en halda samt áfram með sum sambærileg nöfn , eins og Kýpur og Egyptaland .
Ef við gengjum alla leið þá hefðum við Kípur og Egiptaland og trúlega Tirkland líka .
Þessar skyndákvarðanir um breyttan rithátt erlendra örnefna þykja mér í ætt við þá fáheyrðu reglu sem málfarsráðunautur RÚV gerði fyrir fáum árum þegar hann ákvað að banna að nota orðin mexíkanskur og kúbanskur , Mexíkani og Kúbani .
Ási í Bæ hefði varla talað um kúbverska sömbu eða ort : Hann átti Mexókóahatt ! Vissulega eru svona umræður tengdar smekk .
Ég veit til dæmis að margir eru ósammála mér um að fella ufsilonið niður .
Nemendur mínir harðneita því og ef ég spyr af hverju þeir vilji frekar skrifa fyrir og yfir en firir og ifir segja þeir að þetta sé bara svo ljótt .
Þeir hafa hins vegar fá svör þegar ég spyr þá af hverju Eiríkur sé með einföldu en Eysteinn með ufsiloni .
Þeim finnst Eisteinn asnalegt og Eyríkur fáránlegt .
Ég býst nú við að þeim þyki Síle og Líbía ljót orð - og mér finnst það líka .
En mikilvægast er trúlega að vera ekki að búa til einhverja sérvisku .
Og séu breytingar gerðar þá séu þær kynntar og skýrðar .
