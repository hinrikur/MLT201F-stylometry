Sinfóníuhljómsveit Íslands ( SÍ ) er máttarstólpi í íslensku menningarlífi .
Hljómsveitin hefur átt velgengni að fagna á umliðnum árum , víða hlotið lof fyrir tónleikahald og hljóðritanir .
Nægir þar að nefna frækna tónleika í Carnegie Hall í New York fyrir réttum fimmtán árum .
Ummæli eins merkasta hljómsveitarstjóra seinustu áratuga , Rússans Gennadíjs Rosdestvenskíjs , um hljómsveitina eru enn ein rósin í hnappagat hennar .
" Eftir að ég kynntist Sinfóníuhljómsveit Íslands fyrst fyrir tveimur árum sagði ég að hún væri ein af bestu hljómsveitum í heimi .
Ég hef ekki skipt um skoðun , " sagði Rosdestvenskíj í fréttasamtali við Morgunblaðið í vikunni en hann er staddur hér á landi þessa dagana .
Í viðtali í Sunnudagsmogganum í dag ræðir Rosdestvenskíj nánar um þetta sjónarmið sitt og kynni sín af SÍ .
Þar kemur meðal annars fram að hann hafði aldrei heyrt í hljómsveitinni áður en hann kom hingað fyrst fyrir tveimur árum .
Partur af skýringunni er sá að " það er ekki nægilega auðvelt að nálgast hljóðritanir hennar " .
Þetta er umhugsunarvert .
SÍ hefur gert fjölmargar hljóðritanir á vegum virtra útgáfufyrirtækja á umliðnum árum en upplifi einn fremsti hljómsveitarstjóri heims þetta svona má velta fyrir sér hvort dreifingunni sé ábótavant .
Óhætt er að gefa sér að afstaða Rosdestvenskíjs til SÍ sé hvorki einsdæmi né sérviska , úti í hinum stóra heimi er örugglega margt tónelskt fólk sem kann að meta Sinfóníuhljómsveit Íslands – eða gæti kunnað að meta hana .
Þarf ekki að tryggja að þetta fólk hafi greiðan aðgang að hljóðritunum hljómsveitarinnar ? Margt fleira í máli Rosdestvenskíjs vekur athygli .
Þannig lýsti hann því yfir í fyrrnefndu fréttasamtali í Morgunblaðinu að hann hefði aldrei heyrt óbópartinn í áttundu sinfóníu Sjostakovitsj betur leikinn en hér á landi , af Matthíasi Nardeau .
Þessi ummæli sæta tíðindum í ljósi þess að meistarinn hefur stjórnað flutningi á verkinu á bilinu sjötíu til áttatíu sinnum út um allan heim .
Þetta er ekki amaleg viðurkenning fyrir Matthías sem er ungur að árum og á framtíðina svo sannarlega fyrir sér .
Afi og amma í sveitinni Fjöldi fólks vinnur óeigingjarnt starf í þessu landi til að freista þess að forða fíkniefnaneytendum og áfengissjúklingum frá glötun .
Slíkt starf verður seint fullþakkað enda hefur ófáu lífinu verið snúið til betri vegar með þessum hætti .
Lovísa Christiansen , framkvæmdastjóri Meðferðarheimilisins í Krýsuvík , heyrir til þessum hópi og fullyrðir í samtali við Kolbrúnu Bergþórsdóttur í blaðinu í dag að meðferðarúrræði virki og engin barátta sé fyrirfram töpuð .
Þegar Kolbrún spyr hana hvort henni finnist hún ekki gera mikið gagn í þessu starfi sínu svarar Lovísa : " Jú , þetta er mjög gefandi og þess vegna skipti ég um starfsvettvang .
Það var ekki út af fjárhagsástæðum heldur vegna þess að þetta starf gefur mér svo mikið .
Við sem vinnum í Krýsuvík erum eins og afi og amma í sveitinni .
Við kynnumst þessu fólki vel af því það dvelur svo lengi hjá okkur .
Fyrir vikið verða þessar manneskjur eins og fjölskylda manns .
Þegar þessir einstaklingar útskrifast finnst mér ég stundum vera að horfa á eftir börnunum mínum .
Ég sé alveg óskaplega eftir þeim en veit að þeir eru að fara rétta leið .
" 