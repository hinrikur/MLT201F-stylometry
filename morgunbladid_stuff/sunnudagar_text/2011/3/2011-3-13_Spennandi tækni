Vélmenni eru líklegast ein mest spennandi uppfinningin í tækniheiminum að ég tel .
Allar þessar vélmennamyndir og að einn daginn gætu vélmenni barasta tekið yfir heiminn .
Það hljómar svo ískyggilega að manni rennur kalt vatn á milli skinns og hörunds .
Til ýmissa hluta nytsamleg En að öllu gamni slepptu , ef svo má segja , geta vélmennin líka nýst mjög vel .
Nú er t.d. farið að ræða um það í mörgum löndum að nýta vélmenni sem hjálpargagn í heilbrigðisþjónustu .
Þar gætu þau nýst vel til að fylgjast með sjúklingum en vélmennið yrði þá tengt við sérstaka stjórnstöð .
Þá hefur hópur vísindamanna í háskólanum í Hertfordshire á Englandi nú hlotið evrópskan styrk til að þróa nýtt vélmenni .
Það mun geta aðstoðað fólk með skaðaða útlimi við að ganga á ný en þróun þess mun taka í það minnsta fjögur ár .
Í Japan hafa einnig fengist vélmenni í líki dúkku sem geta talað , flissað og jafnvel beðið um að láta faðma sig .
Þau voru upphaflega ætluð ungum einhleypum konum en slógu síðan óvænt í gegn hjá eldri borgurum .
Svona getur nú tæknin verið dálítið skrýtin en um leið skemmtileg og að mörgu leyti nytsamleg .
