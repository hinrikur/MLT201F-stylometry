Mikið hefur verið rætt um bandaríska rithöfundinn Téu Obreht vestan hafs og orðstír hennar borist austur um haf .
Það er fyrsta bók hennar , The Tigers Wife , sem vekur svo mikla athygli bandarískra bókaspekúlanta og lesenda , en bókin , sem kom út í þarsíðustu viku , situr nú í ellefta sæti metsölulista New York Times , er ofarlega á ýmsum sölulistum Amazon og á stuttlista Orange-verðlaunanna , ensku kvennabókmenntaverðlaunanna .
Ekki er bara að The Tiger ' s Wife hafi vakið athygli lesenda vestan hafs heldur þykir mönnum líka Téa Obreht mikið efni og má nefna að hún var á lista tímaritsins New Yorker yfir þá tuttugu höfunda yngri en fertugir sem efnilegastir voru og Bókmenntastofnun Bandaríkjanna , The National Book Foundation , valdi hana einnig sem eina af þeim fimm rithöfundum yngri en 35 ára sem menn ættu helst að gefa gaum og svo má telja .
( Til gamans má geta þess að af þeim fimm rithöfundum sem stofnunin taldi efnilegasta voru fimm konur .
) Fædd í landi sem ekki er til lengur Téa Obreht fæddist í Belgrad í Júgóslavíu 1985 og var gefið nafnið Téa Bajraktarevic .
Hún fluttist með fjölskyldu sinni til Kýpur þegar hún var sjö ára , en þá logaði allt í illdeilum og stríðsátökum í Júgóslavíu og ríkjabandalagið að leysast upp .
Obreht segist hafa skrifað frá barnsaldri .
Þannig hafi hún verið búin að ákveða að verða rithöfundur og farin að skrifa stutta leikþætti og vinjettur átta ára gömul þegar fjölskyldan bjó á Kýpur .
Frá Kýpur lá leiðin til Egyptalands og síðan til Bandaríkjanna 1997 og þar hefur Obreht búið síðan .
Hún stundaði nám við Háskóla Suður-Kaliforníu í Los Angeles og lauk mastersgráðu frá Cornell-háskóla .
Obreht hefur lýst því þegar hún kom í tíma í skapandi skrifum í Háskóla Suður-Kaliforníu og las fyrir bekkinn smásögu sem hún hafði skrifað um daufdumba konu sem starfar með tígrisdýri í fjölleikahúsi og flýr síðan með tígrisdýrinu .
Að sögn Obreht var sagan slæm , reyndar skelfileg að öllu leyti , en hún henti henni þó ekki , heldur nýtti hún hugmyndina í bókina The Tiger ' s Wife og tileinkaði hana afa sínum Štefan Obreht , sem lést 2006 , en hún notar einmitt eftirnafn hans sem listamannsnafn .
Gott að læra með því að kenna Listnámið í Cornell hjálpaði henni við að gera úr hugmyndinni bók , enda segir hún að það að þurfa að lesa verk annarra á gagnrýninn hátt sé góð lexía í því hvernig eigi að setja saman sögur og hvað maður eigi ekki að gera .
Ekki sé minna um vert að kennsla sé hluti af náminu og fátt gagnlegra við nám en kennsla .
Hún hófst svo handa við skrif á bókinni vorið 2007 , en segist hafa áttað sig á er hún settist við að hún hefði í raun verið að hugsa um hana árum saman .
Sögumaður The Tiger ' s Wife er ungur læknir , Natalia , og hefur frásögnina þar sem hún er á leið til þorps með bóluefni fyrir börn .
Landið sem hún býr í er ekki tilgreint , en dylst ekki að hún er að lýsa landi á Balkanskaga , greinilega einu af ríkjunum sem mynduðu Júgóslavíu í kjölfar þess að landið sundraðist í ótal hluta og skyndilega var ekki lengur hægt að heimsækja ættingja eða vini í öðrum landshlutum ; kunnuglegar slóðir urðu að framandi landi .
Ekki löngu eftir að hún er lögð upp í ferðina berst Nataliu sú frétt að afi hennar hafi látist úr sjúkdómi á dularfullu ferðalagi og amma hennar og móðir eðlilega mjög undrandi ; þær vissu ekki að hann væri veikur , en Natalia vissi það , hélt því leyndu fyrir orð afa síns .
Það leyndarmál var þó ekki það eina sem þau deildu , því hann sagði henni sögur og þær sögur mótuðu líf hennar , eins og hún rekur söguna , þá aðallega tvær sögur , annars vegar af ódauðlega manninum og af eiginkonu tígrisdýrsins .
Afinn er líka læknir , en Obreht lét þau orð falla í viðtali að sagan væri um lækna og reynslu þeirra af dauðanum í blóðugum átökum Balkanskaga síðustu áratugi .
Fljótlega áttar Natalia sig á að ferðin dularfulla sem afinn var í þegar hann lést var farin til að finna ódauðlega manninn og þegar hún heldur af stað til að grafast fyrir um sannleikann áttar hún sig ekki bara á uppruna sínum heldur verður hún margs fróðari um sögu heimalands síns .
