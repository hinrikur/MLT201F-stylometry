Ég er hér vegna þess að ég fæ lögmæti mitt frá ykkur , " sagði Essam Sharaf , nýr forsætisráðherra Egyptalands , þegar hann ávarpaði mannfjöldann á Tahrir-torgi í Kaíró á föstudag .
" Ég mun leggja mig allan fram um að verða við kröfum ykkar .
" Herinn stjórnar nú Egyptalandi og hann skipaði Sharaf forsætisráðherra á fimmtudag vegna þess að almenningur hafnaði Ahmed Shafiq , sem Hosni Mubarak gerði að forsætisráðherra í þann mund sem hann hrökklaðist frá völdum .
" Ég bið þess að Egyptaland verði frjálst land og öryggissveitir landsins þjóni borgurunum , " sagði hann .
Ein af kröfum mótmælenda er að pólitískir fangar verði látnir lausir úr dýflissum öryggissveitanna .
Í þeim hafa orðið til sumir af forhertustu stuðningsmönnum og félögum hryðjuverkasamtaka al-Qaeda , þeirra á meðal egypski læknirinn Ayman al-Zawahiri , hægri hönd Osamas Bins Ladens .
Bandarísk stjórnvöld fengu að nýta þessi sömu fangelsi hjá Mubarak , bandamanni sínum , þegar þau vildu knýja fanga til sagna með ágengum aðferðum utan eigin lögsögu .
Líklegt er talið að skipun Sharafs muni mælast vel fyrir hjá mótmælendum .
Sharaf var stuttlega samgönguráðherra í forsetatíð Mubaraks , en þegar uppreisnin hófst stóð hann í röðum mótmælenda á Tahrir-torgi .
Í ávarpi sínu notaði Sharaf eitt af kjörorðum mótmælendanna þegar Mubarak sagði af sér : " Berið höfuðið hátt , þið eruð Egyptar .
" Arabar bera höfuðið hátt víðar þessa dagana .
Í fréttaskýringu fréttastofunnar AFP segir að uppreisnirnar í arabalöndunum hafi blásið fólki , sem hingað til hefur verið stimplað sem hryðjuverkamenn og búið við kúgun , stolti í brjóst .
" Í fyrsta skipti á ævinni er ég stoltur af að vera arabi , " sagði Ahmad Jamil , 35 ára gamall verkfræðingur frá Jórdaníu , við AFP .
" Ég get staðið uppréttur .
" Síðan er vitnað í færslu Kareems Saeefs á samskiptasíðunni Facebook : " Ég fæddist í Túnis , bjó í Egyptalandi og lét blóð mitt í Líbíu .
Ég var barinn í Jemen , fór um Barein .
Ég mun vaxa úr grasi í arabaheiminum þar til ég kemst til Palestínu .
Nafn mitt er FRELSI .
" Á netinu má finna urmul dæma um stolt vegna uppreisnanna , sem hafa komið valdhöfum um allan heim í opna skjöldu , ekki síst á Vesturlöndum , sem í orði styðja þau gildi , sem uppreisnarmönnunum í arabaheiminum eru hugleiknust , en hafa hins vegar stutt þau stjórnvöld , sem hafa stjórnað með því að virða þau vettugi .
Í sunnudagsmogganum í dag er talað við Omar Hamed Aly Salama skákmeistara , sem kom til Íslands frá Egyptalandi fyrir rúmum fimm árum .
Hann kveðst hafa verið áhyggjufullur og kvíðinn þegar mótmælin brutust út , ekki getað slitið sig frá fréttunum og verið í stöðugu sambandi við fjölskylduna .
Hann líkir ástandinu í arabalöndunum við snjóbolta , sem rúllar niður brekku og hleður utan á sig : " Fólkið hefur fengið nóg .
" Hann lýsir ofríki lögreglunnar , sem hafi gert henni kleift að kveða niður alla stjórnarandstöðu í valdatíð Mubaraks , misskiptingu auðs þar sem hinir ríku verði ríkari , fátæku fátækari og 40% þjóðarinnar lifi undir fátækjamörkum á minna en 300 krónum á dag .
Andi uppreisnanna berst honum alla leið til Íslands : " Ég finn vinda frelsis og breytinga , þrátt fyrir að ég sé um 5.000 km frá Egyptalandi , þá finn ég það mjög sterkt .
" Þessir vindar hafa valdið vakningu í arabalöndunum og verða vonandi þeim öflum yfirsterkari sem óttast áhrif þeirra og vilja koma í veg fyrir að þau verði varanleg .
