Eftir skrykkjótt gengi í vetur vonuðust stuðningsmenn enska úrvalsdeildarliðsins Chelsea innilega eftir því að nýi leikmaðurinn , sem bættist í hópinn í endaðan janúar , myndi berja í brestina og beina liðinu aftur á sigurbraut .
Þeim hefur orðið að ósk sinni .
Það eina sem enginn sá fyrir er að maðurinn heitir ekki Fernando Torres , heldur David Luiz .
Langt er síðan leikmaður hefur byrjað með slíkum hamagangi og látum í ensku úrvalsdeildinni .
David Luiz hefur gengið inn í rútínerað lið Chelsea og lyft því á hærra plan – svo að segja einn og óstuddur .
Alltént er téður Torres ekki ennþá sestur undir árar – sólar sig bara á ströndinni .
Hans tími mun þó eflaust koma .
Ég er mættur , látið mig hafa boltann ! Í liði þeirra blástakka er hver ráðríki hundurinn upp af öðrum , Terry , Lampard , Drogba , Essien .
Nefnið þá bara ! Ætla mætti að nýliðar þyrftu tíma til að laga sig að liðinu áður en þeir láta til sín taka .
Gleymst hefur að segja David Luiz það .
Strax í fyrsta leik , þegar hann kom inn á í tapi gegn Liverpool , sýndi þessi 23 ára gamli Brasilíumaður að hann er ekki kominn til Englands til að horfa á og mæna upp í mikilmennin .
Hann dregur vagninn .
" Ég er mættur , látið mig hafa boltann ! " er húðflúrað á ennið á honum .
Þannig lagað .
Strax í fyrsta leiknum sem hann lék frá byrjun , gegn Fulham á útivelli , var David Luiz valinn maður leiksins .
Varðist af fimi ( gleymum þessu helv .
víti sem hann gaf ) og brá sér borubrattur í sóknina svo fát kom á andstæðinginn .
Í næsta deildarleik þar á eftir , gegn sjálfum forystusauðnum , Manchester United , gekk David Luiz enn lengra – jafnaði leikinn með viðstöðulausu skoti úr teignum .
Hallaði sér sallarólegur yfir knöttinn og þrumaði honum í netið .
Hvaða miðherji sem er hefði orðið stoltur af þeirri afgreiðslu .
Leikurinn vannst .
David Luiz gerði sveitungum þeirra Fergusona , Manchester City , viðlíka skráveifu um liðna helgi .
Nú með smekklegri kollspyrnu .
Aftur var kappinn maður leiksins .
Eftir þessa þýðingarmiklu sigra eygir Chelsea ennþá veika von um að halda meistaratign sinni .
Þeir bláu eru nú níu stigum á eftir Manchester United en eiga leik til góða , auk þess sem sveitirnar eiga eftir að kljást innbyrðis .
David Luiz mun á hinn bóginn koma að litlu gagni í glímu sömu félaga í Meistaradeild Evrópu enda ógjaldgengur í því móti eftir að hafa leikið þar með Benfica í riðlakeppninni .
Meistari með Benfica í fyrra Ýmsir hafa velt fyrir sér hvers vegna svona marknefjaður maður með aðra eins knatttækni leiki ekki framar á vellinum .
Sú tilraun hefur raunar verið gerð , hjá æskufélagi hans , Vitória í Brasilíu .
Með vondum árangri .
Síðan hefur David Luiz haldið sig við miðvörðinn og vaxið við hverja þraut sem fyrir hann hefur verið lögð .
Hápunkturinn á ferlinum var án efa síðasta tímabil , þegar Benfica landaði sínum fyrsta meistaratitli í Portúgal í fimm ár .
Og hver var maður mótsins ? Þið megið sjálf geta ! Ramires að rísa úr öskustónni David Luiz er ekki eini Brasilíumaðurinn sem gert hefur sig gildandi í liði Englandsmeistara Chelsea á liðnum vikum .
Miðvellingurinn Ramires , sem einnig kom frá Benfica , í ágúst á síðasta ári , hefur leikið betur og betur með hverjum leiknum .
Fæstum leist raunar á kappann , sem ber sama eftirnafn og sjálfur Pelé , do Nascimento , þegar hann skaut fyrst upp kollinum í úrvalsdeildinni .
Þótti hann heldur holdgrannur og ólíklegur til afreka .
Heilu leikina snerist aumingja Ramires mest í kringum sjálfan sig .
Í stað þess að skella honum flötum á bekkinn brá Carlo Ancelotti , knattspyrnustjóri Chelsea , hins vegar á það ráð að láta drenginn spila áfram og freista þess að láta hann vinna sig út úr vandræðunum .
Ítalinn hlýtur að hafa séð eitthvað í kappanum , alltént borgaði hann 22 milljónir punda fyrir hann .
Ramires hefur smám saman verið að launa Ancelotti traustið og markið sem hann gerði um liðna helgi gegn Manchester City , eftir að hafa snúið illilega á einn besta varnarmann deildarinnar , Vincent Kompany , staðfesti úr hverju hann er gerður .
Kostaði 25 m. punda David Luiz Moreira Marinho fæddist í Diadema í Brasilíu 22. apríl 1987 og verður því 24 ára í næsta mánuði .
Hann hóf ferilinn hjá Vitória í heimalandinu en gekk til liðs við Benfica í Portúgal 2007 .
Chelsea keypti hann fyrir 25 milljónir sterlingspunda í janúar síðastliðnum .
