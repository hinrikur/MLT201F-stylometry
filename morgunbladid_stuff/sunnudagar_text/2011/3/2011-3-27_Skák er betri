Robert James Fischer heldur áfram að valda heilabrotum .
Snilligáfa hans er óumdeild og þegar hann var á hátindi ferils síns stóðst enginn honum snúning á skákborðinu , en hann var einnig ráðgáta , fullur af sjúklegri heift út í heiminn , sá samsæri í hverju horni og reyndist þeim iðulega verstur , sem vildu honum best .
Í nýrri bók , Endgame , Bobby Fischer ' s Remarkable Rise and Fall – from America ' s Brightest Prodigy to the Edge of Madness , rekur Frank Brady ævi hans frá því hann var drengur í New York þar til hann bar beinin á Íslandi .
Brady þekkir vel til Fischers , hitti hann og fylgdist með honum frá því að hann var strákur að byrja að tefla .
Fischer ólst upp á ástríku en efnalitlu heimili og sennilega hefur peningaleysið í æsku átt stóran þátt í þeirri óbilgirni , sem hann þótti oft sýna í peningamálum síðar meir .
Það er auðvelt að lifa sig inn í frásögn Bradys af Fischer sem ungum dreng þegar hann er að byrja að tefla og fer að venja komur sínar í skákklúbba í New York þar sem eldri menn eru vanir að ráða ríkjum .
Alls kyns fólk safnast í kringum hann og margir reynast honum vel .
Skákhæfileikar hans gerðu einnig að verkum að Fischer varð þekktur á unga aldri .
Skákinni fylgdu hins vegar engir peningar .
Í Sovétríkjunum voru efnilegir skákmenn á framfærslu ríkisins , en ekkert slíkt var fyrir hendi í Bandaríkjunum og velgengni í skákinni gaf lítið sem ekkert í aðra hönd .
Sem dæmi má nefna að fyrir sex vikna taflmennsku á Interzonal-úrtökmótinu í Portoroz 1958 um áskorunarrétt við heimsmeistarann fékk Fischer aðeins 400 dollara .
Í raun fékk Fischer aldrei neina peninga að ráði fyrr en eftir einvígið við Spasskí í Reykjavík 1972 .
Lýsing Bradys á einvíginu í Reykjavík bætir ekki miklu við það sem þegar hefur verið skrifað og mun meira að græða á bókinni Bobby Fischer Goes to War eftir David Edmonds og John Eidinow .
Viðureignin var ekki bara einvígi tveggja skákmanna , heldur framlenging á kalda stríðinu .
Tortrygginn frá unga aldri Frá unga aldri var Fischer fullur tortryggni og óttaðist að verið væri að nota sig .
Þessi tortryggni kann að hafa leitt til þess að Fischer hafnaði mörgum þeim boðum , sem bárust honum um að tefla eftir að hann varð heimsmeistari í Reykjavík 1972 .
Þar fúlsaði hann við miklum fúlgum fjár að því er virðist af þeirri meginástæðu að hann óttaðist að aðrir myndu græða á sér .
Niðurstaðan var hins vegar að enginn græddi , hann ekki heldur .
Fischer varð einfari og hafði alltaf minna og minna á milli handanna .
1992 mættust Fischer og Spasskí aftur , nú í Sveti Stefan í Júgóslavíu .
Þar bjargaðist fjárhagur Fischers , en hann lenti upp á kant við bandarískt stjórnkerfi fyrir að rjúfa viðskiptabann á Júgóslavíu .
Fischer var eftirlýstur og varð að hegða sér í samræmi við það .
Skoðanir hans urðu æ undarlegri og engin leið að verja hatursfullar ræður hans í garð gyðinga .
Flestum ofbauð ósmekkleg ummæli hans eftir hryðjuverkin í Bandaríkjunum 11. september 2001 .
Fischer átti ekki afturkvæmt til Bandaríkjanna og hrökklaðist frá einum stað til annars , frá Ungverjalandi til Japans , þar sem hann var settur í fangelsi .
Hópur Íslendinga , sem ekki gat hugsað sér að Fischer endaði í fangelsi í Bandaríkjunum , hóf baráttu fyrir því að hann fengi íslenskan ríkisborgararétt og hæli á Íslandi .
" Hvað annað gat ég gert ? " Snubbótt skólaganga Fischers hvíldi á honum .
" Larry Evans sagði einu sinni , " hefur Brady eftir Fischer , " að ég vissi ekkert um lífið ; ég kynni bara að tefla , og hann hafði rétt fyrir sér ! " Brady segir líka að Fischer hafi einhvern tíma sagt að af og til hefði hann viljað hætta að tefla , " en hvað annað gat ég gert ? " Fischer lauk aldrei formlegri menntun , en reyndi að bæta upp fyrir það .
Brady segir að hamrað hafi verið á menntunarleysi Fischers í fjölmiðlum , en " ekki hafi verið á almennu vitorði að eftir að hann varð heimsmeistari 29 ára að aldri hóf hann kerfisbundið nám utan skákarinnar .
Mestan áhuga hafði hann á sögu , stjórnmálafræði , trú , pólitík og málefnum líðandi stundar og á þeim 33 árum sem liðu frá fyrstu dvöl hans í Reykjavík til annarrar varði hann mestu af frítíma sínum í lestur og að viða að sér þekkingu " .
Brady ver drjúgu púðri í að lýsa lífi Fischers í Reykjavík og lífsmynstri hans í borginni .
Fischer fór gjarnan á veitingastaðinn Á næstu grösum og þaðan í Bókina : " Daglega sótti Bobby póstinn sinn í búðina þar sem hann var geymdur bak við afgreiðsluborðið .
Hann sagði nokkur orð við eiganda búðarinnar , Braga Kristjónsson , og fór síðan á staðinn sinn , innst í búðinni , við endann á tæplega þriggja feta löngum gangi með lágum bókastæðum og gömlum eintökum af National Geographic .
Bragi setti slitinn stól við enda gangsins , kannski af virðingu við hinn fræga viðskipavin sinn , og þar sat Bobby við lítinn glugga þaðan sem sá í húðflúrsstofu ( sem hann hafði vanþóknun á ) hinum megin götunnar , las og lét sig dreyma – sofnaði stundum – oft fram að lokum .
Þetta var heimili hans .
" Það er gott að vera frjáls , " skrifaði hann til vinar .
" En brátt varð friðurinn úti í Bókinni .
Fjölmiðlamenn fóru sitja þar fyrir honum til að fá viðtöl .
Þegar Fischer var nót boðið fór hann að stunda Borgarbókasafnið í staðinn .
Þar sat hann tímunum saman á fimmtu hæðinni innan um bækur um sögu og stjórnmál með útsýni yfir sundin blá .
" Alla þá daga og mánuði , sem Bobby fór á bókasafnið , barst aldrei orð til fjölmiðla um hans nýju lífsvenjur , " skrifar Brady .
" Bókaverðirnir vissu hver hann var , en sögðu aldrei frá veru hans á safninu .
" Hann varð fastagestur á veitingastaðnum Krua Thai , skammt frá bókasafninu , og borðaði þar tvisvar til þrisvar í viku .
" Bobby sagði engum , ekki einu sinni sínum nánustu vinum , frá Krua Thai , því að jafnvel þótt hann væri einmana kaus hann iðulega fremur að borða einn ; eins og Thomas Jefferson í Hvíta húsinu hafði hann gaman af eigin félagsskap , tækifæri til að lesa , hugsa um bækur , hugmyndir eða rifja upp minningar , " skrifar Brady .
" Mótsögnin er sú að það var í félagsskap annarra , sem hann fann fyrir óþægilegri einsemd .
" " Þú ert bingómaðurinn ! " Brady lýsir líka mótsagnakenndri þrá Fischers eftir að fá að vera í friði með sitt einkalíf og þörf hans frá barnæsku fyrir athygli .
" Hann krafðist stöðugrar staðfestingar á að hann væri dáður eða í það minnsta tekið eftir honum , " skrifar Brady .
" Dag einn spurðu bandarískir ferðamenn hann til vegar í miðbæ Reykjavíkur .
" Þeir vissu ekki einu sinni hver ég var , " sagði hann vonsvikinn við [ Einar ] Einarsson .
" Og þetta voru Bandaríkjamenn ! " " Öðru sinni hafði Fischer tekið rútu til Grindavíkur eftir bað í Bláa lóninu og verið þar á hóteli í nokkra daga : " Þjónninn á veitingastaðnum var vingjarnlegur , " skrifar Brady .
" " Ertu frægur ? " spurði hún , kannski af því að hana grunaði að Bobby væri frægur , eða hafði séð mynd af honum í Morgunblaðinu eða öðru blaði .
" Kannski , " svaraði Bobby af uppgerðarhógværð .
" Fyrir hvað ertu frægur ? " spurði hún .
Enn meiri látalæti : " Borðspil .
" Stúlkan hugsaði sig um eitt augnablik og þá rann upp fyrir henni ljós : " Þú ert bingómaðurinn ! " Fischer var miður sín .
" Brady leiðir getum að því að um einu og hálfu ári eftir að Fischer kom til Íslands hafi honum verið farið að líða eins og hann væri í fangelsi , Ísland væri Djöflaeyjan hans og hann myndi aldrei komast í burtu .
Um það leyti , sem annað árið rann á enda , var hann farinn að kvarta undan landinu og íbúum þess , en hann var enn eftirlýstur vegna þátttökunnar í einvíginu við Spasskí í Sveti Stefan 1992 .
" Hann saknaði Evrópu og vinanna þar , en þorði ekki að fara frá griðastað sínum í úthafinu af ótta við að verða handtekinn og framseldur , " skrifar Brady .
Upp á kant við velgjörðarmenn Brady segir að þakklætið hafi ekki rist djúpt hjá Fischer .
" Hinum hjartahreinu Íslendingum í RJF-nefndinni tókst ekki aðeins að koma honum úr japönsku fangelsi og forða honum frá yfirvofandi tíu ára fangelsi , þeir gerðu allt sem þeir gátu fyrir hann þegar hann var kominn til Íslands : þeir fundu handa honum stað til að búa , vernduðu hann frá gullgröfurum og forvitnum blaðamönnum , veittu honum ráðgjöf í fjármálum , óku honum í hveraböð , buðu honum í mat og veislur á hátíðisdögum , fóru með hann í veiði og ferðir um landið , reyndu að láta honum líða eins og heima hjá sér , " skrifar Brady .
" Þeir voru í raun orðnir eins og liðsmenn í söfnuði Bobbys og meðhöndluðu hann nánast eins og sautjándu aldar aðalsmann .
Hver og einn hafði sitt hlutverk þegar uppfylla þurfti óskir konungsins .
Þeir áttu ekki von á að konungurinn myndi bregðast við jafnvel minnstu mistökum með " af með höfuðið ! " -viðmóti .
" Brady lýsir því hvernig fyrst slitnaði upp úr sambandinu við Sæmund Pálsson , sem var lífvörður hans í einvíginu í Reykjavík 1972 og einn upphafsmanna þess að fá hann lausan úr fangelsi .
Ástæðan var þátttaka Sæma í gerð kvikmyndar um hann og Fischer .
Brátt fór Fischer að kalla Sæma " Júdas " .
Næstur var Guðmundur Þórarinsson , sem tók þátt í að fá Fischer til Íslands frá Japan , en hafði átt stóran þátt í að einvígið við Spasskí fór fram á Íslandi .
Í samkvæmi hélt Fischer skyndilega fram að hann hefði aldrei fengið sinn hlut af aðgangseyrinum .
Hann hætti að tala við Guðmund .
" Bobby hafði notað ýmis hentirök til að ásaka og ráðast á stóra hópa fólks , til dæmis gyðinga , " skrifar Brady .
" Nú notaði hann hentirök sín gegn íslenskum velvildarmönnum sínum .
Órökrænn málflutningur hans hljóðaði eitthvað á þessa leið : Sæmi svindlaði á mér og sveik mig .
Sæmi er Íslendingur .
Þess vegna eru allir Íslendingar svindlarar og svikarar .
" Fleiri fengu að finna fyrir reiði Fischers , " Helgi Ólafsson vegna þess að hann þoldi ekki andúð Bobbys á gyðingum og fyrir að spyrja of margra spurninga um " gömlu skákina " ( " Hann hlýtur að vera að skrifa bók .
" ) ; Davíð Oddsson af ókunnum ástæðum , jafnvel af Davíð sjálfum ; og Garðar Sverrisson , hans nánasti vinur , talsmaður og nágranni því að Garðar lét hann ekki vita af kjánalegri og skaðlausri ljósmynd af skóm Bobbys sem birtist í Morgunblaðinu .
Garðar slapp nokkurn veginn óskaddaður – fýlan út í hann stóð í einn sólarhring .
Restin af hópnum varð persona non grata " .
Fischer lést 17. janúar 2008 en sögu hans var ekki lokið þar með , við tók barátta um arf Fischers , en það er annar handleggur .
Sennilega var Fischer sælastur við skákborðið .
Snilligáfan leiddi hann inn ýmsar ógöngur , en í skákinni stafaði af honum slíkur ljómi að meira að segja þeir , sem ekkert kunnu fyrir sér , heilluðust .
Taflmennskan var snilldarleg " Þessi maður er sjúklegtur lygari , þannig að ég myndi ekki veita neinu sem hann segir mikla athygli , " sagði Bobby Fischer um Garry Kasparov á blaðamannafundi í Sveti Stefan á meðan á viðureign hans við Boris Spasskí stóð 1992 , tuttugu árum eftir einvígið í Reykjavík .
Í bók Franks Bradys um Fischer , Endgame , kemur andúð hans á Kasparov ítrekað fram .
Fischer hélt því fram að úrslitum í einvígi Kasparovs og Karpovs hefði verið hagrætt án þess að útskýra hvað hefði átt að búa að baki því .
Kasparov skrifar umsögn um bók Bradys í tímaritið New York Review of Books þar sem hann segir að sig hafi dreymt um að fá að tefla einhvern tímann við Fischer , en þeir hafi aldrei orðið keppinautar við skákborðið , aðeins í sögubókum .
" Hann hætti að keppa í skák 1975 , hvarf frá titlinum , sem hann þráði svo heitt allt sitt líf , " skrifar Kasparov .
" Tíu ár liðu til viðbótar áður en ég tók titilinn af arftaka Fischers , Anatolí Karpov , en í viðtölum var tækifærið til að nefna Fischer við mig sjaldan látið ónotað .
" Myndir þú sigra Fischer ? " " Myndir þú tefla við Fischer ef hann sneri aftur ? " " Veist þú hvar Fischer er ? " Stundum leið mér eins og ég væri að tefla ójafna skák við vofu .
Enginn vissi hvar Fischer var , eða hvort hann – þá var hann enn frægasti skákmaður heims – væri að leggja á ráðin um að snúa aftur .
Árið 1985 var hann aðeins 42 ára , mun yngri en báðir skákmennirnir , sem ég hafði teflt við í keppni um réttinn til að skora á heimsmeistarann .
En þrettán ár í burtu frá skákborðinu eru langur tími .
Ég taldi að ég myndi eiga möguleika ef ég tefldi við hann , en hvernig er hægt að tefla við goðsögn ? Ég hafði Karpov til að hafa áhyggjur af og hann var enginn draugur .
Skáklífið hafði haldið áfram án hins mikla Bobbys , jafnvel þótt margir í skákheiminum hefðu ekki gert það .
" Kasparov talar um arfleifð Fischers .
" Þrátt fyrir ljótleika hnignunar hans á Fischer skilið að hans verði minnst fyrir skákina og þess sem hann gerði fyrir skákina , " skrifar Kasparov .
" Kynslóð bandarískra skákmanna lærði að tefla þökk sé Fischer og hann ætti að halda áfram að veita komandi kynslóðum innblástur sem fyrirmynd um hvernig hægt er að skara fram úr , helga sig verkefninu og ná árangri .
Það er enginn boðskapur í lok hinnar hörmulegu sögu , ekkert smitandi sem krefst einangrunar .
Bobby Fischer var einstakur , brestir hans jafn ómerkilegir og taflmennska hans var snilldarleg .
" 