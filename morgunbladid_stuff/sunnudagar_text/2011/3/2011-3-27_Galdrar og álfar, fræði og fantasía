Ég er meistaranemi í þjóðfræði en í því námi er mikið af skemmtilegum bókum og áhugaverðu fræðilegu efni .
Ég reyni þó eftir fremsta megni að hafa gott jafnvægi á lestri fræðilegs efnis og efnis sem léttir svolítið á heilanum .
Svo skemmtilega vill til þessa dagana að á mínum borðum liggja bæði fræðibækur og fantasíur sem fjalla um galdra , álfa og aðrar yfirnáttúrulegar verur á einhvern hátt .
Á skrifborðinu er ég með doðrantinn Religion and the Decline of Magic frá árinu 1971 en þar rekur sagnfræðingurinn Keith Thomas fyrir okkur trúarlífi Englendinga á síðmiðöldum og upphafi endurreisnar , trúarlíf sem hélt upp á Guð , nornir , drauga og álfa .
Í fræðibóka bunkanum er líka The Secret Commonwealth , lítil og nett en engu minna áhugaverð en doðranturinn .
Höfundurinn var presturinn Robert Kirk sem var fæddur um miðja 17. öldina , trúmaður mikill jafnt á Guð á himnum sem þær yfirnáttúrulegu verur sem hann skrifar um .
En Í The Secret Commonwealth segir Kirk frá ýmsum yfirnáttúrulegum verum sem hann og samtímamenn hans trúðu á og umgengust af varkárni og óttablandinni virðingu .
Það er því ómetanleg samsetning að lesa fyrst úttekt sagnfræðingsins á yfirnáttúrulegu trúarlífi og nota svo bók Kirk eins og tímavél til að raunverulega sjá hvernig fólk hugsaði og talaði um þessa nágranna sína í yfirnáttúrulegum heimi .
Á náttborðinu ræður svo ríkjum Discworld fantasían Lords and Ladies eftir Terry Prachett ; en Discworld sögurnar gerast í flötum heimi sem hvílir á baki fjögurra fíla sem standa á baki risaskjaldböku sem flýtur um himingeiminn .
Í þessari bók takast nornirnar Granny Wetherwax og Nanny Ogg á við illviðráðanlega álfa á sjálfri Jónsmessunni , sem er göldrum slunginn tími þar sem allt getur gerst og enginn tími til að láta sig dreyma eins og fram kemur á bakhlið bókarinnar .
Saman mynda þessar þrjár bækur alveg stórkostlega heild fulla af göldrum , álfum , nornum , fróðleik og skemmtun þar sem mörk raunveruleika og ímyndunar verða óljós og allt er hægt .
Hugarheimur minn við lesturinn er á þeirri leið að ef ég mætti álfi á götu og ætti við hann samskipti þætti mér það eflaust hinn eðlilegasti og hversdagslegasti atburður .
Hvort sem ég væri stödd á Englandi fyrir rúmlega 300 árum , á Disknum í fantasíuheimi Prachett eða á stéttinni fyrir framan Háskólann .
