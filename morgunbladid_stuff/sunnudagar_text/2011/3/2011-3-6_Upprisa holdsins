Það þarf hárnákvæma þekkingu á hegðun Ham-tónleikagesta til að geta stillt sér upp nákvæmlega við endimörk slammpyttsins áður en hljómsveitin stígur á svið og þar af leiðandi áður en pytturinn myndast .
Slík innsýn í hegðun Ham-tónleikagesta myndast ekki á einum degi heldur liggur mikil vinna þar að baki en ég sleppti vart úr tónleikum með þessari geðþekku sveit ( eins og Árni Matthíasson kallaði hana jafnan ) á fyrri hluta tíunda áratugarins .
Ekki verður reiknað út hér hversu langt er síðan ég fór á fyrstu tónleikana með hljómsveitinni en það var eins og það væri vart liðin vika frá síðustu tónleikum þegar Ham-liðar stigu á svið á Nasa á föstudaginn fyrir viku .
Eftirvæntingin var mikil fyrir tónleikana og hef ég vart fundið til slíkrar eftirvæntingar frá því að yngri drengurinn var í móðurkviði .
Aftur að slammpyttinum .
Ég hef ekkert á móti því að lenda í smátroðningi og er ýmsu vön en það er algjör óþarfi að lenda í miðri rokkhringekju og fá risastóran karlmannsskó í andlitið .
Alveg eins og í gamla daga var hringekjan á fullri ferð , þeir sem stukku út yfir hópinn lentu sumir harkalega á gólfinu og ekki leið á löngu áður en skór höfðu týnt eiganda sínum .
Annað og ekki síður mikilvægt .
Hér með legg ég til að orðið flösuþeytir verði lagt niður .
Kvenmenn hlusta líka á rokk og þeyta hvorki né feykja flösu .
Þær sveifla sannarlega makkanum en þá auðvitað á munaðarfullan og taktvissan hátt .
Upprisa holdsins og eilíft Ham-líf .
Vinsamlegast spilið fljótt aftur .
Amen .
Inga Rún Sigurðardóttir ingarun@mbl.is 