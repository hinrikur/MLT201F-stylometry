" Það er engin þróun í því sem ég er að gera , " segir Megas og bætir við : " Þetta er einn allsherjar kanon ! " Von er á nýrri plötu með söngvaskáldinu og hljómsveitinni Senuþjófunum en að auki eiga þeir um tuttugu önnur lög á lager , sem bíða útgáfu .
Megas ræðir hér um tónlistina , textana og nýju plötuna , tímaritasöfnun og þögnina .
Einar Falur Ingólfsson efi@mbl.is Hún er frekar fjölbreytt þessi plata , " segir Megas réttilega um væntanlega hljómplötu sína og Senuþjófanna , ( Hugboð um ) Vandræði .
Á henni eru heil 17 lög og keyrt af krafti í sumum á meðan önnur eru hugljúfari .
Eitt laganna syngur Megas á ensku og þá eru fimm við texta Þorvaldar Þorsteinssonar , rithöfundar og myndlistarmanns .
Á árunum 2007 til 2009 áttu Megas og hljómsveitin Senuþjófarnir ( sem er eitt rótaskotið úr Memphis-mafíunni , Hjálmum eða hvað sem hópurinn kallast hverju sinni ) afskaplega gjöfult samstarf .
Frá þeim komu þrjár hljóðversplötur , Frágangur og Hold er mold með lögum og textum Megasar , og Á morgun , með úrvali eldri dægurlaga .
Einnig kom úr tvöföld tónleikaplata , Segðu ekki frá ( Með lífsmarki ) ; frábær heimild um kraftinn og andagiftina sem einkenndi samstarfið .
Eftir nokkurt hlé mætti Megas aftur í vetur í hljóðver þeirra Hjálmamanna , sem Guðmundur Kristinn Jónsson gítarleikari stýrir – oft kallaður Kiddi Hjálmur , til að taka upp ný lög .
" Svíarnir Nissi og Mikki [ Nils Törnqvist og Mikael Svensson ] sem voru með okkur hér áður voru að koma til landsins að taka upp blúsplötu með Guðmundi Péturssyni gítarleikara .
Ég talaði við Megas og spurði hann hvort hann ætti ekki einhver lög sem við gætum tekið upp í leiðinni .
Hann var strax " geim " , " segir Kiddi þegar blaðamaður hittir þá Megas í hljóðverinu .
" Við tókum upp ein átján lög , áttum nokkur sem við höfðum byrjað að vinna fyrir tveimur árum , og önnur tvö tókum við upp , þar af eitt með Ágústu Evu – " Lengi skal manninn reyna " , en hitt á aldrei eftir að koma út á plötu .
Það er svo dónalegt , " segir hann og brosir .
" Að lokum vorum við komnir með 37 lög .
20 bíða en við erum samt langt komnir með þau .
" Framfarakenningin á ekki við " Við lögðum af stað með ekki neitt annað í huga en bara að spila músík , " bætir Megas við .
" Lögin komu eitt af öðru , alveg eðlilega .
" Kiddi er á hlaupum um stúdíóið , heyrir þetta og bætir við : " Við bíðum bara eftir að sjá hvað Megas dregur næst upp úr möppunni .
Hann á nóg til af lögum .
" " Það er engin þróun í því sem ég er að gera , " segir Megas .
" Það er bara einn allsherjar kanon ! Engin þróun í hugmyndafræði eða neinu .
Ég er að taka upp lög sem eru samin 1968 og þau sitja fullvel með því sem yngra er .
Ég hef hvorki orðið betri textahöfundur né lagahöfundur á þessum tíma , " segir hann og glottir .
– Þetta er allt af sömu flæðilínunni ? " Þetta er einn allsherjar stórstraumur sem , hvar sem sýni er tekið , er alltaf eins .
Ég held að framfarakenningin eigi ekki við í mínu tilviki .
Ég var ofvirkur þegar ég var unglingur og hef haft nóg að gera með að láta þetta meika sens ...
" Lögin við texta Þorvaldar samdi Megas fyrir leikhúsverkið Lífið , notkunarreglur sem var sett upp á Akureyri .
Magga Stína tók þá að sér að koma tónlistinni á koppinn með leikurunum .
" Það hefur nú oft komið fyrir á plötum að ég taki texta eftir aðra .
En þau eru fimm á þessari .
Þau eru vel unnin og smellpassa með öllum hinum .
Við Þorvaldur stöndum svo nálægt hvor öðrum að textarnir hans standa ekkert óeðlilega út úr .
Það má segja að þeir séu eins og út úr mínu hjarta , eða hvað sem líffærið heitir .
Mér finnst hann virkilega góður textahöfundur .
" Galdur í þessu gengi Þegar farið er að ræða hljómsveitina , Senuþjófana , segir Magnús brosandi : " Þetta byrjaði með því að maður nokkur kom af Svíþjóð .
" – Ég býst við að það sé trommarinn , Nissi .
Þú ert ánægður með samstarfið við hann .
" Já , er það sorglegt eða gleðilegt , spyr hann , og trommar svo akkúrat eins og á að tromma .
Hann þarf litlar innstrúksjónir til að finna rétta andann .
" Magnús hugsar sig um og segir svo : " Það er einhver galdur í þessu gengi .
Þótt þeir fái inn nýjan mann , þá er hann samstundis kominn í flúkt við það sem verið er að gera .
" " Gummi P. límir þetta samt saman , " segir Kiddi um sólógítarleikarann , Guðmund Pétursson .
" Það væri erfiðast að missa hann úr bandinu .
Þá myndi botninn fara úr þessu .
Það er eitthvert lím í því hvernig hann spilar .
" Megas hlustar á þessa kenningu Kidda og kinkar kolli .
" Hann ögrar mér og ég honum , " segir hann .
" Þegar sóló eru fyrirfram óákveðin og ekki víst hvar hann á að enda , þá bendi ég honum á að verða villtari og súrari .
Guðmundi fellur vel að hafa frjálsar hendur með hlutina , hvenær hann má spila menn fyrir björg .
Hann spilar sig beint út úr mínu hjarta – en nota bene það sem áður er sagt .
Hann er járnabindingamaðurinn .
Ef það kemur villa í spili hjá þessum strákum , þá er hún kveðin í kútinn um leið og kemur aldrei upp aftur .
En það er alkalí í sumum hljóðfæraleikurum og langt ferli að kveða slíkar villur niður .
Hjálmar eru reggíband en það er ekki mikið reggí hjá mér .
En þeir þekkja vel hver á annan og geta spilað allrahanda músík .
" – Þú semur ekki reggítónlist en hefur oft daðrað við kántrí – og gerir það líka á þessari plötu .
" Jú , ég ólst upp í sveit á sumrin , alveg frá því ég var þriggja ára , og hef aldrei losnað við dreifbýlinginn sem þá skaut rótum í mér .
" – Það má meðal annars heyra í laginu Virgo beatissima sem þú syngur á ensku , um " my babe virgin Mary " .
" Maríu var áður sungið lof og dýrð á latínu , en nú hefur latínan gengið sér til húðar og amerískan komið í staðinn .
Þetta er Maríukvæði , það er ekki ort of mikið af þeim í dag .
Þegar Brynjólfur biskup var búinn að missa dótturina , barnabarnið og barnsföðurinn og var orðinn alveg einn með móralnum á efri árum , þá var hann í slíkri klessu yfir eigin frammistöðu að hann þorði ekki að tala við Guð , þorði ekki að tala við Krist en hann orti til Maríu – biskupinn sjálfur .
Það er spurning hve sáttir margir kaþólikkar væru við þennan texta en hann er vel meintur .
Hin blessaða mey er kynvædd í textanum .
" – Þú tekur á ýmsum tabúum í textum plötunnar , eins og oft áður ; syngur um Maríu sem lifandi veruleik og fræðir alþýðuna um kúkinn .
" Að sjálfsögðu .
Ef eitthvað er látið ósnert þá finnst mér það vanrækslusynd og reyni að bæta fyrir það .
Ég er haldinn sömu tilfinningum gagnvart kúk og aðrir en það er skondið hvað þetta er manns eigið en jafnframt framandi .
Eins og pöddurnar og það lífríki allt , sexfætlur og hundraðfætlur ; kúkurinn er það sem stendur manni næst en um leið fjærst .
Mér finnst það áhugavert .
" Tíminn er alltaf falsaður " Ég hlusta aðallega á þögnina núna , " svarar Megas þegar hann er spurður að því hvort hann hlusti mikið á tónlist og þá hvað .
" Ég hlusta lítið á músík nema þá helst þegar ég er að gera músík , þá hlusta ég á hana til að korrigera mig , og svo ef gesti ber að garði .
Þeir eiga til að segja , æ , eigum við ekki að hafa einhverja músík og fráhvarfseinkennin birtast á andlitunum .
Fólk þarf mikið á músík að halda sem bakgrunni .
Ég bregst við slíkum óskum og þörfum en hef samt sjálfur mest yndi af þögninni .
Engin músík þegir ekki af og til .
" – Þú ert menntaður myndlistarmaður .
Ertu eitthvað að sinna myndlistinni ? " Upphaflega fór ég að skrifa nótur því mér þóttu nótur vera svo falleg myndlist .
Svona strengir og random punktar með hölum og flöggum – ég byrjaði að apa eftir því .
Síðan lærði ég nótur án þess að vita af því , á stuttum tíma .
Það kom allt út frá teikningu .
" – En þú grípur ekkert í að vinna myndir ? " Nei , ég hef ekki haft tíma til þess .
En átpútið á Mynd-og-hand árunum var allverulegt að vöxtum .
Ég hygg að þær fyrningar séu upp étnar .
" Fyrir nokkrum misserum sást til Magnúsar í sjónvarpsfréttum þar sem hann vann að því ásamt félögum sínum að koma prentuðum blöðum og tímaritum ofan af lofti í Allianz-húsinu úti á Granda en allir eru þeir tímaritasafnarar .
" Okkur var boðið að hirða þarna gömul prent fyrir þá vinnu að losa allt af þessu lofti .
Við komum ruslagámi fyrir neðan við lúgu á veggnum og hentum þar niður mörgu fínu prenti , með tárin í augunum .
Kári tók upp á því að blása lagstúf og fegurðin varð að drasli sem dreifðist um hverfið .
Löggan kom og þetta fór í sjónvarpsfréttir og það var spurt út í þetta safn , en aldrei hvers vegna það væri verið að ryðja af loftinu .
Það var eins og spyrillinn forðaðist að spyrja að því .
Þá skaut ég inn : þið spyrjið ekki hvers vegna við séum að ryðja þessu út – ástæðan er einföld , það á að rífa þetta hús ! Þá loks vaknaði Húsfriðunarnefnd af Þyrnirósarsvefni og Allianz-húsið stendur enn ; ég held að allir prísi sig sæla yfir því að ekki reis stórt hótel þarna .
" – Hverju ertu að safna ? " Aðallega tímaritum .
Það sem er kræsilegast eru gömlu íslensku nasistaritin .
Þau finnast ekki mörg hver og sennilegt er að stór hluti upplagsins hafi verið " vernichtet " .
Þeir sem hafa skrifað undir nafni í slík blöð hafa ekki viljað að það hafi nokkurn tímann verið til .
Þetta eru millistríðsárarit .
Kommaritin eru líka fágæt þótt enginn hafi haft döngun í sér til að skera greinar sínar úr kommablöðunum í safninu með rakhníf .
Söfnunargenið hef ég frá föður mínum .
Ég fékk áhuga á ritum með fallegum forsíðum , góðu " leiáti " og slíku , og beindist áhuginn að barnablöðunum , Æskunni og Ljósberanum og ég man ekki hvað þau heita ...
" Þegar Magnús er spurður að því hvort þetta sé ekki orðið mikið safn bregst hann við eins og hrossabændur í Skagafirði sem spurðir eru út í fjöldann í stóðinu .
Segir fátt .
Þegar spurning er ítrekuð segir hann glottandi : " Jú , þetta fyllir húsnæði úti í bæ , geymslu úti á Granda og ég kemst enn fyrir í íbúðinni minni .
En eftir að tölvan kom til hafa menn farið út í að henda öllu prentuðu máli .
Jafnvel söfnin tóku sig til og fóru að henda .
Hvað varðar rit sem ekki hafa þótt merkileg gegnum tíðina , eins og Sannar sögur og önnur tímarit sem fjölluðu um sakamál , er Þjóðarbókhlaðan alveg lens .
Þar er ég með fullt hús .
Bókasöfnin hafa látið stjórnast af óskhyggju varðandi lesefni Íslendinga og hafa ekki viljað varðveita það sem að þeirra dómi væri ómerkilegt , fallandi gengi .
Fólk var ekki bara að lesa Halldór Laxness og Guðrúnu frá Lundi heldur líka illa þýddar meintar sannar sögur .
Tíminn er alltaf falsaður .
Það er sorglegt að uppgötva hvað búið er að gera tímann sem maður upplifði allt öðruvísi en skilja má af eftiráskráðri sögu .
" – Söngvaskáldið hefur þó alltaf möguleika á að koma með sína útgáfu af sögunni .
Þú gerir það .
" Jú jú , en söngvaskáldið var alið upp á mjög klassísku menningarheimili þar sem fornsögurnar voru eins og Gamla testamentið er fúndamentalistum , og það er í smávegis uppreisn gegn því .
Enda hefur raunin verið allt önnur en það sem við erum mötuð á .
Ég átti þó eina litla línu sem hintaði að nýrri sýn : Jón Sigurðsson var sveitungi óþekktar konu , " segir Megas og vitnar í upphaf textans " Jón Sigurðsson og sjálfstæðisbarátta Íslendinga " , sem hann flutti á fyrstu plötu sinni .
Á nýju plötunni er afmælislag um Jón forseta og við hæfi á 200 ára afmælinu .
Dáðist að galdri Presleys Faðir Megasar , Jón Þórðarson , skrifaði á sínum tíma merka kennslubók , Arfleifð kynslóðanna , sem ég las í gagnfræðaskóla .
Megas segir að faðir sinn hafi verið áttræður þegar hann kom bókinni út og hann lét prenta hana og dreifði sjálfur .
" Þetta var ekki kennslubók fyrir hið opinbera upplegg en gegnum kynni sín af öðrum kennurum tókst honum að koma henni inn á kennsluskrá margra .
Þetta er fín bók en bara illa myndskreytt .
Hann var enginn amatör í fræðunum þótt hann væri bara kennaramenntaður , þetta var hans heimur .
Það var eflaust fyrir áhrif frá honum að ég lagði eyrun við þegar Laxness var að lesa Gerplu í útvarpið 1956 .
Elvis Presley var þá kominn á heimsmælikvarða og þetta tók mig hvorttveggja traustataki .
Ég dáðist að hinum einfalda galdri hjá Presley , og kóðaðri erótík , og svo málskrúðinu og orðaflóði Laxness .
Ég man að ég sat með bókina og fylgdist með þegar hann las , með fingurinn undir línunum , og þegar hann sagði annað orð en var prentað þá var sem ég hefði fundið demant .
Þessir tveir menn sameinuðust í undarlegri blöndu .
" – Segir hrifning þín á þessari blöndu ekki eitthvað um þig ? Er ekki margt í þínum textum og tónlist sem er undarlega samansett ? " Jú , ég nýt þeirrar gáfu að vera bæði ofvirkur og með snert af einhverfu ...
Þegar ég sendi frá mér skáldsöguna Björn og Sveinn árið 1994 , þá var fyrirsögn eins krítíkersins : " Rænulaust orðafyllerí " .
Þá varð ég hamingjusamur ! " – Hafði faðir þinn , þessi mikli áhugamaður um forna menningu , bein áhrif á þín verk ? " Eina krítíkin sem ég fékk frá honum tengdist bragfræði .
Honum fannst ég ofstuðla þegar ég droppaði aukastuðlum inn í óvenju langa línu sem fylgdi stuttri með höfuðstaf .
Hann sagði að það væri braglýti .
Ég sagði að mér þætti í lagi þegar lína væri löng að bæta við stuðlum en hann féllst ekki á það .
Þetta var eina deiluefni okkar feðga um minn kveðskap , hann sagði ekki neitt um innhaldið .
Það var allt leyfilegt .
Ég veit ekki hvort honum hafi geðjast að ýmiskonar smáræði sem ég sagði um hetjurnar en hann lét það ekki á sig fá .
Hann var mjög opinn .
" – Hann hefur ekki sakað þig um að vera helgimyndabrjótur ? " Nei , en þegar textasafnið mitt var að koma út árið 1990 sagði móðir mín : Æ , Maggi minn , slepptu nú Ragnheiði ! " segir hann , brosir og bætir við : " Ég sagði að það væri fölsun að sleppa textanum , hann yrði að vera með .
Þá andvarpaði hún .
Hún hafði aldrei kommenterað á textann áður , en leist ekki að ég birti þetta á bók .
Þetta var hlýlegt , bæði gagnvart mér og Ragnheiði .
" Norðurpóllinn er rokk og ról Hin nýja plata Megasar og Senuþjófanna kemur út 4. apríl næstkomandi en tveimur dögum áður halda þeir tónleika í Norðurpólnum á Seltjarnarnesi .
" Norðurpóllin er fínn staður og vaxandi ; hann er rokk og ról , " segir Megas .
" Við kynnum eitthvað af þessu prógrammi í bland við eldra efni , til að halda þræðinum .
" – Hvað með hina tuttugu lagagrunnana sem þið hafið verið að vinna að ? " Við erum í rauninni langt komnir með aðra plötu en hún má bíða .
Þær eru ekki það kontemporarí þessar plötur að þær séu háðar ákveðnum tíma .
Í haust á svo platan með strengjakvintettinum að vera fyrirliggjandi – en annar markaður sinnir henni , " segir Megas .
Von er á diski með strengjaútsetningum Þórðar á úrvali laga Megasar í haust " Þetta er gömul hugdetta .
Það var kominn tími á að ég syngi með kvartett eða kvintett , " sagði Megas í fyrravor þegar greint var frá því að á stórtónleikum hans í Háskólabíói , sem voru á dagskrá Listahátíðar , yrðu meðal annars frumfluttar útsetningar Þórðar sonar hans á einum ellefu lögum .
Nú hafa þessar útsetningar verið hljóðritaðar með sama kvintetti og flutti þær upphaflega , með söng Megasar , og er von á diski með haustinu .
Strengjasveitina skipar úrvals hljóðfæraleikarar , þau Hávarður Tryggvason á kontrabassa , Bryndís Halla Gylfadóttir , eiginkona Þórðar , á selló , Helga Þórarinsdóttir á víólu , Zbigniew Dubik á aðra fiðlu og Sigrún Eðvaldsdóttir á þá fyrstu .
" Fyrir tónleikana á Listahátíð í fyrra útsetti ég ellefu lög af um tuttugu sem Magnús hafði valið , " segir Þórður .
" Þau lög þóttu mér skapa góða heild .
Strengjakvintettinn er klassískt form en ég bætti við kontrabassa .
Bassinn gerir hljóminn rokkaðri og lætur þetta hljóma meira eins og þetta sé hljómsveit ; þar koma inn þessar lágu tíðnir sem styðja svo vel við .
" Ekki var ákveðið strax að hljóðrita leik kvintettsins en Þórður segir hugmyndina hafa kviknað fljótlega og nú hafi verið drifið í því , undir styrkri upptökustjórn Guðmundar Kristins .
" Ég nálgaðist þetta svolítið eins og ég væri að útsetja einhver lög sem ég hefði fundið í nótnahefti , ég tók grindina og reyndi vísvitandi að hafa upprunalegar útsetningar sem minnst til hliðsjónar , " segir Þórður um verklagið .
Auð þess að gefa diskinn út í haust er í bígerð að halda tónleika með Megasi og kvintettinum .
" Já , þetta verður jóladiskurinn í ár og tónleikar um svipað leyti , segir Þórður .
" Tónleikarnir verða ekki í neinu rokkrými heldur með meiri nánd við áheyrendur .
Fyrir jólin spiluðum við nokkur lög úr þessu verkefni í útgáfuteiti hjá Þórunni Valdimarsdóttur og Yrsu Þöll Gylfadóttur .
Við ætluðum að rafmagna það en ekki gafst tími til þess en síðan virkaði það vel að leika þetta órafmagnað .
Þórður segir flutning laganna taka um 45 mínútur .
" Við opnum þetta með prelódíu sem , að hætti Rossinis var samin eftir að við höfðum æft útsetningarnar , daginn fyrir frumflutning .
Úr því förum við í lag sem heitir Uppskeruhátíð , þaðan rennum við í Gamla sorrí Grána .
Þá koma lögin Heill , Partý , Nóttin níðst , Enn ( að minnsta kosti ) , Ljóðað á lausráðna , Sortnar sentrúm , Jólanáttburður , Silfurskotturnar og þetta endar með Tveimur stjörnum .
" Skannaðu kóðann til að lesa viðtal sem tekið var við feðgana fyrir tónleikana á Listahátíð 2010 .
