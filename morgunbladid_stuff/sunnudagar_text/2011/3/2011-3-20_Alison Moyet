Hver man ekki eftir blúsuðu dívunni Alison Moyet sem gerði garðinn frægan með dúettinum Yazoo snemma á níunda áratug síðustu aldar ? Hvað í ósköpunum varð um hana ? Geneviève Alison Jane Moyet fæddist í Billericay á Englandi 1961 og verður því fimmtug í sumar .
Hún er af ensku og frönsku foreldri og lærði meðal annars píanóstillingar á unglingsárum .
Hún var í ýmsum pönk- , rokk- og blúsböndum í kringum 1980 en færði sig inn á miðjuna í poppheimum árið 1982 þegar hún stofnaði rafdúettinn Yazoo ásamt Vince Clark , fyrrverandi félaga í Depeche Mode .
Í Bandaríkjunum stytti dúettinn nafn sitt í Yaz til að forðast rugling við plötuútgáfuna Yazoo Records .
Yazoo sló strax í gegn með lögum á borð við Only You og Don ' t Go og tók upp tvær breiðskífur .
Moyet og Clarke leystu sveitina óvænt upp ári síðar og héldu hvort í sína áttina .
Hún stofnaði til sólóferils á vegum CBS , öðrum þræði vegna þess að sú útgáfa hafði haft átrúnaðargyðju hennar , Janis Joplin , á sínum snærum .
Moyet viðhélt vinsældum sínum fyrst um sinn með plötunni Alf , sem var gælunafn hennar á pönkárunum , en hún náði alla leið á topp breska vinsældalistans .
Þekktasta lagið af þeirri plötu er líklega All Cried Out .
Þá tróð Moyet upp á Live Aid-tónleikunum sumarið 1985 ásamt annarri stjörnu sem lítið hefur farið fyrir í seinni tíð , Paul Young .
Vinnur að sólóplötu Á tíunda áratugnum fjaraði undan Moyet en hún hefur verið að ná sér á strik undanfarin ár .
Var meðal annars sérstakur gestur á tónleikaferð Jools Hollands um Bretland á síðasta ári .
Hún vinnur um þessar mundir að sinni áttundu sólóplötu ásamt Guy nokkrum Sigsworth .
Fyrir þremur árum komu Moyet og Clarke aftur saman á nokkrum tónleikum undir merkjum Yazoo .
Moyet hefur aðeins reynt fyrir sér í leikhúsi en eldskírn sína hlaut hún í söngleiknum Chicago á West End í Lundúnum fyrir réttum áratug .
Fyrsti eiginmaður Moyet var hárgreiðslumaðurinn Malcolm Lee .
Þau skildu .
Hún var um tíma í sambandi við rótarann Kim McCarthy en seinni eiginmaður Moyet er skólaleiðbeinandinn David Ballard .
Moyet á börn með öllum þessum mönnum , einn son og tvær dætur .
Hún er harður aðdáandi knattspyrnuliðs Southend Utd .
