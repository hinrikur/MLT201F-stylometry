Stundum er sagt um þá , sem slíkan áhuga hafa á íslensku máli að þeir setja sig aldrei úr færi að hafa áhrif á annað fólk með því að benda á rétt mál og rangt eða fagurt og ljótt , að þeir séu vart í húsum hæfir .
Mér er bæði ljúft og skylt að viðurkenna að stundum hefur mér fundist sem mér sé ofaukið í húsum manna vegna þessarar áráttu þótt ég þykist leggja mig í líma við að vera til friðs .
Ég á enga aðra afsökun en þá að ég hef kennt íslensku alla starfsævi mína og slík áráttuhegðun er eitt einkenni stéttar minnar .
Nú hefur sú þróun orðið að ég er vart í flugvélum hæfur og fer þá að fækka griðastöðum .
Ég lét nefnilega fara illilega fyrir brjóstið á mér um daginn á leið minni til fósturjarðarinnar að flugstjóri nokkur tilkynnti eftirfarandi : " Við munum nú brátt hefja þjónustu , " sem þýddi að brátt bæru flugfreyjur fram mat og drykk fyrir farþega .
Þegar við nálguðumst áfangastað kom önnur tilkynning : " Við munum nú brátt hefja lækkun , " sem ég skildi sem svo að vélin myndi innan stundar lækka flugið .
Síðasta sendingin var á þessa leið : " Við munum nú brátt hefja lendingu , " sem benti augljóslega til að brátt myndi flugvélin lenda .
Mér var nóg boðið og áttaði mig nú á því að ég væri vart í flugvélum hæfur .
Málsnið það , sem kom mér úr jafnvægi , er stundum kallað nafnorðasýki ( sbr. þágufallssýki ) .
Helsta sjúkdómseinkenni nafnorðasýkinnar ( sem er smitsjúkdómur ) er að sjúklingar fá einstaka ást á nafnorðum , en reyna að forðast sagnorð önnur en þau sem sáralitla merkingu hafa , til dæmis vera , gera , framkvæma .
Nafnorðasýkin er eitt af einkennum málfars sem stundum er nefnt stofnanamál , raunar eitt helsta einkenni þess .
Eftir að hafinni lendingu umræddrar flugvélar var farsællega aflokið og ég kominn heim til mín fór ég að litast um eftir dæmum um sjúkdóminn .
Af tilviljun átti ég nokkur tölublöð mánaðarrits um kvikmyndir og mynddiska .
Ég fletti því um stund og fann þetta : " Þegar hann og maðurinn sem hann átti að vernda lendir [ ! ] svo í óvæntri launmorðstilraun særist hann ...
" Þetta gæti merkt að morðingjar sætu fyrir þeim .
" Þau reyna því að lágmarka skuldbindingu sína og eiga því léttvægt samband ...
" sem mér taldist til að merkti að umrætt samband skötuhjúanna væri laust í reipunum enda vildi hvorugt þeirra bindast sterkum böndum .
" Léttvægt samband " er að vísu illskiljanlegt ; líklega væri andstæða þess " þungbært samband " sem er handan við hugmyndaflug mitt .
" Það sem fylgir á eftir er óvænt frægð [ söngkonu nokkurrar ] og skyndileg upprisa klúbbsins .
" Þetta mætti orða sem svo að eftir þetta varð hún fræg og klúbburinn gat sér gott orð að nýju .
" ...
því menn sem framkvæma árás sem þessa munu ekki hætta fyrr en þeir eru fullkomlega vissir um að X hafi tekið sinn síðasta andardrátt .
" Sem mætti orða sem svo að ribbaldar þessir linntu ekki látum fyrr en X geispaði golunni .
Sögnin að framkvæma er eitt sjúkdómseinkennið og minnir mann á þann atburð er Perlan okkar var vígð við hátíðlega athöfn og af því tilefni tilkynnt að prestur nokkur myndi framkvæma blessun ! Síðasta dæmið , sem ég tek ( og skil mjög mörg eftir ) , er þetta sem höfundur hafði eftir leikkonu nokkurri : " Við fórum í karakter og gerðum ástarsenurnar ...
" sem hlýtur að mega orða betur .
Nú er sjúkdómurinn fundinn og einkenni hans en eftir situr að finna smitleiðir .
Þá er þess að geta að íslenskan er sagnamál ; hún hallar sér að sagnorðum er lýsa skal atburðum .
Enskan er hins vegar nafnorðamál .
Þess vegna verða t.d. þeir sem þýða enska texta að vera á varðbergi .
Sá sem lýsti umræddum kvikmyndum hefur ekki varað sig á því að stundum er ekki nóg að rýna í orðin ; það þarf að skipuleggja nýja setningu eða málsgrein þannig að um frambærilegt íslenskt mál verði að ræða .
Í því meðal annars felst lækningin .
Brátt fer að vora á norðurslóðum .
Fyrsta kría vorsins fer að undirbúa lækkun og framkvæma lendingu ( en reynist þá vera hettumávur sem er önnur saga ) .
