" Þetta er stærsta þýðingarverkefni sem ráðist hefur verið í á íslenskum bókmenntum , " segir Jóhann Sigurðsson útgefandi um væntanlega heildarútgáfu á Íslendingasögunum á dönsku , norsku og sænsku .
Á sjöunda tug þýðenda , yfirlesara og ritstjóra koma að verkinu .
Einar Falur Ingólfsson efi@mbl.is Þetta er stærsta þýðingarverkefni sem ráðist hefur verið í á íslenskum bókmenntum , og stærsta þýðingarverkefni í einum bókaflokki í veröldinni , eftir því sem við komumst næst , " segir Jóhann Sigursson , útgefandi hjá Sögu forlagi , um heildarútgáfu Íslendingasagnanna á dönsku , norsku og sænsku sem unnið er að á hans vegum .
" Þetta verða um það bil 9.000 hefðbundnar blaðsíður , um þrjár milljónir orða í þessum þremur útgáfum .
Þetta eru 40 Íslendingasögur og 54 sagnaþættir að auki .
Þetta er alveg sama innihald og í ensku útgáfunni .
" Þessar nýju þýðingar byggjast á heildarútgáfu sagnanna á ensku sem Jóhann stóð að ásamt Sigurði Viðari Sigmundssyni sem nú er látinn , en sú útgáfa kom út árið 1997 .
Þeim hefur hvarvetna verið vel tekið og fengið mikla umfjöllun .
" Í framhaldi af útgáfunni á ensku gerðum við samning við Penguin um útgáfu á tíu stökum kiljum úr heildarútgáfunni , sem við ritstýrðum og undirbjuggum fyrir prentun en þeir dreifðu um allar jarðir , " segir Jóhann .
" Þessar útgáfur hafa margfaldað útbreiðslu Íslendingasagnanna frá því sem áður var .
Stefnt er að svipuðum útgáfum á Norðurlöndum .
Þessar bækur hafa þegar selst í mjög stórum upplögum en langmest hefur selst af svokallaðri " Best of ...
" -bók sem er þykkt bindi og inniheldur meðal annars höfuðsögurnar Laxdælu , Grettlu og Egils-sögu , auk annars góðgætis .
Sú bók hefur til að mynda selst gríðarvel í bókaverslunum hér á landi síðustu sumur og þess má geta að hún hefur verið í " Book of the Month " -klúbbnum .
Í stökum útgáfum seljast Njála , Egla , Grettla og Laxdæla best , og einnig er fín sala í bók sem Gísla-saga Súrssonar og Eyrbyggja eru saman í .
Stjórnendur Penguin vöktu máls á því á dögunum að þeir íhugi að bjóða okkur að þeir gefi heildarsafnið út aftur , í lúxusbandi með sérstöku skýringabindi , og nú er verið að ræða það .
" Jóhann segir áhuga erlendra lesenda á Íslendingasögunum sífellt vera að aukast .
" Í Háskóla Íslands eru til tölur um að yfir tuttugu prósent af erlendum ferðamönnum sem komi hingað til lands komi vegna áhuga á sögunum .
Víða um land er fólk í ferðaþjónustu í síauknum mæli að undirbúa það að geta sýnt ferðamönnum sögustaði og söguslóðir , því áhuginn er mikill .
" Leitaði stuðnings á Norðurlöndum Jóhann hratt hinu stóra norræna þýðingarverkefni af stað árið 2007 og er óhætt að taka undir að það sé mikið að vöxtum ; alls koma á sjöunda tug þýðenda , fræðimanna , yfirlesara og ritstjóra að því .
Útgáfustjóri þýðinganna er Gísli Sigurðsson , rannsóknaprófessor á Árnastofnun , og með honum í ritnefnd eru tveir fyrrverandi forstöðumenn Árnastofnunar , Jónas Kristjánsson og Vésteinn Ólason , Örnólfur Thorsson , íslenskufræðingur og forsetaritari , og Viðar Hreinsson íslenskufræðingur , sem ritstýrði ensku útgáfunni .
Þá eru sérstakir ritstjórar þýðinganna í hverju hinna þriggja landa ; prófessorarnir Jon Gunnar Jörgensen og Jan Ragnar Hagland í Noregi , Annette Lassen , fræðimaður hjá Stofnun Árna Magnússonar í Kaupmannahöfn , fyrir hönd Danmerkur , og Kristinn Jóhannesson lektor og Karl-Gunnar Johansson dósent fyrir Svíþjóð .
" Í kjölfarið á ensku útgáfunni fannst mér kominn tími til að huga að þessum sameiginlega arfi allra Norðurlandanna og fara í samstillt norrænt átak um að gefa Íslendingasögurnar út í Noregi , Svíþjóð og Danmörku , í heildarútgáfu sem byggðist á ensku útgáfunni , " segir Jóhann .
Alþingi veitti fyrst stuðning til verksins , árið 2007 , og dugði það framlag til að ýta verkinu úr vör .
" Svo dró ský fyrir sólu , þegar hrunið kom , " segir hann .
" Þá hafði ég gert samninga við ritstjóra og þýðendur en allar forsendur breyttust .
Styrktaraðilar sem höfðu gefið mér undir fótinn gátu ekki staðið við það .
Þá ákvað ég að leita stuðnings á Norðurlöndum .
Það hefur sem betur fer gengið afar vel .
Fólkið sem kemur að þessu hefur svo miklar hugsjónir varðandi útgáfuna og leggur sig fram við að þetta gangi upp .
Ritstjórarnir sitja því ekki bara sveittir yfir textanum heldur hafa þeir lagst í aktygin með mér og dregið þetta áfram .
Sama má segja um marga aðra hér ónefnda , sem hafa reynst þessu verkefni ómetanlegar hjálparhellur .
Öllu þessu fólki verður seint fullþakkað .
" Meðal styrktaraðila útgáfunnar eru Nordisk kulturfond og Kulturkontakt nord , sjóður A.P .
Möllers og eiginkonu hans Chastine Mc-Kinney Möller í Danmörku , Norsk Kulturråd , Fritt ord og Det Kongelige Kultur- og kirkedepartment í Noregi og sænska nóbelsakademían og Torsten Söderberg Stiftelse í Svíþjóð .
" Þetta er samstarfsverkefni með háleit markmið um að efla norræna samvinnu og samkennd , sem mér finnst hafa tekist vel , " segir Jóhann .
Fengu sem flesta þýðendur í verkið Að verkefninu koma rúmlega fimmtíu þýðendur og segir Kristinn Jóhannesson , sem er annar ritstjóranna í Svíþjóð og kenndi síðustu 40 ár við Gautaborgarháskóla , að með honum vinni 26 þeirra .
" Við fengum til liðs við okkur þýðendur sem hafa þýtt mikið áður , bæði fornar bókmentir og nútímabókmenntir , " segir Kristinn og bætir við að í hópnum sé til dæmis fólk sem hafi þýtt bækur eftir Arnald Indriðason , Sjón og Einar Kárason .
" Einnig eru í hópnum prófessorar í norrænum bókmenntum , sem vildu vera með , auk nema .
Við reyndum að ná sem flestum þýðendum í verkið , eldri sem yngri , og það sama má segja um þýðendahópinn í Danmörku og Noregi .
" Jóhann bætir við að um leið og kraftar þeirra eldri og reyndari séu nýttir öðlist þeir óreyndari verðmæta reynslu .
" Við höfum þegar haldið mjög fjölmenna ráðstefnu í Osló með þýðendunum í verkefninu , þar sem fjallað var um ýmis grundvallaratriði við þýðingar á fornbókmenntum .
" Hlutverk ritstjóranna hlýtur að vera vandasamt , að lesa yfir og skapa nauðsynlegt samræmi milli allra sagnanna .
" Jú , þetta er vandasamt og verður sífellt vandasamara , " segir Kristinn og brosir .
" Hlutverk okkar er að samræma ákveðna þætti verksins .
Íslendingasögurnar hafa mismunandi stíl og þýðingarnar hafa það líka , en það verður að samræma nöfn , orðtök og slíkt , og lesa yfir og bera saman við frumtexta .
Við viljum reyna að komast hjá öllum villum – þetta er mikil vinna .
Það hefur verið einstaklega skemmtilegt að skiptast á skoðunum við þýðendurna , enda hafa þeir ákveðnar skoðanir á verkinu og hvernig eigi að fara að .
Umræðurnar hafa verið líflegar .
" " Það hefur líka verið samið við nokkra þekkta rithöfunda á Norðurlöndum , sem munu lesa þýðingarnar með sérstöku tilliti til stíls , " bætir Jóhann við .
Enska þýðingin notuð í Þýskalandi Íslendingasögurnar eru víðar væntanlegar í nýjum þýðingum , en síðustu misseri hefur hópur þýskra þýðenda líka unnið við að snúa sögunum .
Íslensk stjórnvöld sömdu við Fischer-forlagið í Þýskalandi um þá útgáfu og á hún að vera komin út þegar Ísland verður gestaland á bókakaupstefnunni í Frankfurt .
" Við erum stoltir af að geta greint frá því að við veittum þýsku útgefendunum aðgang að öllu ritstjórnarefninu úr ensku útgáfunni og þeir nota samræminguna sem var mótuð við það verk , til að mynda yfir örnefni , mannanöfn og hugtök sem koma fyrir í fleiri en einni sögu , " segir Jóhann .
En hvenær er stefnt að því að norrænu þýðingarnar komi út ? " Við stefnum á 2012 .
Við ætlum að reyna að koma þeim út nokkurn veginn samtímis í löndunum þremur .
Við sjáum þetta fyrir okkur sem eina stóra kynningu en síðan verða eftirskjálftar í hverju landi fyrir sig .
" Fjölmiðlar á Norðurlöndum hafa þegar sýnt hinni væntanlegu útgáfu mikinn áhuga og hafa birst um hana greinar á menningarsíðum margra dagblaða .
Lifandi samtímabókmenntir Þetta er vitaskuld ekki í fyrsta sinn sem lesendur á Norðurlöndum fá aðgang að sögunum á sínum tungumálum .
" Þessar sögur eru margar hverjar til í þýðingum í þessum löndum , " segir Kristinn .
" Nokkurn veginn allar stóru sögurnar eru til dæmis til í sænskri þýðingu , sumar í tveimur eða þremur .
Fyrstu sögurnar voru þýddar á sænsku um aldamótin 1800 .
En rétt eins og hver kynslóð leikara þarf nýjan Hamlet þá er ástæða til að þetta sé endurnýjað .
" Jóhann bætir við að þeim sé sagt að í Danmörku og Noregi vanti tilfinnanlega nýjar þýðingar á Íslendingasögunum .
Þær eldri séu margar ritskoðaðar og langt um liðið síðan þær komu út .
" Í þeim löndum hefur allur þessi sagnaarfur aldrei verið gerður aðgengilegur með samstilltu átaki sem þessu , þannig að menn fái aðgang að öllum sögunum í einu lagi , " segir Jóhann og Kristinn bætir við að það sé umtalsverð eftirspurn eftir nýjum þýðingum á íslenskum fornbókmenntum .
" Einn þýðendanna , Karl Johansson , þýddi Heimskringlu á sænsku fyrir nokkrum árum og hún seldist í hátt í fimmtán þúsund eintökum .
" Þeir Jóhann og Kristinn segja markmiðið að sögurnar verði aðgengilegar á góðu nútímamáli .
" Það hefur stundum borið við að sögurnar séu þýddar á nokkuð gamaldags mál , " segir Kristinn .
" Hver kynslóð þarf að eiga Íslendingasögurnar á sínu máli .
Ég er kannski rómantískur að upplagi – Íslendingasögurnar voru með því fyrsta sem ég las eftir að ég varð læs , en að mínu viti eru sögurnar ekki eign gamalla vísindamanna , bókmenntafræðinga eða málfræðinga , heldur eru þetta lifandi samtímabókmenntir ! Ég vil að þessar sögur verði skildar á þann hátt .
Það á að lesa þær og njóta , án þess að hugsa um hvort þær séu úr handriti A eða B .
" Menningararfur Norðurlanda Jóhann segir að núna þegar skuggi hafi fallið á ímynd Íslands skipti meira máli en nokkurn tímann fyrr að vekja athygli á því að við eigum þennan sagnaarf sem allir bera virðingu fyrir .
" Viðtökurnar sem þetta erindi okkar hefur fengið á Norðurlöndum , þar sem stofnanir , fyrirtæki og sjóðir hafa tekið svo vel í að veita þessu stuðning , staðfestir þá virðingu sem sagnaarfurinn nýtur .
En það þarf að viðhalda sögunum og gefa út , til að þær falli ekki í gleymsku .
" " Okkur Íslendingum hættir til að líta á þessar sögur sem okkar eign en þær eru líka hluti af menningararfi Norðmanna , Svía og Dana , " segir Kristinn .
" Sumar sagnanna hafa til að mynda haft mikla þýðingu fyrir rithöfunda sem skrifa á þessum málum .
Rétt eins og Biblían er undirstaða merkra bókmenntaverka , þá eru líka til verk sem eru mótuð af Íslendingasögunum .
" " Þessi bókmenntaarfur er eign heimsbyggðarinnar allrar , rétt eins og verk Hómers og Shakespeares , " bætir Jóhann við .
