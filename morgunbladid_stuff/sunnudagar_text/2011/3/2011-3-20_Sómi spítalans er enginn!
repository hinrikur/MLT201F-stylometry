Árið 2006 var Dóra Dröfn Skúladóttir geðhjúkrunarfræðingur færð til í starfi innan LSH vegna ásakana samstarfsmanns um kynferðislega áreitni í heimahúsi .
Hún hafnaði ásökununum og þær voru aldrei sannaðar .
Dóra leitaði réttar síns og hefur nú unnið mál á báðum dómstigum , þar sem tilfærslan er sögð óþörf og ólögmæt .
Hún vill nú koma aftur til starfa á geðdeild við Hringbraut en hefur ekki haft erindi sem erfiði .
Orri Páll Ormarsson orri@mbl.is Föstudaginn 29. september 2006 fór Dóra Dröfn Skúladóttir geðhjúkrunarfræðingur ásamt nokkrum hjúkrunarfræðingum á geðdeild Landspítala – Háskólasjúkrahúss við Hringbraut í samkvæmi heima hjá deildarstjóranum .
Veitingar voru á boðstólum .
Eftir samkvæmið hélt hún sem leið lá heim og með henni annar hjúkrunarfræðingur á deildinni , karlmaður .
Hann var kvæntur .
Dóra var nýbúin að fá sér hund og var sagt að hún þyrfti að fara með hann í göngutúr daglega .
Klukkan var ekki orðin það margt og maðurinn samþykkti að ganga með henni .
Í íbúðinni bauð Dóra manninum vín sem hann þáði en hún segir hvorugt þeirra hafa verið drukkið .
" Eitt leiddi af öðru " , eins og hún kemst að orði .
Hún viðurkennir að hafa farið á fjörurnar við manninn en ekkert hafi gerst þeirra í millum .
" Hann var hjá mér í einn og hálfan klukkutíma , fór meðal annars með mér inn í svefnherbergi en ekkert alvarlegt gerðist .
Ég neyddi hann ekki til að vera hjá mér og hann gat farið hvenær sem honum sýndist .
Maðurinn er um tveir metrar á hæð og ég þess ekki umkomin að halda honum í gíslingu , " útskýrir hún .
Á endanum yfirgaf maðurinn heimili Dóru .
Fór undan í flæmingi Mánudaginn eftir hringdi Dóra í manninn .
" Ég vildi kanna hvort þessi kvöldheimsókn myndi nokkuð hafa áhrif á okkar samstarf .
Hann tók mér hins vegar fálega , var allur hinn undarlegasti og fór undan í flæmingi , " segir hún .
Dóra undraðist þetta en velti því ekki frekar fyrir sér .
Daginn eftir meiddi dóttir hennar sig og Dóra þurfti að fara úr vinnu til að fara með hana á slysavarðstofuna .
Þar næsta dag , sem var miðvikudagur , var hún heima hjá dóttur sinni .
Þá hringdi síminn .
Það var deildarstjórinn hennar .
" Hún tjáði mér að umræddur maður gæti ekki hugsað sér að vinna með mér lengur , þar sem ég hefði beitt hann grófu ofbeldi þarna um kvöldið .
Sagði hún mig þurfa að víkja af deildinni , jafnvel af geðsviði spítalans líka , og boðaði mig á fund með sér , sálfræðingi deildarinnar og manninum .
Ég varð orðlaus enda fannst mér þetta mál aðeins vera milli mín og mannsins og kæmi Landspítalanum ekkert við .
Meintar ásakanir áttu sér stað í heimahúsi en ekki í vinnunni .
" Dóra kveðst ekki gera sér neina grein fyrir því hvers vegna maðurinn hafi sakað hana um kynferðislega áreitni .
Þau höfðu unnið saman í nokkurn tíma og samkomulagið verið með ágætum .
" Líklegasta skýringin er sú að hann hafi iðrast þess að hafa farið heim með mér og haft samviskubit gagnvart konu sinni , " segir Dóra .
" Lýsingar hans á því sem gerðist heima hjá mér eru fjarri sanni .
" Þótti ákvörðunin óréttlát Téður fundur fór fram fimm dögum síðar en hann sátu deildarstjórinn , sviðsstjóri á geðsviði , Dóra og vinkona hennar , henni til stuðnings , en maðurinn treysti sér ekki til að mæta .
Niðurstaða fundarins var sú að Dóra yrði færð til innan spítalans , þar sem maðurinn gæti ekki unnið með henni .
Tók Dóra skýrt fram að henni þætti ákvörðunin óréttlát og brotið hefði verið á rétti hennar .
" Sárast sveið mér að búið var að taka ákvörðunina áður en ég gat gert grein fyrir minni hlið á málinu .
" Eftir fundinn fór Dóra í tveggja vikna veikindaleyfi að höfðu samráði við yfirmenn sína .
Dóra segir samstarfsmanninn , sem bar henni kynferðislega áreitni á brýn , hafa leitað til lögreglu en hún ekki aðhafst í málinu .
Þá kom fram við réttarhald síðar að hann hefði leitað til Stígamóta í kjölfar atviksins .
Dóra var afar ósátt við lyktir málsins innan spítalans og leitaði til lögmanns .
Höfðaði hún dómsmál með stefnu í desember 2006 , þar sem hún krafðist þess að sú ákvörðun að færa hana til í starfi yrði ógilt með dómi og að henni yrðu dæmdar miskabætur , auk málskostnaðar .
Héraðsdómur tók kröfurnar til greina með tveimur dómum , í maí og september 2007 , eftir viðkomu í Hæstarétti vegna formsatriða .
LSH áfrýjaði .
Dómur Hæstaréttar var kveðinn upp 18. september 2008 .
Niðurstaðan var á þann veg að ákvörðunin hefði verið stjórnvaldsákvörðun , sem stjórnsýslulög giltu um .
Hæstiréttur taldi ákvörðunina vera óþarfa og ólögmæta og að hún hefði falið í sér brot gegn æru Dóru .
Með ákvörðuninni hefði ásökunum samstarfsmannsins verið gefinn byr undir báða vængi .
Var LSH dæmdur til að greiða Dóru kr. 800.000 í miskabætur ( hæstu miskabætur til þessa í máli af þessu tagi hérlendis ) og kr. 1.300.000 í málskostnað í héraði og fyrir Hæstarétti .
Eftir að Dóra höfðaði mál var hún áfram í leyfi frá störfum .
" Um miðjan mars 2007 var ég tekin út af launaskrá LSH og lít svo á að með því hafi ég endanlega verið flæmd úr starfi .
Eftir að fyrsti dómur héraðsdóms gekk gerði ég árangurslausa tilraun til að ná samkomulagi um að koma aftur til starfa .
" Í september 2007 fékk Dóra vinnu sem umsjónarhjúkrunarfræðingur hjá Heilsugæslunni en gerði kröfur um bætur frá LSH sem svöruðu til tekjumissis allt til þess tíma .
LSH hafnaði því og urðu önnur málaferli af því tilefni .
Hún tekur fram að þessi krafa hennar hafi verið í samræmi við áskilnað frá upphafi um að gera síðar kröfu um að fá fjártjónið bætt .
Héraðsdómur féllst á kröfu Dóru en LSH áfrýjaði .
Það var svo í lok janúar sl. sem Hæstiréttur staðfesti dóm héraðsdóms með dómi .
Ekki var fallist á neitt í málsvörnum spítalans og honum gert að greiða Dóru ríflega 2,8 milljónir króna með dráttarvöxtum í miskabætur , auk 600.000 króna í málskostnað .
Dóra segir það hafa verið undarlega tilfinningu að sjá fólkið aftur í réttinum , samstarfsmanninn , sem bar hana sökum , deildar- og sviðsstjórann .
" Ekkert þeirra gat horft í augun á mér .
" Dóra velti því vel og vandlega fyrir sér hvort hún ætti að segja sögu sína í blaðaviðtali en það sem gerði útslagið var þetta : " Mig langaði að vekja athygli á óréttlætinu .
Það er óþolandi að stjórnendur geti tekið geðþóttaákvarðanir af þessu tagi og komist upp með það .
Þetta er ekkert nema valdníðsla .
Til að bæta gráu ofan á svart hafa bæði deildarstjórinn og sviðsstjórinn verið hækkaðar í tign innan spítalans og karlhjúkrunarfræðingurinn er enn við störf án hjúkrunarleyfis .
Hann lærði í Danmörku og hjúkrunarfræðingar sem læra þar fá ekki starfsleyfi á Íslandi .
" Vill gamla starfið aftur Þrátt fyrir allt sem á undan er gengið vonast Dóra ennþá til að endurheimta gamla starfið sitt á geðdeild LSH við Hringbraut .
" Ég er í starfi núna á Skógarbæ sem er hjúkrunarheimili fyrir aldraða en það er hvorki mitt sérsvið né áhugasvið .
Ég menntaði mig til að vinna með geðsjúkum og tel að kraftar mínir nýtist best á geðdeildinni við Hringbraut .
Ég hef mjög góð meðmæli og aldrei hefur verið sett út á störf mín .
" Hún ritaði Birni Zoëga , forstjóra LSH , bréf á dögunum , þar sem hún segir það eindreginn vilja sinn að koma aftur til starfa hjá LSH , við geðhjúkrun .
" Ég óska vinsamlegast eftir viðræðum við þig um möguleika á að koma aftur til starfa , " stendur í bréfinu .
" Málaferlin eru afstaðin og munu ekki hafa áhrif á mín störf , ef svo verður , þótt ég hafi óneitanlega orðið fyrir lífsreynslu , sem ég hefði ekki óskað mér .
" Björn vísaði málinu til Páls Matthíassonar , framkvæmdastjóra geðsviðs , sem Dóru þótti miður .
Átti hún í framhaldinu fund með honum .
Eftir fundinn ritaði Páll Dóru bréf , þar sem hann viðurkennir að menntun hennar og fagþekking gæti nýst geðsviði LSH en hins vegar sé engin laus staða við Hringbraut og ekkert sem bendi til þess að svo verði nú á næstunni , þótt veikindaforföll o.s.frv. geti vissulega breytt því óvænt .
Dóra undrast þetta svar enda hefur hún traustar heimildir fyrir því að ráðið hafi verið í stöður á geðsviði LSH við Hringbraut eftir að hún sótti um sjálf .
" Ég sé því ekki betur en rök Páls séu fyrirsláttur sem er í samræmi við framkomu spítalans í þessu máli öllu .
Hann ætlar greinilega ekki að rétta mér sáttahönd .
Í þessu langa ferli var ég látin algerlega afskipt og enginn hefur beðið mig afsökunar .
Sómi spítalans er enginn ! Langafi minn heitinn , Guðmundur Thoroddsen , einn af stofnendum Landspítalans , myndi snúa sér í gröfinni vissi hann af framkomu spítalans í minn garð .
" " Hvers vegna þarf ég að sanna mig ? " Dóra Dröfn er þakklát Félagi íslenskra hjúkrunarfræðinga fyrir stuðning í málinu en undrast svör formannsins , Elsu B. Friðfinnsdóttur , við bréflegri fyrirspurn á dögunum .
" Ég spurði hana hvað henni fyndist um það að spítalinn tæki dræmlega í að ráða mig aftur til starfa og fékk þau svör að ég ætti ekki að vera of kröfuhörð um starfsstað .
Elsa ráðlagði mér að hugsa málið þannig að þegar ég hefði sannað mig að nýju og farið væri að dofrast yfir málið gæti ég óskað eftir flutningi á mína óskadeild .
Þetta er undarlegt svar .
Hvers vegna þarf ég að sanna mig að nýju ? Ég hef ekkert brotið af mér og aldrei verið sett út á mín störf .
" " Dauðahugsanir sóttu á mig " Dóra Dröfn segir málið í heild hafa tekið gríðarlegan toll .
Fljótlega eftir að ásakanir samstarfsmannsins komu fram brotnaði hún gjörsamlega niður og þjáðist um tíma af áfallastreitu .
" Mér leið afskaplega illa á þessum tíma .
Það er óskemmtileg lífsreynsla að vera vísað úr starfi og álitin kynferðisbrotamaður .
Það helltist mikið óréttlæti yfir mig .
Ég skildi ekki – og skil ekki enn – hvernig maðurinn gat gert mér þetta .
Hvað þá yfirmenn mínir .
Ég var óvinnufær um tíma , fékk líkamlega kvilla eins og magabólgur og einangraðist félagslega .
Mér leið mjög illa innan um fólk og treysti orðið mjög fáum .
Þegar ástandið var verst sóttu á mig dauðahugsanir .
" Dóra kveðst hafa lifað fyrir dóttur sína , sem er sautján ára í dag , og segir hana hafa staðið þétt við bakið á sér í þessum erfiðleikum .
" Hún stóð sig alveg eins og hetja , eins og fjölskylda mín öll .
Ég veit ekki hvort ég hefði komist í gegnum þetta án þeirra .
" Dóra nefnir líka þátt málleysingjanna en hún á tvo hunda og einn kött .
" Hundarnir komu mér fram úr á morgnana , ég þurfti að fara út með þá .
" Enginn hafði samband Hún kveðst hafa orðið fyrir vonbrigðum með samstarfsfólk sitt á spítalanum .
" Ég hélt ég ætti ágætis kunningja og vini í þeim hópi en enginn hafði samband við mig eftir að atvikið kom upp til að spyrja hvernig mér liði .
Sumt af þessu fólki hefur að vísu " addað " mér á Facebook að undanförnu og komið vel fram við mig þar .
" Dóra var um tíma atvinnulaus og viðurkennir að erfitt hafi verið að ná endum saman .
" Ég stefndi í gjaldþrot þegar ég fékk vinnu hjá Heilsugæslunni árið 2007 .
Það er ekki mitt sérsvið en ég átti engra kosta völ .
Maður verður að hafa í sig og á .
" Árið 2008 fékk hún vinnu á Reykjalundi sem aðstoðarhjúkrunarstjóri á lungnasviði og vann þar samhliða framhaldsnámi í hugrænni atferlisfræði við Endurmenntun Háskóla Íslands .
" Ég byrjaði í náminu 2006 en vegna vanlíðunar gat ég ekki útskrifast með mínum árgangi , vantaði upp á mætingu .
Ári síðar var haldið annað árs námskeið , þar sem ég fékk að klára þá fyrirlestra sem ég missti af enda þótt ég væri búin með öll verkefni , " segir Dóra en náminu lauk hún með diploma árið 2009 .
Hún segir sér hafa líkað afar vel á Reykjalundi en því miður missti hún þá vinnu í fyrra .
" Það kom til niðurskurðar , fjórtán manns var sagt upp , og fólki með minnstu starfsreynsluna var fórnað .
Ekkert við því að segja .
" Dóra starfar nú á Skógarbæ sem er hjúkrunarheimili fyrir aldraða .
Hún stefnir ótrauð að því að opna sjálfstæða stofu með áherslu á hugræna atferlismeðferð .
" Ég er mjög spennt fyrir því verkefni og er sannfærð um að þörfin sé fyrir hendi .
" Vikið af flugfreyjunámskeiði Spurð hvort hún hafi orðið fyrir fordómum úti í samfélaginu vegna ásakana samstarfsmannsins segir Dóra eftirfarandi sögu : " Ég sótti um flugfreyjustarf hjá Icelandair sumarið 2007 .
Vildi rífa mig upp .
Ég stóðst prófið og var send á þjálfunarnámskeið .
Þetta hafði mikla þýðingu fyrir mig og efldi sjálfstraustið til muna .
Þegar ég átti eina viku eftir af námskeiðinu var ég hins vegar kölluð á teppið .
" Þú veist um hvað þetta snýst ? " var ég strax spurð .
Ég svaraði því til að mig grunaði það en bað námskeiðshaldara bara að segja mér það beint út .
" Fólk segir að það hafi verið vínlykt af þér , " sögðu þær þá .
Mér krossbrá .
Vínlykt , hvað meinið þið ? Þessu átti ég ekki von á .
" Að sögn Dóru var skýringin einföld .
" Ég hafði fengið flensu og drukkið hóstasaft til að mýkja hóstann .
Það myndi aldrei hvarfla að mér að mæta undir áhrifum áfengis í vinnu eða á námskeið .
Ég gerði konunum grein fyrir þessu en engu tauti varð við þær komið .
Mér var vikið af námskeiðinu .
" Dóra er sannfærð um að þetta með vínlyktina hafi verið fyrirsláttur .
Hin raunverulega ástæða brottvikningarinnar hafi verið málarekstur hennar fyrir dómstólum .
" Það liggur í augum uppi .
Þú vísar ekki manneskju af námskeiði bara vegna þess að einhver heldur því fram að vínlykt hafi verið af henni .
Þetta urðu mér mikil vonbrigði og braut mig í raun niður aftur .
" Í góðu andlegu jafnvægi Dóra segir sér líða ágætlega í dag .
" Ég er í góðu andlegu jafnvægi og stend mína plikt .
Dóttir mín er á fyrsta ári í MR og stendur sig frábærlega í námi .
Ég er mjög ánægð með minn hlut sem móðir .
Á móti kemur ofboðslegt svekkelsi .
Ég vonaðist til að fá aftur vinnuna mína á geðdeild LSH við Hringbraut en það ætlar ekki að verða .
Óréttlætið heldur áfram .
Ég mun halda áfram að byggja upp mitt líf en Guð hjálpi mér , þetta hefur verið erfiður tími .
Geta stjórnendur komist upp með allt ? " 