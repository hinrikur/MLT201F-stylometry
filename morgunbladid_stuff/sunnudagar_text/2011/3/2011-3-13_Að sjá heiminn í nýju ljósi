Á útidyrunum eru nöfn heimilismanna og Snata , óhætt að draga þá ályktun að Snati sé hundur , þó að hvergi bregði honum fyrir í heimsókninni .
Mörkin óljós á milli skáldskapar og veruleika í þessu húsi við Hávallagötu .
Það er rithöfundurinn og listfræðingurinn Auður A. Ólafsdóttir sem opnar dyrnar , hún er í lopapeysu sem rennd er upp í háls og eftir því með hlýja nærveru .
Samtalið fer fram í heimkynnum orða og lita , borðstofuborðið með rauðum dúk , höfundurinn baðaður hvítum sólargeisla sem berst inn um gluggann og myndar skörp skil við svargrænt málverk á veggnum .
Þegar nánar er að góð mótar þar dauflega fyrir nashyrningi .
" Þetta er verk Sigurðar Árna frá námsárunum í París , sem hann afneitaði síðar eins og allir listamenn gera , " segir Auður og brosir .
Nýlega kom skáldsaga Auðar , Afleggjarinn , út í Frakklandi , þar sem hún hefur fallið í góðan jarðveg .
Í sögunni heldur Arnljótur Þórir eða Lobbi til útlanda með afleggjara að sjaldgæfri átta blaða rós .
Eins og í fyrri sögum Auðar búa persónurnar yfir margræðni og dýpt og bera uppi sagnaheiminn sem hún skapar .
" Það má eiginlega segja að kveikjan að hverri skáldsögu sé kringumstæður verðandi söguhetju , " segir hún .
" Mér birtist sena sem gæti verið tvær til þrjár síður í bók , svo dettur hún hugsanlega út áður en yfir lýkur , en er þrátt fyrir það sálfræðilegur inngangur að þessari tilteknu persónu .
Í Afleggjaranum minnir mig að það hafi verið getnaðarsena í gróðurhúsi , þar sem lítið kvenjesúbarn verður til .
Og þetta er mjög sjónrænt , senan birtist sem mynd , og síðan tekur við að yfirfæra myndina í orð .
Það gerist í raun sjálfkrafa með músíkinni eða hrynjandinni , sem verður rödd persónunnar .
Mynd og músík koma fyrst í öllum mínum bókum og það er kjarni þessarar mögulegu framtíðarsöguhetju .
Um leið og það liggur fyrir verð ég forvitin um afdrif hennar .
" – En aðalpersónurnar eru ólíkar í sögum þínum .
" Þær hafa líka orðið til á ólíka vegu .
Í Afleggjaranum kom sagan eiginlega strax .
Mig langaði til að spyrja : Hvernig verður karlmaður faðir ? Það er svo óáþreifanlegt miðað við móðurina .
Og hvernig breytist ungur maður í föður ? Það getur í raun farið alveg framhjá honum – hann þarf ekkert að vita af því að hann hafi eignast barn .
Það er ekkert einsdæmi að ungur maður fái upphringingu , eins og í sögunni , þar sem stúlka tilkynnir að hún eigi von á barni með honum .
Margir þræðir eru því tvinnaðir saman og hún er ástarsaga á hvolfi , sem er ekki óalgengt á Íslandi , barnið kemur fyrst og síðan kynna foreldrarnir sig : Góðan daginn ! Hvað heitirðu ? Þetta er ástarsaga í öfugri röð , barnið kemur fyrst í heiminn , síðan kynnast foreldrarnir , þau prófa að búa til fjölskyldu og verða hugsanlega ástfangin .
Mér finnst karlmaðurinn oft óspennandi og einhliða , eins og honum er lýst í auglýsingum , bíómyndum og jafnvel skáldsögum .
Ég er ekki að segja að staðalmynd konunnar sé endilega meira spennandi í bíómyndum eða fjölmiðlum .
En mig langaði til að draga upp nýja mynd af karlmanni í bókmenntum og skoða þessi mörgu hlutverk , hvernig það væri að vera ungur karlmaður , sonur , bróðir , ungur faðir og elskhugi .
En varðandi spurninguna þína góðu , þá held ég að það séu þversagnirnar sem gera okkur mannleg – þversagnir séu undirstaða mennskunnar .
Þess vegna get ég ekki skrifað dúkkulísukaraktera með eina hlið , ekki gert þá vonda eða góða , af því að ég fer alltaf að velta fyrir mér af hverju þeir séu vondir og þá fer ég að skilja þá svo vel – og þá eru þeir það ekki lengur ! " – Það eru óneitanlega skarpar andstæður í Rigningu í nóvember , þar sem kona sem talar ellefu tungumál ferðast með mállausum og heyrnarlausum dreng .
" Í bókum mínum tefli ég oft saman andstæðum heimum , heimi orðsins og heimi annarskonar tjáningarmáta .
Líkami og orð eru gjarnan andstæður í bókum mínum , í að minnsta kosti tveimur af þremur skáldsögum , ef ekki öllum , er persóna sem talar of mörg tungumál .
Í Rigningu í nóvember talar kvenpersóna ellefu tungumál , en á samt ekki auðvelt með að koma frá sér orði ; hún tjáir sig öðruvísi með líkamanum .
Síðan er prestur aukapersóna í Afleggjaranum sem talar fjörutíu tungumál .
En strákurinn í þeirri sögu á ekki auðvelt með að koma hlutum í orð .
Hann er hins vegar með í farteskinu fölskvalaust trúnaðartraust , gerir ekki ráð fyrir öðru en að hægt sé að treysta fólki , að maðurinn sé í eðli sínu góður ef aðstæður leyfa , eins og segir í Afleggjaranum .
Ég veit ekki hvort það er íslenskt naivitet , en þetta hefur vakið athygli í löndum þar sem bókin hefur verið þýdd .
Dönum þótti merkilegt að hægt væri að treysta fólki , meira að segja útlendingum , og byggðu brú yfir í Myshkin í Fávitanum eftir Dostojevskí .
Frakkar byggðu hins vegar brú á milli Afleggjarans og Candide eftir Voltaire ; titill frönsku þýðingarinnar er Rosa Candida , en candida þýðir hvítur , hreinn eða saklaus .
Það er mikið talað um strákinn í sögunni , sem er ómótaður og saklaus .
Það er nokkuð sem útlendingar taka eftir í heimi fullum af tortryggni og illsku , að það skuli vera til sögupersóna sem treystir fólki – sér enga ástæðu til annars .
Og mér finnst þetta skemmtileg þversögn að orð nái ekki að gera öllum veruleikanum skil .
Og vera samt rithöfundur og nota orð .
Þetta er grundvallarstef í bókum mínum .
" – Og þú ert á mörkum orða og mynda sjálf , listfræðingur og rithöfundur .
" Ég hef alltaf unnið fulla vinnu meðfram því að skrifa bækur og það hefur ráðið því hvernig ég skrifa .
Ég þarf ekkert innblástur eða að vera sérstaklega stemmd til að geta skrifað hvar og hvenær sem er , það eina sem mig vanhagar um er tími – að stela smátíma á rauðu ljósi ! Það erfiðasta við að vera rithöfundur til hliðar er að geta ekki vaknað til þess á morgnana , að þurfa að loka á þennan hugmyndaheim , láta hann sitja á hakanum – lengst hafa liðið átta til níu mánuðir .
Þá líður mér eins og villidýri sem þarf að komast út .
En þetta er nokkuð sem ég þarf að búa við .
" – En sækirðu hugmyndir yfir í orðlausan heim myndlistarinnar ? " Ég hugsa að áhrifin felist í myndríkum stíl ; ljóðrænir höfundar skrifa í myndum .
En ég blanda ekki saman fræðum og skáldskap – ég er ekki fræðilegur höfundur .
Í staðinn fyrir að fletta upp bíltegund , eins og Opel Astra , bý ég hana til , gef mér að hún sé til .
Ef hún er ekki til í dag , þá verður hún kannski framleidd síðar .
Ég tékka ekki á neinum svona atriðum .
Kannski af því að ég hef lítinn tíma , en mér finnst það líka óþarfi .
" – Þú staðhæfir á einum stað að hjartsláttur hvals heyrist fimm kílómetra ! " Það safnast fyrir sem maður veit .
Kannski les maður það í blaði einn morguninn .
Og það sama á við um táknin .
Það mætti skrifa langa ritgerð um trúarleg tákn í Afleggjaranum , kannski í fleiri bókum , en þau tilheyra mínum menningarlega farangri .
Ég las til dæmis La Divina Commedia eftir Dante áður en ég byrjaði á Afleggjaranum og vísa í hana í einum kafla , þar sem söguhetjan týnist í dimmum skógi , " in un bosco oscuro " .
Þetta er dæmigerð vegasaga , ferðalag sem er innri leit , sjálfsskoðun – að fara í burtu til að breytast og verða annar .
Það er 2.500 ára gamalt þema í heimsbókmenntunum og mjög ríkt í íslenskri bókmenntahefð , eins og annarra eyþjóða , að fara í burtu til að geta komið aftur .
Og svo eigum við Íslendingar orðin heima og heimur , sem eru af sama stofni og rúma þessa hugsun í hnotskurn .
Það má líka segja að þetta sé inntak listarinnar eða listsköpunarinnar , að upplifun af listinni megi líkja við ferðalag , þar sem maður fær aðrar hugmyndir um sjálfan sig og heiminn – sér heiminn í nýju ljósi ef vel tekst til .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 