Á meðan allt virtist leika í lyndi fóru opinberir aðilar , ríki og sveitarfélög mikinn .
Tekjur bólgnuðu út vegna þess bóluhagkerfis sem einkenndi árin 2005 til 2008 .
Hagnaðartölur sem bankar og stórfyrirtæki birtu , stundum á þriggja mánaða fresti , gáfu kjörnum fulltrúum til kynna að til þeirra bærust skatttekjur í stríðum straumum á næstu árum .
Öll fjárhagsleg aðgæsla hvarf og útrásaræðið rann á fleiri en vilja muna það núna .
Steingrímur J. Sigfússon vill helst láta líta út eins og hans hafi verið rödd hrópandans í eyðimörkinni og hann hafi alls ekki hrifist með eins og allir hinir .
Þvert á móti hafi hann varað við og spyrnt við fótum .
En Steingrímur J. varð fyrir því óláni að gefa út bók haustið 2006 .
Til hennar er stundum vitnað og ekki endilega í þá kafla sem höfundinum þætti þægilegast að hampa núna .
Þannig sagði Steingrímur t.d. á blaðsíðu 82 í bók sinni Íslenskt velferðarsamfélag á tímamótum : " Höfundi er ljúft og skylt að viðurkenna að margir harðduglegir og áræðnir forystumenn í íslenska fjármálaheiminum hafa náð miklum árangri í starfi , vöxtur fjármálageirans og landvinningar hafi verið ævintýri líkastir .
" " Landvinningar " eru hitt orðið sem var notað um framgöngu víkinganna utan landsteinanna .
Hrifning og aðdáun Steingríms leynir sér ekki .
Hann neyðist ekki til að lýsa hrifningu sinni á útrásinni .
Hann tekur sérstaklega fram að honum sé sérdeilis ljúft að lofsyngja hana .
Steingrímur þarf ekkert endilega að skammast sín neitt að ráði fyrir yfirlýsingar af þessu tagi .
En öðru máli gegnir um eftir á skýringar hans og áfellisdóma í annarra garð .
Hlaupið til og ábyrgð hirt upp Sjálfstæðisflokknum tókst að innbyrða alla ábyrgð á því að bankakerfið hrundi , enda hafði einhver ímyndunarfræðingur sagt flokknum að vera auðmjúkur og afsakandi í framgöngu , bugta sig og beygja og játa allt .
Tveimur árum síðar náði hann að hirða líka upp ábyrgðina af Icesave af herðum Steingríms .
Hinn flokkurinn sem var í ríkisstjórn á jafnræðisgrundvelli með Sjálfstæðisflokknum sýndi hins vegar enga auðmýkt .
Hann var einvörðungu í því að hengja alla sök á samstarfsflokkinn .
Sjálfur hafði hann þó starfað sem eins konar dótturfélag Baugs og eigenda þess , langstærsta skuldara landsins fyrr og síðar .
Það hafði hann gert í stjórnarandstöðu og eftir að í stjórn var komið .
Naut flokkurinn vegna þeirrar stöðu sinnar óskoraðs stuðnings Baugsmiðla og nýtur þess stuðnings enn .
Auðvitað mun fólkið í landinu smám saman sjá í gegnum áróðurinn , þótt þunginn sé mikill og átta sig á því hvar hin raunverulega ábyrgð lá .
Sjálfstæðisflokknum var hegnt í kosningum árið 2009 .
Til valda komust flokkar sem þjóðin hefur aldrei við eðlilegar aðstæður viljað sjá eina í valdastólum .
Ekki er hægt að finna að því að Sjálfstæðisflokkurinn hafi fengið vonda útreið í þeim kosningum .
En það var siðlaust að Samfylkingin , dótturfélagið sjálft , skyldi setjast í forystu nýrrar ríkisstjórnar , með forsætisráðherra sem setið hafði í stjórn sem henni hentar nú að kalla " hrunstjórn , " þar sem hún hafði aldrei gert neina atrennu gegn útrásarframferði .
Þvert á móti .
Og að auki kom hún persónulega í veg fyrir að ríkisstjórnin sem hún sat í gæti komið til móts við sjónarmið sem allir seðlabankar Norðurlanda komu á framfæri um að nauðsynlegt væri að breyta starfsemi Íbúðalánasjóðs þegar í stað .
Siðvæðing í sýndarveruleika Það hlálegasta og hámark hræsninnar sem hent hefur eftir fall fjármálakerfisins er þegar flokkar hafa tekið að setja sér innantómar siðferðisreglur , forgengilega frasa af ýmsu tagi , samkvæmt forskrift nefnda á eigin vegum sem iðulega eru kallaðir umbótanefndir .
Í því hefur ekkert falist nema yfirborðslegur kattarþvottur og réttlæting á framgöngu viðkomandi og endalausar nefndaskipanir í framhaldinu sem ekkert gagn hafa gert .
Þannig átti sérstök nefnd innan þingsins að fjalla á gagnrýnan hátt um skýrslu Rannsóknarnefndar Alþingis , sem reynst hafði af vanefnum gerð og stórkostlega gölluð um margt .
Þingnefndin gerði hins vegar ekkert annað en að klípa sundur búta héðan og hvaðan úr fyrrnefndu skýrslunni og klína saman á ný , hugsunar- og gagnrýnislaust .
Svo setti hún ofan á þennan ólystilega bakstur heitstrengingar og loforð um bætt og betri vinnubrögð af þingsins hálfu og stjórnmálanna í heild .
Að lokum hrósaði þingnefndin sjálfri sér fyrir þessa óburðugu framgöngu .
Síðan hefur ekkert gerst sem hönd festir á .
Samkvæmt mælingum nýtur þingið nú virðingar 12 prósenta landsmanna og verður að segja að það er vel af sér vikið miðað við framgöngu þess .
Argentínskt ástand Og einmitt þessa dagana er Alþingi að bíta höfuðið af skömminni og undirstrika að það hefur ekkert lært og er siðlausara en nokkru sinni fyrr .
Það ætlar sér að gefa Hæstarétti landsins langt nef og láta þá kosningu standa , sem rétturinn ógilti samhljóða í 6 manna dómi .
Ekkert þjóðþing á norðurhveli hefur sokkið dýpra , þótt hægt sé að benda á samsvarandi dæmi annars staðar frá .
Þetta ætlar þingið sér að samþykkja þótt dómsmálaráðherrann andmæli og hann ætlar auðvitað að sitja áfram þótt þessi ótrúlega afgreiðsla verði samþykkt af stjórnarliðinu .
Þráinn Eggertsson prófessor skrifaði greinar í Morgunblaðið af þessu tilefni .
Í þeirri fyrri segir hann m.a. : " Sagan sýnir að stjórnarskrár og einstakar greinar þeirra eru oft áhrifalausar .
Þrælahald í Bandaríkjunum blómstraði í skjóli stjórnarskrár þar sem ritað var að allir menn væru jafnir en í stjórnarskrá Stalíns , annars mesta fjöldamorðingja sögunnar , var mannréttindakaflinn sá lengsti í heimi .
Fjármálakerfið á Íslandi , sem hrundi síðla árs 2008 , var ekki innlend afurð – við fluttum kerfið inn frá Evrópusambandinu .
Þess vegna er til dæmis deilt um það hvort innlánstryggingakerfið íslenska hafi verið nákvæmlega í samræmi við reglur ESB .
Og nú flýgur sú saga um hugarheima að gömul og slitin stjórnarskrá lýðveldisins hafi átt mikla sök á fjármálahruni og spillingu á nýrri öld .
Hugmyndasmiðir segja ábúðarfullir : án nýrrar stjórnarskrár muni sagan endurtaka sig ; vönduð ný stjórnarskrá mun gerbreyta framferði stjórnmálamanna , auðmanna og almennings .
Öll vitum við að Hæstiréttur Íslands hefur nýlega ógilt kosningu til stjórnlagaþings og stjórnvöld og almenningur glíma við vandann sem upp er kominn .
Gamall ritstjóri segir í bloggi sínu að besta lausnin sé að gefa Hæstarétti kjaftshögg .
Hins vegar er haft eftir gömlum lagaprófessor að fyrsta skref okkar eigi að vera að fylgja núgildandi lögum .
Kjaftshögg á hæstarétt er argentínska leiðin .
Í Argentínu í marga áratugi hafa allar ríkisstjórnir nema ein vanvirt hæstarétt landsins : hunsað dómsniðurstöður , fangelsað dómara , fjölgað dómurum til að fá hagstæðar niðurstöður eða beinlínis lokað dómnum .
Því má bæta við að stjórnarskrá Argentínu er eftirmynd þeirrar bandarísku .
Fjölmiðlar flytja þá frétt að á Alþingi Íslendinga sé sennilega meirihluti fyrir frumvarpi um að hunsa dóm Hæstaréttar og fela þeim sem kjörnir voru ólöglega til stjórnlagaþings að skrifa nýja stjórnarskrá .
Það er einnig haft eftir flestum þeirra sem upphaflega náðu kjöri að þeir muni sætta sig við þennan gjörning .
Hjá norrænni þjóð eru þetta ótrúleg tíðindi .
Hvað er á seyði ? Sjá menn ekki að böðulgangur af þessu tagi við gerð nýrrar stjórnarskrár er sömu ættar og böðulgangur fjármálafurstana fyrir og eftir hrun ? Rætur hrunsins voru einmitt í vinnubrögðum af þessu tagi .
Ef fram fer sem horfir verður ný stjórnarskrá áttaviti sem í vantar nálina og vísar samtímis til allra átta .
Ég leyfi mér að vona að þeir sem nú syngja laglaust finni hinn rétta tón áður en skaðinn er skeður .
" Eftir að hin beitta grein prófessors Þráins birtist bárust fréttir af þingsályktunartillögu sem gerði ráð fyrir að þeir sem hlutu ógilda kosningu til stjórnlagaþings skyldu setjast á slíkt þing sem þó fengi til málamynda annað heiti .
Þeir fulltrúar sem vildu ekki taka þátt í þeim leik að svívirða hæstarétt myndu þá víkja fyrir öðrum úr hópi þeirra sem næstir voru að komast að í hinum ógiltu kosningu og voru tilbúnir að ganga til hins ljóta leiks .
Um þetta sagði Þráinn Eggertsson í stuttri grein : " Þessi aðferð til að velja fulltrúa í stjórnlagaráð hefur afleiðingar sem í hagfræði nefnist hrakval ( á ensku , adverse selection ) .
Hrakval lýsir því þegar menn óafvitandi velja bjagað safn einstaklinga með eiginleika sem ganga þvert á markmiðið sem stefnt er að .
Í þessu tilviki veljast þeir einir í stjórnlagaráð sem taka ekki mark á dómi hæstaréttar um ógildingu kosningar til stjórnlagaþings .
Með öðrum orðum : Þeir einir eru valdir til að semja nýja stjórnarskrá sem taka ekki mark á stjórnarskrá lýðveldisins .
" 