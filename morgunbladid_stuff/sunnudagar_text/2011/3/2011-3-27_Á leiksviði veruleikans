Það var ótrúleg upplifun að vera í Eystrasaltslöndunum þessa örlagaríku daga í janúar 1991 .
Ástandið var eldfimt og lítið mátti út af bera .
Ég myndaði dag og nótt og eina nóttina varð ég viðskila við íslenska hópinn .
Þá kom stúlkan á myndinni mér til hjálpar og í örugga höfn .
Myndir og texti : Ragnar Axelsson rax@mbl.is Það var ógn í loftinu , eitthvað sem maður hafði aldrei skynjað áður .
Lyktin frá eldunum var einhvers konar tákn um nýja tíma , gömlu Sovétríkin voru að brenna upp og nýir tímar í vændum .
Fólk var út um allt , tilbúið að láta lífið fyrir frelsið og sjálfstæðið .
Fyrir okkur Íslendingana , Jón Baldvin Hannibalsson og fylgdarlið hans , ásamt mönnum frá flestum fjölmiðlum á Íslandi , sem vissu varla hvað sneri fram og aftur á byssum , var þetta skrítið umhverfi .
Við vorum eins konar óttalaus hópur í umhverfi sem enginn hafði kynnst áður .
Vissum að við vorum að skrásetja stóran atburð í mannkynssögunni .
Það lá í loftinu að Borís Púgó , innanríkisráðherra Sovétríkjanna , myndi gera atlögu að fólkinu á götunum .
Svarthúfusérsveit hans hafði þegar drepið fjórtán manns í Vilníus , skotið fólk og keyrt yfir það á skriðdrekum .
Þess má geta að Púgó var sumarið eftir einn af höfuðpaurunum í uppreisninni gegn Gorbatsjev .
Þegar ljóst var að hún hefði mistekist skaut hann konu sína og síðan sjálfan sig .
Það var eins og að ganga inn á leiksvið í Vesalingunum eftir Victor Hugo , reykurinn og lyktin gerðu umhverfið svo óraunverulegt .
Fólk sat við eldana í kuldaúlpum , hlustaði á útvarp og beið eftir fréttum af því hvort einhverjar þjóðir myndu viðurkenna sjálfstæði Eystrasaltsríkjanna .
Fólkið beið milli vonar og ótta – hvort á það yrði ráðist og hvort reynt yrði að brjóta sjálfstæðisbaráttuna á bak aftur .
Það setti eflaust strik í reikninginn að stríð var hafið við Persaflóa og augu heimsins beindust að því .
Fólkið við eldana var vingjarnlegt og maður gat gengið að öllum og myndað án þess að verða fyrir aðkasti .
Það var eins og allir vissu að við værum frá Íslandi sem allir horfðu nú til sem bandamanns í sjálfstæðisbaráttunni .
Maður var stoltur að finna að fólkið treysti á að litla Ísland legðist á sveif með því gegn Sovétveldinu .
Ekki var á vísan að róa með önnur lönd eins og staðan var , Gorbatsjev var með miklar umbætur í farvatninu og stærri ríki vildu ekki rugga bátnum .
Við Pétur Gunnarsson , þá blaðamaður á Morgunblaðinu , komum beint til Riga úr Heklugosi , sem hófst daginn áður .
Það tók langan tíma að komast inn í landið og skrítið að koma frá frjálsu landi og upplifa skrifræði sem manni fannst byggjast á tortryggni og forsjárhyggju .
Allt var skoðað í krók og kring og gefa varð upp alla peninga sem maður var með á sér .
Sviplaus andlit Sovétríkjanna fylgdust með hverri hreyfingu .
Fáir töluðu ensku á götunum og erfitt að gera sig skiljanlegan .
Eldri maður , sem sat við varðeld , gaf sig á tal við mig og spurði hvort ég áttaði mig á því að yrði gerð árás yrði skotið á okkur fréttamennina .
" Þeir vilja ekki að myndir og fréttir komist út .
" Ég svaraði honum í einfeldni að ég gerði mér grein fyrir því en óttaðist það ekkert sérstaklega .
Maðurinn brosti , gaf mér súpu og sagði að við yrðum verndaðir eins og hægt væri .
Honum líkaði svarið þegar við kvöddumst við bálköstinn .
Ég gekk í burtu og velti fyrir mér hvort hann vissi eitthvað meira en ég .
Grunaði hann að árás yrði gerð á fólkið ? Menn voru nokkuð vissir um að svo færi en vonuðu að það gerðist ekki .
Þorfinnur Guðnason , kvikmyndatökumaður sjónvarpsins , og Jón Ólafsson fréttamaður , sem talar rússnesku , gengu um æðrulausir og kvikmynduðu allt sem fyrir augu bar .
" Ef skotið verður á okkur þá skjóta þeir örugglega Þorfinn og Jón fyrst .
Það ber meira á þeim en manni með litla myndavél , " hugsaði ég með mér .
Þeir voru líka svo frakkir og hikuðu aldrei , gengu alltaf beint til verks .
Leyniskytturnar voru örugglega búnar að koma auga á þá .
Notaði ekki flass Ég gekk um götur alla nóttina og fram í dögun og myndaði allt sem fyrir augu bar í þeirri birtu sem var til staðar – reyndi að fanga andrúmsloftið án þess að nota flass sem hefði skemmt raunveruleikastemninguna á götunum , götum sem voru fullar af alls konar tálmum , vörubílum og steypuklumpum .
Á rölti heim að hótelinu , Ridzene , sem var beint á móti innanríkisráðuneytinu , og framhjá styttu af rithöfundinum Janis Rainis í garðinum rétt hjá , óraði mig ekki fyrir því að það ætti eftir að draga til tíðinda daginn eftir .
Rétt við hótelið var ljós Volga-bifreið og tveir menn , annar rölti hjá en hinn sat á bekk og las dagblað .
Þeir þóttust ekki taka eftir mér þegar ég gekk framhjá þeim .
Þessi bíll átti eftir að elta okkur til hinna landanna og vera stöðugt í nálægð við hótelin okkar .
Ég hafi tekið niður bílnúmerið og þekkti því bílinn .
Myrtur skömmu síðar Það var eimur af brennandi trjábolum í Riga þegar við gerðum okkur klára í að færa okkur yfir til Vilníus .
Við biðum í anddyrinu á hótelinu , það var uppi rekistefna út af tösku Jóns Baldvins sem hafði verið fjarlægð úr herbergi hans og fannst síðar í anddyrinu .
Það var taskan sem tafði brottför af hótelinu .
Meðan við biðum gaf ég mig á tal við menn sem sátu í setustofu í anddyrinu og voru að gera sig klára til að mynda fólkið á götunum .
Þar var þekktur ljósmyndari og kvikmyndagerðarmaður , Andris Slapins , sem hafði myndað í Síberíu og líf inúíta í Sovétríkjunum ásamt félögum sínum Juris Podnieks og Gvido Zvaigzne .
Þeir voru að gera heimildarmynd um átökin í Eystrasaltsríkjunum .
Mig langaði að fræðast um þau svæði sem Slapins hafði ferðast um og spurði hann varfærnislega .
Andris var fámáll en vingjarnlegur , sagði lauslega frá lífinu á þessum framandi slóðum .
Hann var að gera sig kláran fyrir átök kvöldsins .
Ég vildi ekki trufla þá en óskaði eftir að hafa samband seinna , hafði áhuga á að taka myndir og kynnast lífi sem ég þekkti ekki .
Við yfirgáfum hótelið en vissum ekki að á sama tíma beið hin illræmda svarthúfusérsveit í felum á horninu beint á móti , tilbúin að skjóta .
Það átti að valda usla og vara menn við að ganga of langt í frelsisbaráttunni .
Það er til kort sem sýnir hvar þeir voru og klukkan hvað .
Það átti að valda ógn og skelfingu meðal fólksins og vara aðrar þjóðir við því að skipta sér af málum Sovétríkjanna .
Það átti að valda skelfingu í hverju Eystrasaltsríkjanna fyrir sig .
Rúmum klukkutíma eftir að við yfirgáfum Riga hófst skothríð svarthúfusveitanna fyrir framan hótelið , tveir herlögreglumenn og ungur Letti voru lífshættulega slasaðir og létust síðar af sárum sínum .
Við höfðum tekið myndir af lögreglumönnunum skömmu áður .
Skyndilega urðu kvikmyndatökumennirnir skotmörk þar sem þeir voru í garðinum skammt frá hótelinu .
Andris Slapins var skotinn fyrstur , svo Gvuido Zvaigzne .
Andris gerði sér grein fyrir því að hann var að deyja og bað Podnieks að taka kvikmyndatökuvélina sína og mynda sig .
" Þeir skutu mig í hjartað , " sagði Slapins af veikum mætti .
" Haltu áfram að taka myndir ! " Hann dó nokkrum mínútum síðar af sárum sínum .
Zvaigzne lést af sárum sínum tveimur vikum síðar .
Podnieks drukknaði átján mánuðum síðar á undarlegan hátt .
Hendur á vélbyssum Í Vilníus var útgöngubann , samt var fólk úti og sat við eldana í kuldanum , tilbúið að verja þinghúsið .
Inni biðu sjálfboðaliðar tilbúnir að verja ráðamenn með gömlum rifflum .
Jón Baldvin hitti Landsbergis og aðra ráðamenn í þinghúsinu og við fylgdumst með upptökum sem sýndu hvernig lífið var murkað úr fólki , keyrt yfir það á skriðdrekum og skotið af stuttu færi .
Fjórtán manns féllu í valinn og margir voru særðir .
Það var eiginlega þá sem maður gerði sér grein fyrir því að við værum í bráðri hættu ef árás yrði gerð – að enginn væri óhultur í þessu umhverfi , ekki einu sinni íslenski ráðherrann .
Öryggisverðir voru með hendur á vélbyssum innan klæða , tilbúnir að verja Jón Baldvin og föruneyti hans .
Orðrómur var um það að hugsanlega yrði gerð skotárás á bílalestina þegar hún ferðaðist milli landa .
Þess vegna var keyrt á ógnarhraða á flughálum vegum til að forðast árás , öll atburðarás var óútreiknanleg .
Andrúmsloft var eins spennuþrungið í Tallinn .
Jón Baldvin og Arnór bróðir hans áttu fundi með Lennart Meri og öðrum ráðamönnum um framvindu mála .
Steypuklumpar blokkeruðu aðgang skriðdreka ef árás yrði gerð í borginni .
Það var ákveðinn léttir að komast úr þessu spennuþrungna andrúmslofti en að sama skapi þægilegt að vita að Ísland hygðist , fyrst ríkja heims , viðurkenna sjálfstæði Eystrasaltsríkjanna .
Furðuleg uppákoma Allir íslensku fréttamennirnir , Pétur Gunnarsson , Hallur Hallsson , Ellert B. Schram , Þorfinnur Guðnason , Jón Ólafsson og ég , hafa sína sögu að segja af þessari lífsreynslu .
Stundum vorum við í hóp , stundum einir á götum úti að skrásetja þessa magnþrungnu tíma í heimssögunni .
Sumir í orðum , aðrir í myndum .
Á leiðinni heim til Íslands varð furðuleg uppákoma .
Þegar við komum á völlinn var flugvélin okkar farin fyrir þó nokkru , því allt flug var við miðað við Moskvu-tíma og við því allt of seinir .
Kaupa varð nýja farseðla út úr landinu , þeir gömlu voru úreltir og ekki teknir gildir .
Gráhærð kona með heysátuhárgreiðslu taldi peninga svipbrigðalaus og rak svo viðkomandi farþega í næstu lúgu .
Þar var sama konan aftur , hafði bara fært sig til bak við vegginn , heimtaði aftur vegabréfið og taldi peningana fyrir farseðlinum þrisvar sinnum .
" Nei , hæ , þú aftur ! " Henni stökk ekki bros þótt reynt væri að gantast við hana yfir fáránleikanum .
Svona var bara kerfið , kerfi sem hafði verið byggt upp í mörg ár í gömlu Sovétríkjunum .
Þegar ég rifja þetta upp velti ég fyrir mér hvort Ísland sé í dag að þróast meira og meira yfir í forsjárhyggju fyrir almenning með tilheyrandi eftirliti hæfileikalausra manna með mikla titla og búa til kerfi sem mun springa á endanum eins og öll heimskuleg kerfi .
Hvað það mun skemma mikið áður veit enginn .
Getum við virkilega ekki lært af sögunni , og getur fólkið aldrei fengið frið fyrir öllum þessum kjánum , við þurfum þá ekki hér ? 