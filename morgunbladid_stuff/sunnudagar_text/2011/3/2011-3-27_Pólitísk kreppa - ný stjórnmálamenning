Það ríkir pólitísk kreppa á Íslandi .
Hún er fólgin í því að ríkisstjórnin er lömuð vegna ágreinings á milli stjórnarflokkanna og innri ágreinings í VG .
Þar af leiðandi gerist ekkert , sem máli skiptir í uppbyggingu eftir hrun .
En þessi pólitíska kreppa er víðtækari en svo , að hún nái bara til stjórnarflokkanna .
Hún nær til allra stjórnmálaflokka og hreyfinga .
Einn þáttur hennar er sá , að kynslóðin , sem átti að taka við Íslandi á fyrstu árum nýrrar aldar , kynslóðin sem fæddist á Viðreisnarárunum , varð fyrir alvarlegum áföllum í hruninu , hvort sem hún var starfandi á vettvangi viðskipta eða stjórnmála .
Þetta er bezt menntaða kynslóð Íslendinga , alla vega betur menntuð en þeir sem á undan henni fóru .
Áföllin sem hún varð fyrir voru af margvíslegum toga .
En í grundvallaratriðum má segja , að vandinn sé sá , að vegna tengsla við og aðildar að þeirri atburðarás sem leiddi til hrunsins hafi þessi kynslóð misst trúverðugleika .
Það gerðu margir fleiri en vegna þess , að þarna var á ferð fólk sem var að taka við forystu í málefnum lands og þjóðar vega þau áföll sem þetta unga fólk varð fyrir þyngra en hjá öðrum .
Í því felst ekki að þau hafi verið dæmd úr leik til frambúðar en þau þurfa tíma til að ná áttum .
Þessi vandi kemur til viðbótar tilvistarkreppu stjórnmálaflokkanna , sem að var vikið á þessum vettvangi sl. laugardag og hefur leitt til þess að þeir eru ekki lengur vettvangur skoðanaskipta og stefnumörkunar heldur tæki valdahópa til þess að hafa áhrif .
Stjórnmálaflokkar verða til í kringum málefni og þeir flokkar sem hér starfa urðu fyrst og fremst til á grundvelli þeirra viðhorfa sem uppi voru fram eftir 20. öldinni .
Nú eru þau að baki í þeim skilningi sem þá átti við , hvort sem um var að ræða sósíalisma og kapítalisma , átökin í kalda stríðinu eða á milli verkalýðshreyfingar og vinnuveitenda .
Þegar horft er til vandamála og viðfangsefna 21. aldarinnar standa fyrrum pólitískir andstæðingar frammi fyrir því , að þeir eiga málefnalega samleið á mörgum sviðum .
Þáttur í því að leysa þá pólitísku kreppu , sem að var vikið hér að framan er að þora að viðurkenna þann veruleika .
Svo að ég taki persónulegt dæmi höfum við Ragnar Arnalds , fyrrum formaður Alþýðubandalagsins og ráðherra þess flokks á sinni tíð , deilt hart um pólitík frá því að við kynntumst ellefu ára gamlir , en eigum nú málefnalega samleið í afstöðu til aðildar Íslands að Evrópusambandinu ( og vafalaust í fleiri málum ) .
Fjölmörg dæmi af þessu tagi má nefna þar sem pólitískir andstæðingar fyrri ára ættu að eiga auðvelt með að starfa saman að lausn vandamála líðandi stundar .
Og þá vaknar sú stóra spurning , hvort núverandi flokkakerfi endurspeglar með réttum hætti mismunandi viðhorf fólks til viðfangsefna samtímans .
Eða er tilvistarvandi flokkanna kannski að einhverju leyti fólginn í því að þeir geri það ekki ? Alla vega ætti að vera ljóst að sá hugmyndafræðilegi ágreiningur , sem var til staðar á sínum tíma milli sósíalista og borgaralegra afla , ætti ekki að koma í veg fyrir samstarf flokka og einstaklinga nú við gjörbreyttar aðstæður .
Sú pólitíska kreppa sem að var vikið í upphafi mun leiða til kosninga fyrr en síðar og þá er mikilvægt að flokkarnir verði tilbúnir í þær kosningar og til að takast á við verkefnin í kjölfar þeirra .
Hvernig gera þeir það ? Þeir sem nú ráða ferðinni í flokkunum mega ekki falla í þá gryfju að reyna að halda í eigin stöðu með því t.d. að reyna að forðast prófkjör við val á frambjóðendum .
En prófkjörin voru orðin eins konar pólitískt afstyrmi , þegar peningarnir höfðu völdin á Íslandi .
Nú geta frambjóðendur ekki gengið í botnlausa sjóði og það er gott .
En jafnframt er spurning , hvort ekki á að útfæra prófkjörin á nýjan hátt .
Í stað þess að kjósendur verði að koma á kjörstað fari kosningin fram með rafrænum hætti .
Nú stendur yfir kosning til stjórnar Verzlunarmannafélags Reykjavíkur með þeim hætti og verður fróðlegt að sjá hvernig til tekst .
Í annan stað þurfa flokkarnir hver um sig að ræða innri vandamál sín .
Einn viðmælandi minn , sem þekkir betur til íslenzkra stjórnmála en flestir aðrir síðustu áratugi , lýsti flokkunum í samtali fyrir nokkrum dögum eins og tómum kössum .
Á þeim væru merkimiðar en ekkert innihald .
Það er of mikið til í þessari lýsingu .
Flokkarnir sýna viðleitni til þess að takast á við innri vandamál sín .
Á vettvangi Sjálfstæðisflokksins er starfandi svonefnd Framtíðarnefnd undir forystu Kristjáns Þórs Júlíussonar , alþingismanns , sem hefur það verkefni að vísa flokknum leiðina til nýrrar framtíðar .
Samfylkingin efndi til uppgjörs við sjálfa sig en hún er ekki enn búin að gera upp við sig hver hún er .
Hún er að vísu flokkur sem vill að Ísland gangi í Evrópusambandið en það er líklega það eina , sem sameinar fólkið í þeim flokki .
Að öðru leyti virðist hún vera bandalag fólks sem vill njóta góðs af því að vera við völd .
Framsóknarflokkurinn er að byrja að ná áttum .
Vinstri grænir eru enn að takast á um það sín í milli hvernig þeir eigi að samræma það tvennt að vera við völd og halda í prinsippin .
Stjórnmálaflokkar eru lykilstofnanir í lýðræðisríki .
Annaðhvort verða þeir að ná tökum á eigin vandamálum eða nýir flokkar að verða til sem endurspegla betur skoðanamun í samfélaginu á nýrri öld .
Á hvorn veginn sem það verður gert er endurnýjun stjórnmálamenningarinnar , sem þau Lilja Mósesdóttir og Atli Gíslason tala um , forsendan fyrir því að þjóðin nái tökum á uppbyggingunni eftir hrun .
