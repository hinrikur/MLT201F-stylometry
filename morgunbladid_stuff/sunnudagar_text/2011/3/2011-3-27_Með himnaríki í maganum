Það þarf ekki að koma á óvart að borðið sem við sitjum við er úr gleri og undir glerinu er gjafapappír , sem er óvenju fagurlega hannaður .
Ekki þegar hinumegin borðsins situr Sigríður Sigurjónsdóttir , prófessor í vöruhönnun við Listaháskóla Íslands , og samtalið á sér stað í kjallara Spark Design Space , gallerís við Klapparstíg , þar sem haldnar eru sýningar á því nýjasta í hönnun .
" Við vorum að velta fyrir okkur hvort jólagjafamenningin hefði breyst eftir hrun , " segir Sigríður Sigurjónsdóttir , prófessor í vöruhönnun við Listaháskóla Íslands , en hún stofnaði galleríið í júlí 2010 .
" Nöfnin á þessum örkum af jólapappír eru til dæmis nánd , áskorun , leiðsögn , fjárhagur og tími .
Og pælingin var sú , hvort hægt væri að gefa tíma eða miðla þekkingu .
Hvernig mætti þá pakka því inn , þannig að það yrði falleg gjöf .
Þetta var jólasýning Megan Herbert og það má fræðast um hana með því að fara inn á Sparkdesignspace.com , eins og aðrar sýningar sem hafa verið haldnar hérna .
" – Hvernig var nafnið fundið á galleríið ? " Það kviknuðu margar hugmyndir , en mér fannst ágætur kraftur í þessu nafni .
Spark á íslensku tengist því að koma einhverju af stað , og svo virkar það líka vel á ensku , sem neisti eða hugmynd .
Hugmyndin að galleríinu er sú , að mér fannst vanta farveg á Íslandi fyrir spennandi og góð hönnunarverkefni , sem hafa borist mér í gegnum starf mitt í Listaháskólanum , bæði frá kennurum og nemendum .
Það munar líka um það , að þegar hönnuður fær tækifæri til að sýna , þá fær hann um leið " deadline " til að klára verkefnið .
Svo hef ég verið að stýra stefnumóti bænda og hönnuða , samstarfsverkefni LHÍ og Matís , en að því koma matarhönnuðir , vöruhönnuðir , grafískir hönnuðir , nemendur LHÍ , vísindamenn , sérfræðingar Matís og íslenskir bændur .
Ég hef mikinn áhuga á matarhönnun og í framtíðinni sé ég fyrir mér að galleríið sinni því fagi meira .
" – Og þetta er rótin að skyrkonfektinu ? " Já , þegar ég las Draumalandið eftir Andra Snæ Magnason kviknaði hugmyndin að því að setja upp námskeið í skólanum , þar sem bændum og hönnuðum væri stefnt saman með það að markmiði að þróa nýjar og spennandi matvörur með menningarlegri tilvísun og nota íslenskt hráefni .
Við höfum almennt ekki mikið hráefni hér á landi , en við höfum nóg af mat og þarna gafst tækifæri til að vinna með það .
Svo vorum við svo heppin , að tveir vöruhönnuðir úr LHÍ , Guðfinna Mjöll Magnúsdóttir og Brynhildur Pálsdóttir , höfðu sérhæft sig eftir útskrift í matarhönnun .
Það var því hægt að fá þær til að kenna og þróa sex vikna námskeið , sem við skrifuðum saman .
Og áhuginn var svo mikill þegar við kynntum afurðirnar á litlum markaði í Grandagarði , að við hugsuðum með okkur , að við gætum ekki látið þar við sitja .
Í framhaldi af því fengum við styrk frá Tækniþróunarsjóði , Framleiðnisjóði landbúnaðarins og Hönnunarsjóði Auroru , sem gerði að verkum að við gátum ráðist í frekari rannsóknir á völdum hugmyndum sem komu upp á námskeiðinu , þróað þær með fagfólki og farið með þær alla leið í framleiðslu .
Skyrkonfektið er dæmi um það , en áður þróuðum við rabarbarakaramelluna á Löngumýri á Skeiðum og sláturtertu sem seld er á veitingastaðnum Fjalladýrð á Möðrudal á Fjöllum .
Og í vor munum við setja á markað Mælt mál í samstarfi við bændurna á Hala í Suðursveit , en það tengist að sjálfsögðu Þórbergi Þórðarsyni .
Við þróuðum matseðil fyrir veitingastað sem þau reka , þar sem markmiðið er að gestir kynnist Þórbergi í gegnum matinn og matseðilinn .
Margir sem koma á Hala gefa sér ekki tíma til að fara inn á safnið sjálft og okkur fannst að það mætti vera meiri tenging á milli þess og veitingastaðarins .
Þegar hópurinn fór að vinna með þessa hugmynd , þá kom auðvitað í ljós Þórbergur hafði skrifað mikið um mat og það var því úr miklu að moða .
" – Geturðu nefnt dæmi um rétt ? " Við getum sagt , " segir hún hugsi og lítur óræðum augum til lofts , " án þess að skemma neitt fyrir frumsýningunni að Þórbergur hafi verið mjög hrifinn af snúðum , brjálaður í snúða .
Einhvers staðar lýsti hann því svo , að það væri eins og að vera með himnaríki í maganum .
Þannig að við byrjuðum þar – að fólk gæti upplifað þá tilfinningu .
Og úr því þetta barst í tal , þá stefnum við að því að sýna verkefnið í heild sinni hér í galleríinu , stefnumót bænda og hönnuða .
Þetta er orðið mikið ævintýri , sem sextán bændur tóku þátt í , þó að það séu aðeins þessar fjórar afurðir sem hafa verið þróaðar áfram .
" – Heldur þessi þróunarvinna áfram ? " Þessu er í raun lokið .
Við vorum aðeins með fjármagn til þriggja ára , en það hafa komið afleggjarar út úr þessu , því sum verkefni hafa þróast áfram í samstarfi bænda og nemenda .
Ég veit að það er verið að vinna nokkrar afurðir þannig .
Það sýnir hversu fljótt svona lagað spyrst út á Íslandi , að bændur hringdu í LHÍ og óskuðu eftir samstarfi við unga vöruhönnuði , sem annars hefði aldrei gerst .
Og þar með var markmiðinu náð .
Nú erum við að útskrifa fullt af nemendum sem hafa þessa reynslu og geta auðveldlega tekið að sér önnur verkefni á svipuðum nótum , þó svo það sé ekki í gegnum skólann .
" – Er sláturterta góð á bragðið ? " Já , hún er hefðbundið slátur , nema fitumagnið var minnkað í uppskriftinni og í staðinn sett grænmeti , kartöflur , rófur og mikið af blóðbergi .
Svo er tertan bökuð og borin fram með berjasósu og rauðvíni , þannig að þetta er eins og fínasta villibráð .
Það er verið að taka hefðbundinn mat , sem við lítum ekki endilega á sem sparimat , og lyfta honum á allt annað plan .
Ég hef líka séð fólk gera allskonar tilraunir með slátur heima hjá sér , krydda það og prófa ýmsa hluti , en það hefur ekki sést á markaði .
Mér finnst það sérstakt , að þetta hafi ekki þróast áfram .
" – Og skyrkonfektið verður kynnt á Hönnunarmarsi ? " Við opnuðum konfektturninn í hádeginu á fimmtudag og seljum konfektið þar í fjóra daga meðan á Hönnunarmars stendur .
Þorgrímur Einar Guðbjartsson , bóndi á Erpsstöðum , verður í turninum , en konfektið var þróað í samstarfi við bændurna þar .
Við vorum með fagsmakkara hjá Matís , sem smökkuðu nýjar og nýjar prufur , og svo fengum við konditori-meistara til liðs við okkur , Örvar Birgisson , sem hefur unnið mikið með kokkalandsliðinu .
Loks hönnuðum við útlit fyrir konfektið og um leið lógó fyrir Erpsstaði , en þar eru framleiddar ýmsar aðrar afurðir , svo sem skyr , ís og ostar .
Í framhaldi af Hönnunarmarsi verður skyrkonfektið selt í Vínberinu , Frú Laugu og á fleiri stöðum .
Þetta er ferskvara , ekki eru sett nein rotvarnarefni í skyrfyllinguna , þannig að hún þarf að geymast í kæli og ekki lengur en í tvær til þrjár vikur .
" – Hvernig er konfektið á bragðið ? " Ólýsanlega gott , " segir hún og hlær .
" Í alvörunni ! " – Linda Björg Árnadóttir fata- og textílhönnuður opnaði sýningu í vikunni á heimilistextíl í Spark Design Space .
" Já , hún hefur verið að þróa heimilistextíl undir vörumerkinu Scintilla og yfirskrift sýningarinnar er Smash & Grab , en þetta eru handklæði , púðar , sængurver og dúkar .
Ég myndi segja að þetta væri ansi hressilegt og engin lognmolla yfir því .
Ég hef skynjað svolítinn leiða á því hjá listamönnum upp á síðkastið að vinna sífellt með íslenska náttúru og menningararfinn og maður er farinn að skynja nýjan kraft , nýja kraftmikla liti , sem eru að koma fram hjá nokkrum hönnuðum .
Ég held að það sé bara upphafið .
" – Hvaðan koma þessir litir ? " Ég veit það ekki , " svarar Sigríður , stendur upp og nær í rúmföt í sýningarhillu .
" Mér finnst stundum að ef ég nota þessi rúmföt , sem eru ljósblá og gul , þá verði indjánastemning heima hjá mér .
Það kemur einhver ný stemning og af því að hún er svona ný , þá er ég ekki búin að átta mig á hvaðan hún er sprottin .
Ég held það sé jafnvel uppreisn gegn þessum náttúrulitum , sem við höfum unnið mikið með .
" – Og almenningur getur keypt þessar vörur ? " Já , þetta er allt til sölu , vandaðar vörur sem unnar eru úr náttúrulegum hráefnum .
Við ætlum að einbeita okkur að íslenskri hönnun , sýna hana og selja , en verðum einnig með eina erlenda sýningu á ári .
Hver sýning stendur í um tvo mánuði .
" – Þið eruð með listamenn á ykkar snærum ? " Það er að byggjast upp listi .
" – Er þetta eina galleríið sinnar tegundar á Íslandi ? " Það eru til mjög fínar búðir sem selja hönnun , en þær eru ekki með aðstöðu til að setja upp sérstakar sýningar , eins og þegar Andrea Maack lagði undir sig allt galleríið og bjó til franska stemningu , breytti því í ilmvatnsbúð sem var hér í tvo mánuði .
Það var hennar innsetning hér og það gefst auðvitað ekki kostur á slíku í venjulegum verslunarrýmum .
" – Hvernig standa Íslendingar í vöruhönnun í samanburði við aðrar þjóðir ? " Ég myndi segja að við stæðum á byrjunarreit .
Við búum við þær aðstæður að það eru fá framleiðslufyrirtæki í landinu og það er ekki um auðugan garð að gresja í staðbundnum hráefnum , en sjálfri finnst mér þessi þröngi rammi hafa skapað okkur sérstöðu , eins og það að vinna með bændum .
Ég veit ekki til þess , að aðrir ungir hönnuðir hafi gert það markvisst .
Þarna verður verkefni til einfaldlega af því að við erum að leita að hráefni til að vinna með , sem í þessu tilfelli er matur .
Ég held að þessi þröngi stakkur sem okkur er sniðinn skapi okkur um leið sérstöðu og móti þann veruleika sem einkennir íslenska hönnun .
Og við erum rétt að byrja ...
" 