Halldór Kiljan Laxnes má með réttu telja holdtekju tuttugustu aldarinnar á Íslandi .
Hann var fæddur 1902 og lést þegar aðeins tvö ár vantaði í næstu aldamót .
Á þessum tíma langa tíma hafði Ísland tekið ótrúlegum breytingum – og í því efni var þáttur skáldsins býsna stór .
Með skrifum sínum , hvort heldur er í skáldsögum , endurminningabókum eða greinum , eggjaði skáldið þjóð sína lögeggjan til þess nálgast viðfangsefni líðandi stundar af dirfsku og bera höfuðið hátt .
Lúsugir afdalabændur og þröngsýni voru honum sem eitur í beinum enda lagði hann til atlögu við slíkan útúrboruhátt .
Halldór sá Ísland í öðru ljósi og þótti breytingar sjálfsagaðar ..
" Hann reif fólk sitt upp úr aldagömlum hjólförum hugsana , orða , verka og óvenja , og þessi herhvöt og harkalega rúmrusk , vakti þá upp með andfælum sem fastir voru orðnir ...
En að sama skapi vakti ögrandi plægingarhljóðið dunandi blómstraum í brjósti úngs fólks , " segir sr. Emil heitinn Björnsson fréttastjóri Sjónvarpsins í bókinni Minni og kynni .
Á fyrstu áratugum tuttugustu aldarinnar þóttust margir hafa fundið fyrirmyndaríkið og var Halldór einn þeirra .
Hann sá roðann í austri og batt trúss sitt við kommúnismann .
Lofaði þjóðskipulag í Sovétríkjunum eins og lesa má um í Gerska ævintýrinu .
Í fyllingu tímans gekk skáldið svo af trúnni og gerði upp við sína pólitísku fortíð í bókinni Skáldatíma sem út kom 1963 .
Má segja að með því uppgjöri hafi Laxness öðlast þá viðurkenningu meðal þjóðarinnar sem honum bara , sem Nóbelsverðlaunahafi í bókmenntum og kominn á bekk með höfuðskáldum heimsins .
Skáldið á Gljúfrasteini var maður sem stakk í stúf .
Í safni Morgunblaðsins er fjöldi mynda af Halldóri þar sem hann ber jafnan svipmót heimsborgarans .
Það er eðlilegt ; ungur fór Halldór um veröld víða , leitaði hugmynda í bækur sínar – sem hafa verið komið út í meira en 500 útgáfum og á 43 tungumálum auk móðurmálsins .
Halldór Laxnes lét mjög að sér kveða í þjóðfélagsumræðu .
Á gamlársdag 1970 birti Morgunblaðið grein hans , Hernaðurinn gegn landinu , en tilefnið voru hugmyndir á þeim tíma um framkvæmdir í Laxá og Þjórsárverum .
Greinin bjó yfir kraftbirtingarhljómi og var ef til vill upphaf tilfinningarheitrar umræðu um umhverfismál á Íslandi .
Margir hafa um fjallað um kynni sín af Halldóri Laxness , til að mynda Sveinn Einarsson leikstjóri í bókinni Nærmynd af Nóbelskáldi , þar sem segir um skáldið " Það var ekki nóg með að hann gæti verið allra manna skemmtilegastur , þegar svo bar undir , heldur var hugsun hans með allt öðrum hætti en flestra eða allra annara manna .
Ég hef engan mann þekkt eins lausan við hversdagslega vanahugsun , " segir Sveinn .
Sigurður Bogi Sævarsson sbs@mbl.is 