" Ég þekkti ekki Beethoven , svo gamall er ég ekki , " segir Gennadíj Rosdestvenskíj , aðalgestastjórnandi Sinfóníuhljómsveitar Íslands .
Eiginkona hans , konsertpíanistinn Viktoria Postnikova , og sonurinn , konsertfiðlarinn Alexander Rosdestvenskíj , eru með í för og ræða m.a. um gæði SÍ , líf tónlistarmanna og Halldór Laxness .
Texti : Orri Páll Ormarsson orri@mbl.is Myndir : Ómar Óskarsson omar@mbl.is Hann stendur ekki á pallinum , heldur fyrir framan hann .
Lágvaxinn , lítið eitt álútur , með úfinn hárkraga .
Hreyfingarnar eru hófstilltar en ákveðnar , þegar það á við .
Ég bíð eftir að hann rölti um sviðið , eins og hann er frægur fyrir , en það gerist ekki á þessari æfingu í Háskólabíói .
Sennilega er engin ástæða til að ganga um gólf , hljómsveitin leikur eins og engill .
Eins einleikarinn , sonur stjórnandans .
Það er fjölskyldustemning við Hagatorg þennan frostkalda vetrarmorgun .
Ekki svo að skilja að feðgarnir kippi sér upp við veðrið , þeir eru bornir og barnfæddir í Moskvu , þar sem frostið sýnir ekki bara tennurnar , heldur bítur inn að beini .
Hóf ferilinn á Stalínstímanum Það er ekki á hverjum degi sem goðsagnir standa á sviðinu við Hagatorg en Gennadíj Rosdestvenskíj verður ekki betur lýst með öðru orði .
Hann er sonur hins rómaða hljómsveitarstjóra Nikolais Anosovs en tók sér ættarnafn móður sinnar til að geta haslað sér völl á eigin forsendum .
Rosdestvenskíj hóf feril sinn sem hljómsveitarstjóri í Bolshoj-leikhúsinu fyrir réttum sextíu árum – meðan Jósef Stalín var enn við völd í Sovétríkjunum sálugu .
Vegur hans óx hratt og allar götur síðan hefur Rosdestvenskíj verið í hópi fremstu hljómsveitarstjóra í heimi .
Mörg tónskáld hafa tileinkað honum verk og hann frumflutt nokkrar öndvegistónsmíðar undanfarinna áratuga .
Ekki er að sjá að þessi velgengni hafi stigið Rosdestvenskíj til höfuðs .
Ef eitthvað er bugtar hann sig fyrir mér , sveitamanninum úr Eyjafirði .
Viðmótið er hlýtt , brosið breitt .
Ég má hafa mig allan við til að sýna honum hliðstæða virðingu .
Eiginkona hans , Viktoria Postnikova , konsertpíanistinn frægi , og sonurinn , fiðlarinn Alexander Rosdestvenskíj , eru ámóta ljúf á manninn .
Fjölskyldan er samankomin í hljómsveitarstjóraherberginu í iðrum Háskólabíós og þjappar sér saman svo ég komist inn .
Vonandi eru afdrepin rúmbetri í Hörpunni ! Mikið hefur verið rætt og ritað um viðhorf Rosdestevnskíjs til Sinfóníuhljómsveitar Íslands .
Hann upplýsti eftir fyrstu kynni sín af henni fyrir tveimur árum að hún væri í hópi bestu hljómsveita í heimi og ítrekaði það sjónarmið í Morgunblaðinu síðastliðinn fimmtudag .
" Hljómsveitin kom mér skemmtilega á óvart þegar ég kom hingað fyrst .
Ég hafði ekki gert mér grein fyrir því að hún væri svona góð .
Ég hafði aldrei heyrt í henni , það er ekki nægilega auðvelt að nálgast hljóðritanir hennar , " segir hann .
" Ég ætlaði varla að trúa mínum eigin eyrum þegar ég steig fyrst á pallinn , það var engu líkara en hljómsveitin hefði æft verkið , sem var Leníngradsinfónía Sjostakovitsj , heillengi á undan .
Það er ekki algengt að hljómsveitir séu svona vel undirbúnar .
Það er stórmerkilegt að þessi fámenna þjóð skuli eiga svona góða sinfóníuhljómsveit .
" Allar hljómsveitir afleitar Að svo mæltu sný ég mér að frúnni , Viktoriu Postnikovu , og spyr hvort hún hafi jafnmikið álit á hljómsveitinni .
" Nei , nei , henni finnst hljómsveitin ómöguleg , " grípur Rosdestvenskíj stríðnislega fram í fyrir spúsu sinni , " en þú veist að það er ekkert að marka hana .
Einleikurum finnst allar hljómsveitir afleitar , þær spila alltaf of hátt .
" " Hvaða vitleysa , " segir Postnikova og lætur bóndann ekki slá sig út af laginu .
" Það á ekki við um píanóleikara .
Hljóðfærið er svo stórt og hljómmikið .
" Að öllu gríni slepptu kveðst Postnikova mjög hrifin af hljómsveitinni .
" Það var Mozart-konsert sem ég lék hérna fyrir tveimur árum , einn sá erfiðasti í boði , og hljómsveitin fór afar vel með hann .
" Á tónleikum Sinfóníunnar í Háskólabíó á fimmtudaginn kemur tekst Postnikova á við annað séní , Sergei Prokofíev , píanókonsert númer 2 .
Á heildina litið hefur Postnikova flutt á áttunda tug konserta á tónleikum um dagana og óhætt að fullyrða að fáir núlifandi píanistar hafi jafnmarga konserta á efnisskrá sinni .
Postnikova var aðeins níu ára þegar Prokofíev féll frá en Rosdestvenskíj er spurður hvort hann hafi kynnst tónskáldinu .
" Nei , því miður .
Ég sá hann stjórna á tónleikum og mætti honum á götu en kunni aldrei við að ónáða hann .
" Þekkti ekki Beethoven Rosdestvenskíj og Sjostakovitsj var á hinn bóginn vel til vina og Alfred Schnittke var um árabil heimagangur hjá fjölskyldunni en sonur hjónanna , Alexander Rosdestvenskíj , lék einleik í fjórða fiðlukonsert hans á tónleikum SÍ á fimmtudaginn var .
" Já , já , þetta voru góðir vinir mínir og mér þykir það alltaf jafnmikill heiður að flytja verk þeirra , " segir Rosdestvenskíj eldri .
" En ég vil taka það skýrt fram að ég þekkti ekki Beethoven , svo gamall er ég ekki ! " Rosdestvenskíj leikur við hvurn sinn fingur í þessu spjalli , eins og kýrnar forðum .
En hversu gamall er hann ? " Ég verð áttræður 4. maí næstkomandi , sama dag og nýja tónlistarhúsið ykkar verður tekið í notkun , " segir hann .
Merkileg tilviljun .
Margir eru sestir í helgan stein á þessum aldri en Rosdestvenskíj kveðst ekki einu sinni hafa íhugað þann möguleika .
" Það er alltof snemmt að draga sig í hlé um áttrætt , " segir hann .
" Otto Klemperer [ hljómsveitarstjórinn frægi , innsk .
blm .
] var vanur að segja að undrabörn þekktust ekki í tveimur greinum , hljómsveitarstjórnun og kvensjúkdómalækningum , " skýtur Postnikova inn í hlæjandi .
" Því eldri sem menn verða , þeim mun betri verða þeir .
" Það er vitaskuld akademískt að spyrja Rosdestvenskíj hvort hann geti ímyndað sér lífið án tónsprotans en ég læt samt vaða .
Hann baðar út öngum .
" Nei , nei , nei .
Það er óhugsandi .
" Tónlistin áfram í öndvegi Margt hefur breyst frá því Rosdestvenskíj hóf feril sinn í Bolshoj árið 1951 .
Ég býð honum í langferð aftur í tímann en hann afþakkar kurteislega .
Hefur líklega rætt þau mál einum of oft .
" Leyfðu mér að orða þetta svona , " segir hann .
" Ég var beðinn um að stjórna , fyrir vikið hlýtur starfsumhverfið að hafa verið gott .
" Hann brosir góðlátlega .
" Allt hefur breyst en um leið ekkert , " segir hann síðan eftir stutta þögn .
" Þetta er annað land og annað stjórnarfar en tónlistin er eftir sem áður í öndvegi .
Það skiptir mestu máli .
" Allt öðruvísi er umhorfs í tónheimum nú en árið 1951 .
Þegar hjónin eru spurð hvort þau beri kvíðboga fyrir framtíð sígildrar tónlistar verður Postnikova fyrir svörum .
" Tónlist , eins og við þekkjum hana í dag , hefur gert líf okkar nær óbærilegt .
Hún er alls staðar .
Maður getur ekki lengur farið út að borða án þess að heyra tónlist , það er tónlist leikin í öllum verslunum og meira að segja í strætó .
Þetta væri svo sem allt í lagi ef obbinn af þessari tónlist , ef tónlist má þá kalla , væri ekki bara hávaði á hávaða ofan .
Það er engin leið að víkja sér undan þessu .
Það er áhyggjuefni .
" Rosdestvenskíj kinkar kolli til að samsinna eiginkonu sinni .
" Veistu á hvað þetta minnir mig mest ? " spyr hann svo .
" Tyggigúmmí .
Þessi tónlist er eins og tyggigúmmí .
" Hann hlær dátt .
Hjónin búa í Rússlandi en eru mikið á faraldsfæti vegna tónleikahalds .
Í seinni tíð ferðast þau alfarið saman , auk þess sem Alexander slæst stundum í hópinn .
" Við erum eins og sígaunar .
Stöðugt á flandri , " segir Postnikova .
" Samt höfum við aðeins dregið úr tónleikahaldi undanfarin ár , einkum á sumrin , til að njóta þess að vera heima .
" Hún segir gott að leika undir stjórn eiginmanns síns , ekki bara vegna náinna persónulegra tengsla þeirra , heldur líka vegna þess að þau gjörþekki hvort annað faglega .
Hefur lesið Laxness Talið berst að áhugamálum .
" Ég hef mest yndi af hokkíi , " segir Rosdestvenskíj óvænt .
" Maðurinn minn er að fíflast , " flýtir Postnikova sér að segja og eyðir þessari áhugaverðu mynd þegar í stað úr höfði mínu .
" Ástríða hans er bækur og bókasöfnun .
Hann hefur safnað bókum allt sitt líf .
" Spurður hvort hann leggi einkum áherslu á rússneska höfunda hristir Rosdestvenskíj höfuðið .
" Nei , áherslur mínar í bókasöfnun eru alþjóðlegar .
Ég þekki Halldór Laxness , " segir hann eins og hann hafi alist upp austur á Héraði .
" Ég kynntist verkum Laxness fyrst eftir stríðið og heillaðist af þeim .
Hann var mjög vinsæll í heimalandi mínu á þeim tíma .
Ég vildi óska að ég gæti lesið bækurnar hans á íslensku .
" Spurður hvernig honum gangi að máta persónurnar í verkum Laxness við fólkið sem hann hefur kynnst á Íslandi fórnar Rosdestvenskíj höndum .
" Ég þarf meiri tíma til að svara þessari spurningu .
Gefðu mér frest til haustsins , ég kem aftur þá .
" Mikið rétt , aðalgestastjórnandi Sinfóníunnar snýr aftur í september og þá verður Harpan komin í gagnið .
" Ég hlakka mikið til að koma fram þar .
" Spurð hvort framhald verði á heimsóknum þeirra hjóna eftir það svarar Rosdestvenskíj : " Þeir vilja fá mig til að koma árlega .
Ég er orðinn gamall maður og veit ekki hvort ég get orðið við því – en sagði samt já ! " Vildu ekki að sonurinn yrði tónlistarmaður Alexander , sonur Rosdestvenskíjs og Postnikovu , hefur sjálfur skapað sér nafn í tónheimum sem fiðluleikari , eins og gestir Sinfóníuhljómsveitar Íslands fengu að kynnast síðastliðinn fimmtudag .
Spurður hvort hann hafi aldrei hikað við að feta í fótspor hinna frægu foreldra sinna setur hann upp undrunarsvip .
" Ég er ekkert að feta í fótspor þeirra , ég er fiðluleikari , " segir hann brosandi .
Hefur bersýnilega erft skopskyn föður síns .
Alexander stendur á fertugu og kveðst ekki iðrast þess eitt augnablik að hafa valið tónlistina .
" Ég lít ekki svo á að ég hafi valið tónlistina , hún valdi mig .
Ég get ekki hugsað mér að fást við neitt annað .
" Ætla mætti að aldrei hafi annað komið til álita en að Alexander yrði tónlistarmaður .
Móðir hans upplýsir þó að tónlistinni hafi ekki verið haldið sérstaklega að honum .
" Við vildum ekki að hann yrði tónlistarmaður en varð ekki að ósk okkar .
Tveggja ára gamall byrjaði hann að biðja um fiðlu og við létum það eftir honum .
Hann prófaði mörg hljóðfæri í æsku en sneri sér loks alfarið að fiðlunni .
Í fyrstu kunni hann vitaskuld engar nótur en var fljótur að ná tökum á hljóðfærinu enda umlukinn tónlist alla daga .
Ætli megi ekki segja að hann sé með hana í blóðinu .
" Spurð hvers vegna þau hafi ekki viljað að sonurinn fetaði þessa braut svarar Postnikova því til að þetta sé mjög erfitt líf .
" Við vildum að hann lifði frjálsara lífi .
Líf tónlistarmannsins er gríðarlega bindandi og vinnudeginum lýkur í raun aldrei .
Fólk í flestum öðrum greinum kemur heim úr vinnu eftir klukkan fimm og snýr sér að fjölskyldunni og áhugamálunum , " segir hún .
" Jafnvel þótt menn séu bankastjórar , " skýtur Rosdestvenskíj eldri sposkur inn í .
Dátt er hlegið .
