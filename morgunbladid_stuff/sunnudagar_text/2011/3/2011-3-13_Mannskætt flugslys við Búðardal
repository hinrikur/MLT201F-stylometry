Í gærdag hrapaði í sjóinn vestur við Búðardal Grumman flugbátur er var að leggja af stað .
Í honum voru átta manns .
Af sjö farþegum fórust fjórir .
Tvær konur , önnur hjeðan úr Reykjavík , en hin frá Búðardal , og tveir karlmenn .
Annar frá Ísafirði en hinn frá Búðardal .
Af þeim fjórum sem bjargað var slapp aðeins einn ómeiddur .
Er slysið vildi til , var veður hið besta og ládauður sjór .
" Með þessum orðum hófst frétt á forsíðu Morgunblaðsins föstudaginn 14. mars 1947 .
Vélin var að koma frá Vestfjörðum , þar sem hún tók farþega um borð á Ísafirði og Djúpuvík .
Hún settist á sjóinn skammt fyrir framan Búðardal og fimm farþegar , sem ætluðu að taka sér far með flugvélinni til Reykjavíkur , voru fluttir þangað út á bát .
Eftir litla stund renndi flugmaðurinn vélinni til flugs og lyftist hún , að sögn sjónarvotta , lítið eitt upp frá sjávarfletinum .
Síðan sáu menn sér til mikillar skelfingar að vélin tók að hallast , hvolfdist yfir á vinstri væng og snerist með þeim afleiðingum að hún lenti á hvolfi í sjónum , maraði þar í kafi .
Mennirnir á ferjubátnum sem fylgst höfðu felmtri slegnir með framvindunni reru lífróður út að flugvélinni .
Fimm af þeim átta sem í vélinni voru höfðu komist út af sjálfsdáðum gegnum dyr vélarinnar , þeirra á meðal flugmaðurinn .
Í samtali við Morgunblaðið daginn eftir sagði Eiður Sigurðsson , sem var í ferjubátnum ásamt Aðalsteini Guðmundssyni , að greiðlega hefði gengið að bjarga þeim sem út úr vélinni komust .
Gerði hann ráð fyrir að liðið hefðu um 15 til 20 mínútur frá því að flugvélin hrapaði þangað til fólkið var komið í bátinn .
En að því búnu taldi hann að ekkert viðlit hefði verið að bjarga þeim sem inni í vélinni voru .
Flugvélin var þá löngu orðin full af sjó og sennilega hefðu farþegarnir aldrei náð að losa sig úr sætisbeltum .
Eiður og Aðalsteinn reru í land með farþegana fimm .
Fjórir voru með meðvitund en einn ekki með lífsmarki .
Þegar í land var komið hóf héraðslæknir lífgunartilraunir en þær báru ekki árangur .
Flugmaðurinn særðist á höfði , kona handleggsbrotnaði en tveir karlar sluppu lítið sem ekkert meiddir úr þessum hildarleik .
Við komuna í land stukku aðrir menn strax út í ferjubátinn og ætluðu að freista þess að ná þeim sem fastir voru í flugvélinni .
Þeir voru ekki komnir nema skammt frá landi þegar flugvélarflakið sökk .
Þau sem fórust með flugbátnum voru frú Elísabet Guðmundsdóttir , Búðardal , kona Magnúsar Rögnvaldssonar verkstjóra ; frú María Guðmundsdóttir , ekkja Guðjóns Gamalíelssonar húsameistara , frá Bergstöðum við Bergstaðastræti , Reykjavík ; Einar Oddur Kristjánsson , gullsmiður á Ísafirði .
Hann lét eftir sig konu og þrjú uppkomin börn ; Magnús Sigurjónsson frá Hvammi í Dölum .
Hann var ungur maður og einhleypur .
Við rannsókn slyssins kom fram að flugmaðurinn taldi að vinstri hreyfill flugvélarinnar hefði bilað .
Hann hafði heyrt annarlega skelli frá hreyflinum .
Hann hafði gert tvær misheppnaðar tilraunir til að koma vélinni á loft áður en það tókst í þriðju atrennu .
Ísing var á framrúðu vélarinnar .
Skyndilega tók vélin að halla yfir á vinstri hlið og gerði flugmaðurinn , að því er fram kom við rannsóknina , ítrekaðar tilraunir til að rétta hana af en án árangurs .
Hún féll því stjórnlaus í hafið .
Þremur dögum síðar tókst að ná flugvélinni af hafsbotni og líkunum þremur sem í henni voru .
Við aðgerðina brotnaði flakið í tvennt .
Í skýrslu sinni um viku eftir slysið komst skoðunarmaður flugvéla að þeirri niðurstöðu að annað tveggja hefði valdið slysinu , vélarbilun eða ofris .
orri@mbl.is 