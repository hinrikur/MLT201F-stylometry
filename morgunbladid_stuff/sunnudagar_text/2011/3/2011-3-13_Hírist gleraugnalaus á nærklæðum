Hún er ófögur myndin sem Bradley Manning , hermaðurinn sem grunaður er um að hafa lekið ríkisleyndarmálum til WikiLeaks , dregur upp af fangavist sinni í Quantico-herfangelsinu í Virginíu .
Hann hefur nú , fyrir milligöngu lögmanns síns , tjáð sig í fyrsta skipti um aðbúnaðinn en mannúðarsamtökin Amnesty International hafa þegar mótmælt meðferðinni á Manning formlega við bandarísk yfirvöld .
Áður höfðu lögmaður hans og vinur vakið athygli á málinu .
Í bréfi sem lögmaður hans gerði opinbert í vikunni lýsir Manning aðbúnaði og meðferðinni sem hann hefur sætt í grjótinu .
Þar kemur meðal annars fram að hann hefur verið undir sérstöku eftirliti síðan í janúar fyrir þær sakir að fangaverðir óttast að hann kunni að svipta sig lífi .
Í því felst að Manning er haldið í klefa sínum í 23 klukkutíma á sólarhring og litið til með honum á fimm mínútna fresti , líka að næturlagi , gerist þess þörf .
" Mér var skipað að fara úr öllum fötunum , nema nærklæðunum .
Gleraugun voru meira að segja tekin af mér og ég neyddur til að hírast án þess að sjá nokkurn skapaðan hlut , " segir Manning í bréfi sínu þegar hann lýsir aðbúnaði sínum .
Hann hafnar þeirri skýringu fangavarða að hann sé í sjálfsvígshugleiðingum .
Þvert á móti sæti hann þessari meðferð vegna þess að stuðningsmenn hans mótmæltu kröftuglega fyrir utan Quantico daginn áður en efnt var til hennar .
Manning segir fangaverðina vera sér erfiður ljár í þúfu , þeir ausi yfir hann svívirðingum , hæðist að honum og gefi honum misvísandi fyrirmæli .
Þegar hann var upplýstur um sjálfsvígsvaktina kveðst Manning hafa komist í mikið uppnám .
" Í ergelsi mínu greip ég um hárið og hrópaði : Hvers vegna gerið þið mér þetta ? Hvers vegna er verið að refsa mér ? Ég hef ekkert brotið af mér ? " Stara á hann kviknakinn Manning lýsir einnig niðurlægingunni sem felst í því að vera berháttaður frammi fyrir hópi fangavarða en við það hefur hann búið mestallan tímann frá því hann kom í fangelsið í júlí í fyrra .
" Mér var skipað að standa kviknakinn í klefanum mínum meðan fangelsisstjórinn og aðrir verðir gengu hjá .
Þetta tók um það bil þrjár mínútur .
Fangelsisstjórinn nam staðar og virti mig fyrir sér áður en hann hélt áfram í næsta klefa .
Ég dauðskammaðist mín að standa þarna meðan allir þessir menn störðu á mig nakinn .
" Lögmaður Mannings hefur ritað yfirstjórn Bandaríkjahers bréf , þar sem hann kvartar undan meðferðinni sem skjólstæðingur hans sætir .
Þar er meðal annars að finna ágrip af upplýsingum úr Quantico , þar sem fram kemur að Manning hafi sýnt mönnum virðingu og kurteisi í hvívetna meðan á fangavistinni hefur staðið .
Þá kemur fram að sálfræðingar , sem metið hafa Manning , eru þeirrar skoðunar að hann sé ekki í sjálfsvígshugleiðingum og eigi ekki að sæta sérstöku eftirliti í fangelsinu .
Gæti hlotið dauðarefsingu Bradley Manning er 23 ára gamall bandarískur hermaður .
Hann var tekinn höndum í Írak síðastliðið sumar grunaður um að hafa lekið upplýsingum til uppljóstrunarvefjarins WikiLeaks og í kjölfarið fluttur til fangavistar í Quantico .
Ákæran á hendur Manning er í mörgum liðum en honum er gefið að sök að hafa lekið leynilegum upplýsingum , myndböndum og herskrám frá Írak og Afganistan sem hann hafði aðgang að .
Verði hann fundinn sekur um að " aðstoða óvininn " gæti hann átt dauðarefsingu yfir höfði sér .
Sameinuðu þjóðirnar grennslast nú fyrir um það hvort Manning sæti pyntingum í Quantico og ætti bréf hans nú að varpa skýrara ljósi á aðbúnað hermannsins .
