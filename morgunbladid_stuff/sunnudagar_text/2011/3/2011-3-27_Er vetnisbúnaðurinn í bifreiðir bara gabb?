MEÐ Ágústa Loftsdóttir eðlisfræðingur Ég vil ekki halda því fram að menn séu að gabba vísvitandi eins og einhvers staðar virðist hafa komið fram .
Það finnst mér of harkalegt .
En ef tækið virkar ættu þeir sem framleiða það og selja að geta útskýrt fyrir mér á einfaldan hátt hvað gerist inni í brunahólfinu sem fær vélina til að vinna með 30% meiri nýtni og 30% meira afli , og að mengunin verði allt að 80% minni eins og haldið hefur verið fram .
Það hefur ekki verið útskýrt fyrir mér og ekki lagðar fram neinar rannsóknir .
Miðað við það sem ég hef heyrt er tækið sett í gamla bíla en ég trúi því ekki að tækið sjálft bæti vélarnar .
Þegar það er sett í bílinn er vélin eflaust stillt í leiðinni þannig að hún vinnur betur en áður ; kannski eyðir bíllinn minna á eftir en það sannar ekki að tækið virki .
Mér finnst líklegra að það væri vegna þess að fólk hugi meira en áður að því hvernig það ekur .
Vandamálið er ekki vetnið sem slíkt heldur hvar það er framleitt .
Það kostar orku að framleiða vetni og ef það er gert með rafmagninu í bílnum er það gert með því að brenna eldsneyti .
Orkan kemur úr bensíninu eða díselolíunni og fer bara aðra leið út í hjólin en kemur úr sömu uppsprettunni .
Menn græða því ekki nýja orku .
Ég hef heyrt að tækið eigi að bæta brunann mikið en sannleikurinn er sá að hefðbundin nútímabílvél brennir eldsneytinu nánast fullkomlega , 99,9% , og því er ekki hægt að gera betur .
Þessi þáttur stenst því ekki .
Ef þeir geta útskýrt nákvæmlega hvað gerist , hvaðan aukaorkan kemur , er hugsanlegt að ég fari að taka þetta alvarlega en á meðan vetnið er framleitt um borð í bílnum með bílarafmagninu sé ég enga leið til þess að þetta geti hugsanlega virkað .
Það vita allir að hægt er að stilla vélar mismunandi ; hægt er auka aflið en þá eykst líka eldsneytiseyðslan og öfugt ; sumar vélar eru nýtnari en aðrar en þær eru þá líka aflminni .
Þetta brýtur því ekki bara lögmál eðlisfræðinnar heldur einnig lögmál almennrar skynsemi .
Upplýsingar um þessa tækni hafa gengið manna á milli lengi og búnaðurinn virðist vera ódýr , en samt sem áður hefur enginn framleiðandi í heiminum enn sett hana í bílana sína .
Bara það þykir mér grunsamlegt .
Ég myndi því alls ekki mæla með því að fólk keypti þetta tæki og setti í nýja bíla .
MÓTI Sveinn Hrafnsson uppfinningamaður Við áttum von á gagnrýni , en vonuðum samt að fræðifólk myndi setja sig í samband við okkur fyrst .
Það er rétt að vetnisbúnaðurinn gerir ekki mikið fyrir vélar sem nýta eldsneytið 100% eða mjög nálægt því , hvort sem um er að ræða bensín- eða díselvélar en það er margt sem þarf að skoða þegar kemur að nýtni eldsneytis og bílafloti Íslendinga yngist ekki í kreppunni .
Við erum ekki að tala um mikla raforku af bílnum fyrir vetnisframleiðslu og henni er ekki ætlað að knýja bílinn áfram .
Sá misskilningur virðist útbreiddur .
Í vetnisframleiðsluna notum við á við ljósabúnað bifreiða , 10-15 amperstundir .
Ef það er mikið og veldur mun meiri mengun og eldsneytisnotkun væri líklega ráð að hætta dagljósaskyldu .
Bensín og díselolía eru sóðalegustu orkugjafar sem til eru og ef vél brennir ekki eldsneyti nálægt 100% , sem fæstar gera til lengri tíma , safnast upp kolefnasót í sprengirýmið og hefur mikil áhrif á endingu véla og nýtni eldsneytis .
Við höfum sett búnaðinn í um það bil 30 mótorhjól og jafnmarga bíla og enginn er óánægður .
Þegar menn , á ökutækjum sem nýttu eldsneytið sem verst , koma með tárin í augunum og segjast komast 50% lengra en áður get ég ekki séð að mengun hafi bara aukist í heildina .
Ástand ökutækjanna er misjafnt , það endurspegla tölur um sparnað líka ; hann getur verið 10% til 50% .
Svo er það aflaukningin sem að sama skapi skýrist af slæmu ástandi ökutækis fyrir vetnið .
Ökutækið er léttara í akstri og minna þarf að stíga á bensíngjöfina til að koma bílnum af stað .
Ég geri mér grein fyrir að þetta er allt mjög ótrúlegt , og erfitt að meðtaka , en reynslusögurnar eru of margar til að hægt sé að kæfa þetta niður .
Bifreiðir eru í misjafnlega góðu ástandi og við eigum örugglega eftir að lenda á bíl þar sem búnaðurinn skilar ekki árangri .
En þá er málið svo einfalt að við endurgreiðum kostnaðinn að fullu .
Við getum ekki verið sanngjarnari en það .
Hjá okkur eru dyrnar alltaf opnar og við bjóðum FÍB-menn velkomna .
Vonandi taka þeir boði okkar og sannreyna jafnvel búnaðinn sjálfir í framhaldinu .
Hjá okkur er reyndar opið fyrir alla sem vilja kynna sér málið frekar .
Ég gæti lært mikið af eðlisfræðingum og þeir sjálfsagt lært mikið um vélar hjá mér .
Ég held það væri skynsamlegra að vinna saman að orkulausnum fyrir samfélagið í heild .
