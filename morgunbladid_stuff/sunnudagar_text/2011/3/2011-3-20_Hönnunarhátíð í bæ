Fallkraftur hönnunar á Íslandi hefur verið virkjaður og brýst orkan út á árlegum Hönnunarmars .
Hátíðin gengur í garð á fimmtudag og stendur yfir þar til á sunnudag og á dagskránni er fjöldi viðburða auk þess sem margir hlutir koma í heiminn .
Hér verður varpað ljósi á nokkra þeirra .
Inga Rún Sigurðardóttir ingarun@mbl.is Kjammi og kók Leirlistafélag Íslands opnar sýningu í Norræna húsinu undir yfirskriftinni Íslensk matargerð í íláti .
Tólf félagsmenn velta fyrir sér formum og hugmyndum um íslenskan mat sem og hefðum Íslendinga tengdum mat , svo og verkfærum og ílátum sem notast hefur verið við í gegnum tíðina .
Ílátin eru ætluð utan um mat eða drykk og geymir sýningarskrá uppskriftir hönnuðanna sjálfra að þeim rétti sem hverju þeirra er ætlaður .
Sýningarskráin er þannig í senn matreiðslubók og kynning á hönnuðinum og er ætlað að vera uppspretta endalausra hugmynda að góðum mat og drykk .
Í Norræna húsinu milli 12 og 17 .
Skínandi skart Skartgripaverslunin Aurum við Bankastræti kynnir nýjustu línu sína , sem ber nafnið Drífa .
Línan er hönnuð af Guðbjörgu Ingvarsdóttur og sækir hún sem fyrr innblástur í íslenska náttúru .
Í þetta sinn er snjókornið innblásturinn en í Drífu er kornunum raðað saman á mismunandi hátt þannig að út komi sjálfstæðar heildir í formi skínandi skarts .
Ræðubindi Stefán Pétur Sólveigarson hefur hannað hálsbindi fyrir ræðufælna , sérdeilis áhugaverð hugmynd , sem getur hjálpað karlmönnum ( og konum sem kjósa að bera bindi ) sem eiga erfitt með tækifærisræður .
Á bindin eru prentaðar mismunandi ræður , sem henta til flutnings til dæmis í afmælis- og brúðkaupsveislum .
Ræðumaður þarf aðeins að setja nöfn , staði og lýsingarorð þar sem við á .
Verður til sölu í Boxinu , Laugavegi 168 , kl. 13-16 og líka til sýnis í Vöruhúsi við Laugaveg 91 .
Húsgagnahönnun Félag húsgagna- og innanhússarkitekta stendur fyrir sýningunni 10+ .
Markmiðið með sýningunni er að kynna íslenska hönnun og hvetja til aukinnar framleiðslu á húsgögnum eftir íslenska hönnuði .
Sýningin 10+ sló í gegn í fyrra og er leikurinn því endurtekinn nú með því nýjasta í húgagnahönnun frá 30 sýnendum .
Stóllinn á meðfylgjandi mynd er einn þeirra sem eru á sýningunni í ár .
Sýningin er í Félaginu , Grandagarði 16 .
Tímaritakollur Kollurinn Dvalinn er bæði kollur og blaðarekki og er hannaður af Ásdísi Jörundsdóttur .
Líkt og nafni hans úr Snorra-Eddu tekur Dvalinn lítið pláss , er léttur og meðfærilegur en sterkur .
Dvalinn er smíðaður hérlendis og er gerður úr endurvinnanlegum bylgjupappa .
Verður til sýnis í Vöruhúsi við Laugaveg 91 .
Tebollar Teboðsfélagið býður til teboðs í Íslensku óperunni .
Fjórar gerðir tebolla úr íslenskum leir , eftir jafnmargra leirlistamenn , verða til sýnis .
Ætli teið bragðist öðruvísi úr þessum bollum ? Gestum gefst tækifæri til að kanna það því eins og við hæfi er í teboði verður boðið upp á te sem Þóra Þórisdóttir blandar úr fjórum íslenskum jurtategundum .
Teboðið verður í Íslensku óperunni komandi laugardag á milli 15 og 17 .
Bollarnir verða jafnframt til sýnis í glugganum hjá ELM .
Hleðsluskápur Hver kannast ekki við snúruflækjur eða það að finna ekki hleðslutækið sitt ? Nógu eru þau mörg í nútímasamfélaginu .
Sverrir Ásgeirsson hefur fundið lausn á þessu vandamáli með hleðsluskáp sínum .
Þetta er lítill vegghengdur skápur sem inniheldur fjöltengi og nýtist til hleðslu síma og annarra smátækja .
Hleðslutæki og meðfylgjandi snúruflækja eru í felum inni í skápnum .
Verður til sýnis í Vöruhúsi við Laugaveg 91 .
Skyrkonfekt Íslenska skyrið er í uppáhaldi hjá mörgum og geta þeir sömu nú glaðst yfir því að búið er að gera konfekt úr þessu eðalhráefni .
Skyrkonfektið er sérhannað og þróað af þátttakendum í rannsóknarverkefni Listaháskóla Íslands Stefnumót hönnuða og bænda , fyrir búið á Erpsstöðum .
Býlið er fjölskyldufyrirtæki í Dölunum , sem hefur verið virkt í Beint frá býli og framleitt vinsæla osta og ís og er skyrkonfektið nýjasta og sætasta viðbótin .
Skyrkonfektið verður til sölu í Turninum á Lækjartorgi milli kl. 12 og 18 .
