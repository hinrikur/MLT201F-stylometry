Bragi Valdimar Skúlason , ein aðalsprautan í Baggalúti og Memfísmafíunni , er þessa daga að skrifa handrit að Diskóeyjunni ásamt Óttari Proppé .
Geisladiskurinn Diskóeyjan í flutningi Óttars Proppé og Memfismafíunnar kom út fyrir jól en textarnir og lögin eru eftir Braga Valdimar og þar er að finna lagið " Það geta ekki allir verið gordjöss " sem Páll Óskar , í hlutverki ljóta kallsins , syngur af mikilli innlifun .
Stefnt er að því að Diskóeyjan verði að fjölskyldusöngleik sem áætlað er að fari á fjalirnar eftir ár .
Söguþráðurinn á geisladisknum er á þá leið að prófessor nokkur rekur á eyju fágunarskóla fyrir þæg og óspennandi börn sem læra þar góða siði .
Hinn sjálfhverfi ljóti kall hefur í hyggju að breyta skólanum í tehús fyrir sig og vini sína og það skapar ýmsar flækjur .
Bragi Valdimar og Óttarr vinna nú að frekari útfærslu þessa söguþráðar fyrir væntanlega leikhúsuppfærslu .
Ekki er að efa að einn af hápunktum sýningarinnar mun verða flutningurinn á " Það geta ekki allir verið gordjöss " , en lagið hefur notið gríðarlegra vinsælda allt frá því geisladiskurinn kom út .
" Við vissum svo sem að við værum með gott lag í höndunum en við áttuðum okkur engan veginn á því að Palli myndi gera þetta að þessum ofursmelli , " segir Bragi Valdimar .
" Enginn annar hefði komist upp með að syngja þetta sjálfhverfasta lag Íslandssögunnar .
Páll Óskar hefur þurft að þylja forsögu lagsins í hvert einasta skipti sem hann syngur það á tónleikum , bara til að réttlæta flutninginn .
Þegar hann svo söng það á tónleikum með Sinfó sat ég bara eins og illa gerður hlutur í salnum , glottandi eins og fífl og horfði á allt verða brjálað .
Þá vissi ég að við hefðum gert eitthvað rétt .
" Illa staddur í pólitík Netsíðan baggalutur.is er í sífelldri uppfærslu og þar er óspart gert grín að atburðum líðandi stundar .
Þeir félagar í Baggalút hafa svo fengist við tónlistarflutning og sent frá sér vinsæl lög .
Þeir gerðu tónlistina í sýningunni Nei ráðherra og Bragi Valdimar samdi tónlistina við leikritið Ballið á Bessastöðum .
Spurður um upphafið á samvinnu félaganna í Baggalút segir Bragi Valdimar : " Baggalútur er forn MH klíka sem varð svo sem ekkert virk fyrr en við strákarnir vorum allir útskrifaðir og komnir í misþægilega innivinnu .
Þá fórum við að sprella með þessa blessuðu vefsíðu okkar sem verður tíu ára í haust .
Fljótlega byrjuðum við á því að taka upp jólalög og gerðum síðan kántríplötu , nokkurn veginn það lummulegasta sem okkur datt í hug að gera .
Það vatt svo allrækilega upp á sig með áframhaldandi tónlistarstússi .
Við erum svo heppnir að vera með VIP- aðgang að nokkrum landsliðsmönnum í hljóðfæraleik , hinni svokölluðu Memfismafíu – og höfum miskunnarlaust nýtt okkur þá menn til góðra verka .
" Og Baggalútssíðan ykkar er óneitanlega fyndin og vel heppnuð .
" Tjahh .
Það er voða gaman að reyna að vera fyndinn .
Mér er húmor lífsnauðsynlegur .
Baggalútssíðan er hálfgerð geðhjálp fyrir mig og strákana .
Við höldum sönsum með því að snúa út úr þjóðfélagsástandinu og reyna að finna nýjar hliðar á umræðunni .
Þetta er ekkert flóknara en það .
En reyndar má líka segja að þarna brjótist fram sjúkleg athyglisþörf .
" Hvernig finnst þér þjóðfélagsumræðan hafa verið frá hruni ? " Umræða er alltaf umræða , burtséð frá því hvort hún er góð eða slæm .
En hún er bara svo skelfilega mikil þessa dagana og oftar en ekki ægilega leiðinleg .
Inni á milli er vissulega margt gáfulegt , en það virðist bara ekki ná í gegn og menn böðlast bara áfram í sama farinu .
Þá þarf maður stundum að geta hlegið að þessu , til að verða einfaldlega ekki brjálaður .
Stundum koma svo tarnir þar sem ég nenni ekki að fylgjast með heldur skrifa bara um apa sem rækta geimgulrætur eða geri eins og eina barnaplötu til að róa taugarnar .
" Þú hefur komið að gerð tveggja barnaplatna , Gilligill og Diskóeyjunni þar sem þú samdir lög og texta .
Hvernig kviknaði hugmyndin að barnaplötu ? " Félagi minn , Guðmundur Kristinn Jónsson , Kiddi Hjálmur , aðalsprautan í Baggalúti , Hjálmum , Memfismafíunni og Senuþjófunum er ákaflega duglegur maður .
Dag nokkurn var dauð stund í hljóðverinu þar sem verið var að taka upp Senuþjófaplötu og hann sagði : " Hey ! Af hverju gerum við ekki barnaplötu ? " Og þar varð úr að á meðan Megas hvíldi sig , var mannskapurinn nýttur í að taka upp barnalög .
Það var með þetta eins og flest annað sem þessi hópur gerir , það er bara ráðist í verkið og það klárað .
" Einn af þínum allrasnjöllustu textum er Pabbi minn er ríkari en pabbi þinn á plötuni Gilligill , þar sem tvær stelpar metast um hvor pabbinn er flottari .
Það er mikill broddur í þeim texta .
" Ég finnst sjálfsögð kurteisi að fólk hlusti á textana í lögum – og til þess þurfa þeir stundum að stinga .
Það er vissulega töluverður broddur í þessum tveimur barnaplötum .
Mér finnst engin ástæða til að gefa eftir þar .
Börn hafa gott af því að heyra ýmislegt eins og aðrir , heyra hlutina sagða hreint út .
Því fyrr því betra .
" Ertu vinstrisinnaður eins og mjög margir listamenn ? " Úff .
Ég er mjög illa staddur í pólitík .
Er maður ekki oftast mjög vinstrisinnaður framan af ævi en verður síðan leiðinlegri með aldrinum ? Í pólitík get ég flakkað pólanna á milli , allt frá því að vera hálfanarkískur yfir í að vera bölvað íhald .
Stundum held að ég hafi einfaldlega of margar skoðanir og hefði gott af því að samsinna bara síðasta ræðumanni .
Eigum við ekki bara að segja að ég sé þverpólitískur .
Ég trúi því allavega að það sé eitthvað gott í öllu .
Eða flestu .
" Stolt bragfræðinörd Í vef Baggalúts er að finna ljóð ort í orðastað Einars Benediktssonar , Jónasar Hallgrímssonar , Sigurðar Breiðfjörðs og annarra .
Mér skilst að þú sért höfundur þessara ljóða .
Ertu mikill ljóðamaður ? " Þetta eru stílæfingar sem ég ber að mestu ábyrgð á .
Ég hef ekki kaffært mig í ljóðalestri en allt frá unglingsárum hef ég verið mikill áhugamaður um kveðskap og er stolt bragfræðinörd .
Mér finnst sorglegt að þessari miklu og merkilegu kúnst hafi verið ýtt til hliðar .
Fyrir hundrað árum kunni nánast hvert einasta mannsbarn á Íslandi að hnoða saman rétt ortri vísu , en svo datt það allhrapallega úr tísku .
Ég held að það sé með stærri klúðrum okkar að glutra þessar kunnáttu niður því bragfræði og bragfræðikúnstir voru í raun það eina sem þessi þjóð gerði almennilega .
" Áttu mjög auðvelt með að semja texta ? " Frekar .
Ég er ekki mikill yfirlegumaður .
Það að halda Baggalútsvefnum gangandi í tíu ár hefur verið mjög góð þjálfun .
Þetta er risavaxinn dvergfjölmiðill sem maður þarf stöðugt að halda við , svo fólk fái nú skammtinn sinn .
" Þú hefur skrifað barnabækur eða kannski má frekar kalla þetta lítil kver .
Geturðu hugsað þér að skrifa bækur , til dæmis skáldverk ? " Þetta var háleynileg útgáfa , þrjár " Snjallræðasögur " sem við Garðar Guðgeirsson , félagi minn úr Baggalúti , skrifuðum saman .
Mig minnir að höfundar séu bara skráðir Bragi og Garðar , án allra eftirnafna .
Ég hef ekki séð þær í ansi mörg ár en einhvers staðar held ég að sé til góður lager af þeim .
Annars þarf maður klárlega að skrifa fleiri bækur .
Tónlistin og netgrínið hafa verið ansi fyrirferðarmikil og ég hef ekki haft tíma til að ryðjast inn á nýja markaði .
En það kemur .
Svo þarf ég vitanlega að mæta í vinnu eins og annað gott fólk .
" Þú vinnur á auglýsingastofu .
Langar þig ekkert til að snúa þér alfarið að því að vera listamaður ? " Æi , nei .
Ég er ekkert voðalega spenntur fyrir því .
Ég vinn á auglýsingastofunni Fíton og mér finnst alveg skelfilega gaman í vinnunni og fæ mikla útrás þar .
Að óreyndu hefði ég ekki getað ímyndað mér að þetta væri svona skemmtilegt starf .
Auglýsingabransinn er á mjög háu plani hér , þar ríkir mikill metnaður og þar vinnur ótrúlega hæfileikaríkt fólk .
Ég er tilbúinn að mæta hverjum sem er og verja auglýsingar með kjafti og klóm .
Þær eru stórmerkilegt fyrirbæri , fyrir utan það að þær halda megninu af fjölmiðlum gangandi – öllum nema Baggalúti .
" Hvað gerir þú í vinnunni ? " Ég er einhvers konar hugmyndavél þarna , og tilheyri textadeildinni .
Þetta er eitt af þeim fáu störfum þar sem er gerð krafa um að maður geri ekki það sama dag eftir dag .
Þannig að þessi vinna hentar mér mjög vel .
" Ber frægð mína í hljóði Finnurðu fyrir því að vera þekktur ? " Varla .
Vinnufélagarnir eru reyndar farnir að kalla mig fræga Valdimar .
Eigum við ekki að segja að þeir sem vita á annað borð að ég er til vita að ég á að vera frægur , en aðrir ekki .
Þannig að ég ber frægð mína í hljóði .
" Þú varst að eignast þitt annað barn og ert í feðraorlofi .
Gerirðu mikið gagn á heimilinu ? " Það er frábært að vera í feðraorlofi og eitt af því skemmtilegasta sem maður gerir er að horfa á lítið kríli verða að manneskju .
Geri ég gagn ? Fimm ára dóttir mín tilkynnti ömmu sinni um daginn að pabbi gerði nákvæmlega ekki neitt til að hjálpa til á heimilinu .
Ég varð svolítið sár því mér finnst ég afskaplega gagnlegur .
Ég sýni kannski ekki mikið frumkvæði en geri þó yfirleitt það sem mér er sagt að gera .
" Hvernig pabbi viltu vera ? " Skemmtilegur .
Ég legg mikið upp úr því að veröldin sé skemmtileg .
Við Eiríkur Jónsson eigum það kannski sameiginlegt .
Ég held að það sé mjög nauðsynlegt að vera jákvæður .
Ég er stundum hunddrullufúll út í veröldina en það er ekkert óskaplega mikið sem ég get gert í því .
Þannig að ég reyni að láta hana ekki fara of mikið í taugarnar á mér .
" Þú ert ekki gamall maður , að verða 35 ára .
Er ekki margt sem þér finnst þú eiga eftir að gera ? " Ég fer ekki að hætta núna .
Ég er rétt að komast í stuð .
Minn löstur er að mig langar til að gera allt , en það er líka það eina sem ég leyfi mér .
Ég er engin sérstök félagsvera en ég er langt leiddur fagmannafíkill og mér líður best með öfluga hjálparkokka í kringum mig .
Mér finnst alger óþarfi að gera hlutina einn og óstuddur á meðan fólk nennir á annað borð að vinna með mér .
Það er nú einu sinni þannig að fullt af góðu fólki gerir fullt af góðum hlutum .
" 