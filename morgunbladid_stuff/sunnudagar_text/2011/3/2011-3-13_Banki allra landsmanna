Við sem erum komin á fullorðinsár munum sjálfsagt flest auglýsingaherferð gamla ríkisbankans , Landsbanka Íslands , undir slagorðinu " Landsbankinn – Banki allra landsmanna " .
Mér dettur í hug , hvort á ný sé kominn jarðvegur fyrir slíka auglýsingaherferð Landsbankans , sem aftur er orðinn ríkisbanki .
Í vikunni var upplýst um launakjör bankastjóra viðskiptabankanna þriggja , og margir eru með óbragð í munninum eftir að hafa fengið þær upplýsingar .
Höskuldur Ólafsson , bankastjóri Arion banka , er launakóngur viðskiptabankanna , með 4,3 milljónir króna á mánuði í fyrra .
Nú heitir það að vísu svo hjá bankanum að Höskuldur sé með 2,9 milljónir kr. í mánaðarlaun og hærri launagreiðslur á árinu 2010 skýrist af sérstakri eingreiðslu upp á 10 milljónir króna , sem Höskuldur fékk greiddar sérstaklega fyrir það eitt að mæta í vinnuna í fyrsta sinn .
Birna Einarsdóttir , bankastjóri Íslandsbanka , er með 2,6 milljónir króna á mánuði og lestina rekur svo bankastjóri ríkisbankans , Landsbankans , með rétt tæplega 1,1 milljón króna á mánuði .
Þessa staðreynd ætti Landsbankinn nýi að geta notfært sér , til frekari markaðssetningar og til þess að auka markaðshlutdeild sína , því líklega er þetta vísbending um að stjórnendur Landsbankans séu í betra sambandi við grasrótina í landinu , eigendur bankans , en þeir sem stjórna hinum bönkunum ..
Þjóðinni ofbýður að stjórnir Arion banka og Íslandsbanka skuli sýna landsmönnum þá lítilsvirðingu , sem felst í því að ákveða kjör bankastjóranna með þeim hætti sem þær gerðu í fyrra .
Fulltrúar Bankasýslunnar í stjórnum þessara banka ættu að skammast sín , því í öðru tilvikinu greiddi fulltrúinn atkvæði með tillögu um hina óhóflegu launahækkun , en það var gert í tilviki Arion banka og í hinu tilvikinu sat fulltrúinn hjá .
Fulltrúar Bankasýslunnar eru vitanlega fulltrúar þjóðarinnar í þeim trúnaðarstöfum sem þeir gegna og ættu að haga sér samkvæmt því Við Íslendingar , sem höfum undanfarin tvö og hálft ár glímt við drauga atvinnuleysis , kaupmáttarrýrnunar , fjöldagjaldþrota , niðurskurðar á fjölmörgum sviðum og skuldahala , viljum ekki sætta okkur við að eigendur Arion banka og Íslandsbanka , að stórum hluta erlendir vogunarsjóðir , drifnir áfram af sömu græðgi og einkenndi bankakerfi heimsins á bóluárunum , gefi landsmönnum langt nef með þeim hætti , sem þeir gerðu þegar þeir ákváðu launakjör bankastjóranna .
Nú er það ekki svo að mánaðarlaun upp á 2 til 4 milljónir króna flokkist undir einhver ofurlaun , allavega ekki í samanburði við þau launakjör sem bankastjórar bóluáranna ákváðu sér , af því þeirra ábyrgð var svo gífurleg .
Hvað skulda þeir okkur , samkvæmt þeirri ábyrgð ? Þeir settu okkur á hausinn , ekki satt ? Hinir erlendu eigendur verða að átta sig á því , að þeir þurfa að geta starfað hér á landi í einhverri sátt við viðskiptavini sína , ekki satt ? Traustið á bönkum á Íslandi er í lágmarki og það skiljanlega og þessi kjör eru ekki vísasti vegurinn til þess að endurvinna traustið .
Hafa landsmenn þá ekki einhver svör uppi í erminni ? Er ekki hægt að koma með krók á móti bragði ? Ég held að það eina sem erlendir vogunarsjóðir og eigendur þeirra skilja , sé flótti fjármagns .
Væri það ekki lexía fyrir útlendingana , sem hvorki hafa áhuga á að skilja íslenskan raunveruleika eins og hann blasir við okkur flestum í dag , né haga störfum sínum og ákvörðunum í samræmi við hann , að eigendur sparifjár í þessum bönkum tækju peningana sína út og settu í aðrar fjármálastofnanir ? Þótt tvö og hálft ár séu liðin frá hruni , er eins og svo sorglega lítið hafi breyst .
Hvergi bólar á hinu nýja Íslandi .
Um það eru bara höfð orð , en verkin láta á sér standa .
Sorglegt , en satt engu að síður .
