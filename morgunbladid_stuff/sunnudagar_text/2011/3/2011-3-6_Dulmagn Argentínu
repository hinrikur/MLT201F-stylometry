Ljósmyndabókin Lost in Argentina er komin út á Íslandi , en hún var gefin út í Argentínu í nóvember í fyrra .
" Við ætluðum að gefa bókina út árið 2007 , en gerðum okkur ekki grein fyrir að hlutirnir ganga hægar fyrir sig erlendis , " segir ljósmyndarinn Sigurgeir Sigurjónsson .
" Hér á landi kemur maður með bók til Forlagsins og hún er komin út um leið , " bætir hann við og smellir fingrum til að undirstrika það .
Sigurgeir gaf áður út ljósmyndabókina Lost in Iceland , sem hefur selst vel undanfarin ár .
Það var hugmynd Sæmundar Norðfjörð að fylgja eftir velgengni hennar og sækja til annars lands .
Og kom hann að gerð bókarinnar .
" Mér fannst þetta fáránleg hugmynd , " segir Sigurgeir brosandi .
" Argentína er fimmtán sinnum stærri en Ísland – og hvað vitum við Íslendingar um Argentínu ? Ekkert eiginlega ! En þegar Sæmundur benti mér á að það væri eiginlega alltaf sumar þarna , þá varð það vendipunkturinn .
Ég gat alveg hugsað mér að fara þangað , ganga í verkið af fullum krafti , og líta á það sem gott sumarfrí ef það gengi ekki upp .
" Vann með De Niro " Ég vissi hinsvegar að þetta myndi ganga , " segir Sæmundur .
" Ég vinn í kvikmyndabransanum og mikið er um að útlendingar komi til Íslands til að sækjast eftir fegurð landslagi .
Þeir hafa líka nefnt Argentínu við mig – að hún hafi eitthvert dulmagn yfir sér .
Ég þekki fólk þaðan úr kvikmyndabransanum og það aðstoðaði okkur við að finna réttu staðina .
" Roy Easdale , sem er sérfróður um tökustaði , kom að skipulagningu ferðarinnar með Sigurgeiri og Sæmundi , en hann sá meðal annars um að velja tökustaði í stórmyndinni Mission með Robert De Niro og Jeremy Irons .
" Við hittum hann fjórum til fimm sinnum , hann skipulagði ferðirnar og sagði okkur að vera á einum stað að morgni , öðrum að kvöldlagi , " segir Sæmundur .
" Það flýtti fyrir og auðveldaði okkur vinnuna að geta sigtað út staði og stundir með þessum hætti .
Þú getur rétt ímyndað þér , ef útlendingur kæmi til Íslands og ætlaði að mynda fegurstu staðina , þá væri ekki nóg að mynda bara Gullfoss og Geysi .
" Metsölubók á Nýja-Sjálandi Þeir segja óljóst ennþá hvort frekara framhald verði á útgáfunni .
" Það er góð spurning , " segir Sigurgeir .
" Kannski Lost in Chile ? " " Við verðum að sjá til hvernig þessari bók reiðir af til að geta metið það , hvort það er þess virði að halda áfram með hugmyndina , " segir Sæmundur .
" Ég ætlaði að halda áfram og fór til Nýja-Sjálands , " segir Sigurgeir .
" Þá var fyrsta bókin sem ég sá Lost in New Zealand með sama umbroti og leturgerð og hún kom út árið 2008 .
Það er því greinilegt að einhver hafði séð Lost in Iceland og stolið hugmyndinni með húð og hári .
Þá hugsaði ég með mér að líklega yrði ekki meira úr þessu .
Ég hef síðan haft spurnir af því að þetta var metsölubók á Nýja-Sjálandi .
Það hefur einnig komið út bók í Noregi , Lost in Norway , en við gáfum leyfi fyrir henni .
Auðvitað er það líka gaman þegar einhverju er stolið frá manni , það er þá einhvers virði , en það er verst ef einhver segir : " Varst þú ekki að stæla Lost in New Zealand ? " " Sagan um Guð og Argentínu Landslagið í Argentínu er sumpart mjög líkt íslensku landslagi .
" Það á einkum við í Patagóníu , þar sem eru jöklar eins og hér , " segir Sigurgeir .
" Argentína er auðvitað mjög nálægt suðurpólnum , eins og við norðurpólnum .
En það sem er ólíkt er að Argentína teygir sig yfir svo margar breiddargráður , nyrst er þar frumskógarlandslag , stórir skógar og votlendi .
" Og Sæmundur hefur sögu að segja , sem er ein af gosögnunum um Argentínu .
" Þegar Guð skapaði heiminn , þá fékk hvert land sitt lítið af hverju þegar kom að auðlindum .
Svo var honum bent á að Argentína væri komin með of mikið af þeim , fengsæl fiskimið , olíu í jörðu , akra og mikið af búfénaði .
Þá mun Guð hafa sagt : " Það er rétt , ég verð að gera eitthvað í þessu .
Ég læt þá bara fá Argentínumenn – þá jafnast þetta út .
" Og það er nokkuð til í því .
Þetta er þjóð sem hefur alltaf tekist á fáránlegan hátt að klúðra sínum málum .
" En saga Argentínu er afar merkileg í alla staði og nefnir Sigurgeir sem dæmi um það að þar hafi þróunarkenning Darwins mótast .
" Hann sigldi á skipinu Beagle til Argentínu , hafði séð finkur á Galapagos , en stærstu uppgötvunina gerði hann á beltisdýrunum og strútunum í Argentínu .
" Kampavín úr krananum Það er argentínska forlagið Ediciones Lariviere sem annast útgáfuna og formálann ritar Maria Kodama , ekkja rithöfundarins Jorge Luis Borges .
" Hún talar nú eiginlega meira um Ísland í formálanum en Argentínu , " segir Sigurgeir .
" Sæmundur kom með þessa hugmynd og forleggjarinn þekkti til hennar .
Hún var glöð yfir því að fá þetta verkefni , enda hefur hún margsinnis komið til Íslands .
Útgefendurnir komu raunar tvisvar til Íslands til að hitta okkur .
Annar þeirra er barónessa , sem fannst hún alltaf vera að fá kampavín úr krananum þegar hún sótti sér vatn .
" Lögreglan er ekkert lamb að leika sér við í Argentínu , eins og Sigurgeir og Sæmundur kynntust .
" Yann Arthus-Bertrand , sem gerði stóru ljósmyndabókina " The Earth from Above " , " sagði eftir að hafa ferðast um allan heiminn að hann færi aldrei aftur til Argentínu , því hann hefði lent í herlögreglunni þar , " segir Sæmundur .
" Við lentum í því að öll tækin voru gerð upptæk og við settir í stofufangelsi .
Það voru ansi taugatrekkjandi tveir til þrír dagar , þar sem við vorum allslausir syðst í Patagóníu .
Við vorum í sambandi við ræðismanninn , sem vann að lausn málsins fyrir okkur , og framvísuðum bréfi frá Geir H. Haarde og það hjálpaði okkur mikið .
Þegar aðstoðarmaður okkar hitti Geir síðar og sagði honum frá því , þá sagði Geir : " Ég ætti kannski að skrifa svona bréf fyrir sjálfan mig ! " Þegar hópurinn var handtekinn við jökulröndina var Sigurgeir með ljósmyndatöskuna og allar filmur úr þeirri ferð .
Á leiðinni úr skóginum gerði hann sér grein fyrir , að þetta gæti farið illa , tók því aðra húfuna af sér , pakkaði filmunum í hana og faldi hana við tré við stíginn .
" Lögreglan var brjáluð yfir því að ég væri ekki með fleiri filmur , en um leið eyddi hún öllum myndunum af myndavél fólks sem var tekið á sama tíma og við , " segir hann .
" Það voru svo verstu 20 mínútur ævi minnar á meðan ég beið eftir því , hvort aðstoðarmaður okkar fyndi filmurnar eða ekki .
Ef hann hefði verið handtekinn við þá iðju , þá fyrst hefði ástandið orðið alvarlegt .
En allt leystist þetta farsællega að lokum .
" Stór bók í haust Ljósmyndabókin Poppkorn kom út fyrir jólin með myndum Sigurgeirs af djamminu og úr hljómsveitalífinu og stuttum textabrotum Einars Kárasonar til að ýta frekar undir stemninguna í myndunum .
Og núna vinnur hann að þremur bókum til viðbótar .
" Ein þeirra er stór bók sem kemur út á vegum Forlagsins í haust , sú stærsta sem ég hef sent frá mér .
Það er skrítin loftmyndabók í gríðarlega stóru broti , sem tekin er frá óvenjulegum sjónarhornum .
En hinar tvær á ég eftir að kynna fyrir útgefanda .
" 