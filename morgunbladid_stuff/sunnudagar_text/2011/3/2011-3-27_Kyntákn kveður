Fyrstu fregnir sem bárust mér til eyrna á miðvikudaginn voru á þá leið að Elísabet drottning væri látin .
Það var misskilningur .
Og þó ? Elizabeth Taylor var sannarlega drottning – hún var drottning kvikmyndanna .
Var upp á sitt besta á gullöld hvíta tjaldsins um og upp úr miðri síðustu öld , þegar kvikmyndaleikarar voru ekki af þessum heimi .
Þetta fólk safnast nú óðum til feðra sinna , af kynslóð Taylors eru Marilyn Monroe og James Dean vitaskuld löngu farin en líka Grace Kelly , Ava Gardner , Marlon Brando og Paul Newman .
Að ekki sé talað um gæðaleikarann Montgomery Clift , sem sagan hefur kosið að stinga undir stól .
Elizabeth Taylor hóf feril sinn sem barna- og unglingastjarna í Hollywood en öfugt við margar slíkar stjörnur reyndist henni auðvelt að stíga skrefið áfram þegar gelgjan var að baki .
Um tvítugt var hún orðin ein eftirsóttasta leikkona draumaverksmiðjunnar – staða sem hún hélt í um þrjá áratugi .
Minnisstæðust eru óskarsverðlaunahlutverkin í Butterfield 8 ( 1960 ) og Who ' s Afraid of Virginia Woolf ( 1966 ) og í stórmyndinni um Kleópötru ( 1963 ) .
Margir muna líka eftir Taylor í hlutverki Möggu kisulóru í Cat on a Hot Tin Roof ( 1958 ) .
Síðasta myndin sem Taylor lék í var sjónvarpsmyndin These Old Broads árið 2001 .
Ofvaxin brjóst og stuttir fætur Taylor átti ekki sömu velgengni að fagna í einkalífinu , alltént hélst henni heldur illa á eiginmönnum .
Gekk átta sinnum í heilagt hjónaband .
Einum manni giftist hún tvisvar , velska leikaranum Richard Burton , sem bjó yfir einni ómþýðustu rödd sem almættið hefur galdrað upp á löngum ferli .
Ást þeirra var ósvikin en sambandið alla tíð stormasamt .
Burton var frægur fyrir tilsvör sín og einhverju sinni , þegar fátt var með þeim hjónum , svaraði hann spurningu blaðamanns um fegurð spúsu sinnar á þessa leið : " Það er galið að halda því fram að hún sé fegursta kona í heimi .
Augun eru vissulega ægifögur en hún er með undirhöku og ofvaxin brjóst , auk þess sem hún er helst til stutt á fæti .
" Kona sem á svona ástmenn þarf ekki hatursmenn .
Taylor og Burton voru gift frá 1964-74 og aftur frá 1975-76 .
Hin ástin í lífi Taylors var , að hennar sögn , kvikmyndaframleiðandinn Mike Todd , sem var 23 árum eldri en hún , en þau höfðu aðeins verið gift í rúmt ár þegar hann fórst í flugslysi árið 1958 .
Leikkonan var óhuggandi lengi á eftir en endaði í örmum besta vinar Todds , söngvarans og skemmtikraftsins Eddies Fishers .
Aðrir eiginmenn Taylors voru Nicky Hilton , sonur stofnanda Hilton-hótelkeðjunnar , breski leikarinn Michael Wilding , öldungadeildarþingmaðurinn John Warner og byggingaverkamaðurinn Larry Fortensky en honum kynntist Taylor á Betty Ford-stofnuninni .
Seinustu árin helgaði Taylor góðgerðarmálum að mestu krafta sína og barðist meðal annars af alefli gegn útbreiðslu alnæmis .
Mikið fór líka fyrir náinni vináttu þeirra poppkóngsins Michaels Jacksons .
Nú finnast þau á ný .
Og auðvitað eiginmennirnir fimm sem líka eru farnir yfir móðuna miklu .
Hver gæfi ekki væna fúlgu fyrir ummæli Richards Burtons við þá endurfundi ? 