Þeir sem reyna að fá fólk til að veðsetja framtíð sína og barna sinna og axla ábyrgð á annarra manna skuldum fylgja fastmótuðu stefi .
Þeir segja að Icesavemálið sé flókið , en skoðun á því ofan í rót leiði til þeirrar niðurstöðu , að hvað sem lagaskyldu líði beri Íslendingum að axla ábyrgð og borga Bretum og Hollendingum allt sem upp er sett .
Einungis megi þrefa um vexti .
Nú vill svo til að þeir sem helst hafa sig í frammi með þessi sjónarmið héldu einnig hinu sama fram um samninginn , sem þjóðin hafnaði með afgerandi hætti .
Þó er hluti uppgjafar- og borgunarstefsins einmitt nú að sá samningur hafi verið hryllilegur en hinn núverandi sé miklu betri .
Þriðji hluti stefsins og sá skrítnasti er þessi : Við teljum að lög standi alls ekki til þess að Íslendingar eigi að ábyrgjast óljósar óafmarkaðar kröfur sem geta verið frá 47 milljörðum og upp í 470 milljarða .
En þótt þetta sé okkar skoðun og sannfæring , þá treystum við ekki dómstólum til fulls og áhættan af dómsmáli er meiri en af samningnum .
Dómstólarnir sem stefmenn treysta ekki fyllilega til að dæma eftir lögunum eru íslenskir dómstólar , því að lengur er ekki um það deilt að varnarþing málsins sé á Íslandi .
En er Icesavemálið flókið eins og haldið er að fólki ? Hvað er það helst sem er flókið við málið ? Er það ekki svo að spurningin sem þjóðin þarf að svara í þjóðaratkvæðagreiðslu sé í raun einföld og létt .
Ef svo er hvers vegna þykir íslenskum talsmönnum krafna Breta og Hollendinga nauðsynlegt að gera það sem þeir geta til að gera einfalt mál flókið ? Ríkisstjórnin fékk það í gegn í annað sinn að Alþingi Íslendinga samþykkti ríkisábyrgð á Icesavekröfum Breta og Hollendinga .
Það hefði ekki þurft , ef ríkisábyrgð hefði þegar verið fyrir hendi , sem kröfuríkin gátu gengið að .
Ef svo væri hefði " dómstólaleiðin " þegar verið þeim greiðfær og góð og ekki þarf að efast um að þá leið hefðu þau ríki þrætt .
Icesave er ekki reyfari Góðir spennuhöfundar setja gjarnan söguþráð á blað fyrir sig eina á fáeinum síðum , frá upphafi máls til enda .
Því næst er hafist handa við að laga í kringum atburðina nýja umgjörð , fjölga persónum og leikendum , færa frásögnina til í tíma , auka við óþörfum upplýsingum og setja upp vegvísa sem beina athyglinni í ólíkar áttir .
Með öllum ráðum er reynt að gera einfalt mál flókið .
Lesandanum er gerður greiði með þessu .
Ímyndunaraflið fer af stað .
Villuljósin gera söguna óljósari og ekkert er sem sýnist .
Spennan fer vaxandi með hverri síðu , grunuðum fjölgar og allir hafa eitthvað að fela og hálfkveðnar vísur þeirra auka álitaefnin .
Það er svo gjarnan aðalpersónunnar að rekja þræðina sundur og sannfæra lesandann um að atburðarásin hafi eftir allt saman verið í samræmi við þá fáorðu atvikalýsingu sem höfundurinn studdist við , þegar hann hóf að flækja málið .
Og höfundurinn veit auðvitað hvað hann er að gera .
Meira að segja fær söguhetjan stundum leyfi til að koma upp um höfund sinn .
Þannig segir Hercule Poirot þegar langt er liðið á eina gátuna : " Þetta mál er svo flókið að það hlýtur að vera einfalt .
" Og það reyndist vera það , enda hafði það verið það í byrjun áður en höfundurinn tók að gera það flókið .
Fyrirsvarsmenn þjóða eru á hinn bóginn ekki í hlutverki glæpasagnahöfunda .
Þeirra verkefni er miklu frekar en hitt að gera flókið mál einfalt .
Draga fram kjarna málsins .
Þeim er það beinlínis skylt , þegar ákveðið hefur verið að þjóðin skuli kveða upp sinn úrskurð .
En vandinn er sá að þetta vilja forystumenn ríkisstjórnarflokkanna alls ekki gera vegna þess að hinar einföldu staðreyndir málsins leiða allar til þess að þjóðin hlýtur að hafna því í sinni þjóðaratkvæðagreiðslu .
Spurningin er : Er nokkurs staðar til stafkrókur fyrir því að íslensk þjóð hafi gengist í ábyrgð fyrir fjármunum sem tvær erlendar ríkisstjórnir ákváðu að borga til sinna ríkisborgara vegna greiðsluþrots einkabanka , án samráðs og hvað þá samþykkis Alþingis Íslendinga ? Hann finnst hvergi .
Icesavemenn hafa reynt að hræða íslensku þjóðina með því að halda því fram að raunveruleg hætta sé á að íslenskir dómstólar muni ekki dæma eftir lögunum , ef svo ólíklega vildi til að Bretar og Hollendingar færu með mál sitt fyrir dómstóla eftir að málinu hefði verið hafnað í annað sinn í þjóðaratkvæði .
Viðbótarspurningin er því þessi : Á þjóðin að falla fyrir svo veikburða hræðsluáróðri ? Því svari hver fyrir sig .
Virtir lögfræðingar hafa opinberlega viðrað það sjónarmið , að ekki sé það eingöngu svo að lög standi alls ekki til þess að látið sé undan Icesavekröfum .
Þeir telja að veigamikil rök standi til þess að álykta að Alþingi sé óheimilt að veita ríkisábyrgð á jafn óljósum og óafmörkuðum kröfum og hér er um að ræða .
Stjórnarskráin sjálf girði fyrir það .
Það má vera að hinni lánlausu samninganefnd Íslands hafi tekist að gera samning sinn um Icesave flókinn .
En það breytir engu um það að málið sjálft er sáraeinfalt .
" Nei " þjóðarinnar seinast bætti stöðu Íslands jafnt út á við sem inn á við , öndvert við hræðsluáróðurinn og heimsendaspárnar .
Spurningin vafðist ekki fyrir þjóðinni þá .
Spurningin er jafn einföld nú og " nei " mun verða góður áfangi á leið þjóðarinnar til betri tíma .
Vonandi mun málið ekki heldur vefjast fyrir þjóðinni núna .
