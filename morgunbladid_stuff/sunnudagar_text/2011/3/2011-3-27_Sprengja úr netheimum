Fyrstu fallbyssurnar voru ekki burðugar , þær drógu ekki langt og voru oft hættulegri þeim sem stóðu aftan við hlaupið en framan við það .
En þær urðu afkastameiri og að lokum byltu skotvopnin stríðsrekstri um allan heim .
Seinna komu til kjarnorkusprengjur og aðrar gerðir gereyðingarvopna .
Nú er ný vídd að opnast : samræmdar og þrauthugsaðar tölvuárásir þar sem markmiðið er að láta heil samfélög hrynja , verða óstarfhæf og þá um leið hervarnir þeirra .
Margir Serbar mótmæltu loftárásum Atlantshafsbandalagsins , NATO , árið 1999 á stöðvar serbneska hersins í Kosovo með því að senda þúsundir tölvuskeyta til aðalstöðvanna í Brussel , álagið var nærri búið að sliga kerfið .
En stóra árásin á tölvukerfi Eistlands 2007 var viðvörun sem hreyfði við mörgum í Brussel , sumir sögðu að um eins konar " rennsli " hefði verið að ræða fyrir geysimikla árás síðar á stórt land , jafnvel sjálft risaveldið í Vesturheimi .
Ekki er víst að þrjótarnir hafi verið svo stórhuga .
Fullyrt er reyndar að Ísraelar og Bandaríkjamenn hafi í fyrra gert út orm , Stuxnet , sem hafi komist inn í tölvukerfi í kjarnorkutilraunastöðvum Írana og valdið þar miklum spjöllum .
Kalla má þetta eins konar fyrirbyggjandi stríð ; markmiðið er að koma í veg fyrir að Íranar geti smíðað kjarnorkuvopn á laun .
Í aðalstöðvum NATO hefur síðustu árin verið unnið ákaft að því að skipuleggja varnir sem dugi til að takast á við víðtækar tölvuárásir .
Kannaðar eru fyrst og fremst leiðir til að verja mikilvægar samskiptaleiðir og upplýsingaveitur .
Blaðamaður var í heimsókn hjá NATO fyrir skömmu og hitti m.a. Suleyman Anil , tyrkneskan verkfræðing sem starfaði árum saman við upplýsingatækni en stýrir nú þessu starfi er heyrir undir deild sem hugar að hernaðarógnum sem muni steðja að í framtíðinni .
Hætturnar eru stöðugt fyrir hendi .
Gerð eru daglega hundruð tölvuárása á skrifstofur NATO , þær misheppnast allar eða flestar , við verðum að taka það trúanlegt að svo sé .
En líklega gera fórnarlömbin ekki mikið af því að auglýsa töpin þegar þau verða .
Hvarvetna í aðalstöðvunum er reynt að verjast veirum og öðrum ófögnuði og vara starfsfólk við .
Anil segir að tímamót hafi orðið í starfinu 2002 þegar leiðtogar bandalagsins samþykktu að hvetja NATO til að efla tölvuvarnir sínar .
Berskjölduð samfélög Samfélög eru nú svo tölvuvædd að þau geta ekki virkað án tölvukerfa en jafnframt eru þau ótrúlega berskjölduð fyrir árásum .
Lítil þúfa , í þessu tilfelli spellvirki með afburða tölvuþekkingu , getur velt hlassinu , valdið geysilegu tjóni á sama hátt og kjarnorkusprengja sem springur í miðri höfuðborg .
Háttsettur starfsmaður bandalagsins sagði að teknar hefðu verið grundvallarákvarðanir á Lissabon-fundi aðildarríkjanna í fyrra um skipulag varna gegn tölvuárásum , m.a. hvenær og við hvaða aðstæður skyldi senda teymi sérfræðinga til hjálpar ef aðildarríki yrði fyrir árás .
" Nú er viðurkennt að tölvuárásir eru meðal mestu ógna sem bandalagsríkin þurfa að kljást við á næstu árum og varnir gegn þeim verði að vera þáttur í varnarstefnunni og upplýsinga- og eftirlitsbúnaði sem notaður er til að koma í veg fyrir að skyndiárás heppnist , " sagði hann .
" Við þurfum að vera búin undir samræmdar árásir sem gætu ekki bara grafið undan samfélaginu í efnahagslegum skilningi heldur einnig gert hervarnir þess mun veikari en ella .
" Þegar svo sé komið sé ljóst að 5. greinin í sáttmála NATO um að árás á eitt ríki sé um leið árás á öll ríkin geti orðið virk .
Í nútímahernaði er aldrei hægt að miða eingöngu við að verjast árás , fyrirbyggjandi aðgerðir eru oft óhjákvæmilegar ætli menn ekki að láta taka sig í bólinu .
Hann var spurður hvort rætt hefði verið um að NATO skipulegði gagnárásir eins og virðist vera tilfellið varðandi Stuxnet-orminn fræga .
Á jafnvel að reyna að refsa árásaraðila , hvort sem hann er ríkisstjórn eða um einkaframtak að ræða ? " Vonandi duga varnirnar og sé um að ræða árás sem virðist ógna tilveru samfélagsins hefst samstundis ferli samráðs milli ríkjanna .
En það náðist ekki eining um að setja inn ákvæði um heimild til gagnrárásar , " svaraði hann .
Tölvuárásin mikla á Eistland 2007 Eistlendingar komust á spjöld sögunnar í apríl 2007 þegar ríki þeirra varð fyrst til að sæta tölvuárás sem virtist hafa að markmiði að lama samfélagið .
Helstu skotmörkin voru forsetaembættið í höfuðborginni Tallinn og þingið , nær öll ráðuneyti , stjórnmálaflokkar , þrír af sex stórum fréttamiðlum , einnig tveir af stærstu bönkunum og fyrirtæki sem einkum fást við fjarskipti .
Beitt var m.a. svonefndum ruslpósti í gríðarlegu magni til að ofhlaða síður svo að þær hryndu .
Stjórnvöld í mörgum löndum og NATO fylgdust vel með því sem gerðist enda var færni tölvuþrjótanna meiri en áður hafði þekkst .
Eistlendingar eru aðeins um 1,5 milljónir og enn fátækir þótt framfarir hafi orðið miklar síðan þeir losnuðu undan sovéska okinu 1991 .
Þeir hafa einnig á síðari árum verið orðlagðir fyrir færni sína á sviði hvers kyns rafeindatækni og netsamskipta , eru og voru þegar árið 2007 allvel tölvuvædd þjóð .
Fyrstu viðbrögð þeirra voru að loka erlendum netsamböndum við þau innlendu kerfi og síður sem urðu fyrir árásum og smám saman tókst að ráða við vandann .
Almennt var talið að árásaraðilinn væri rússneskur þótt erfitt reyndist að sanna að um skipulagða árás á vegum stjórnvalda í Moskvu væri að ræða .
Einn maður , úr rússneska minnihlutanum í landinu , var að lokum handtekinn og dæmdur fyrir aðild að málinu .
Harðar deilur höfðu staðið milli eistneskra og rússneskra stjórnvalda vegna þess að ákveðið var að flytja úr miðborg Tallinn minnismerki frá sovétskeiðinu um óþekkta rússneska hermanninn , styttu sem Eistlendingar kölluðu flestir " Óþekkta nauðgarann " .
Hnattrænt vandamál Suleyman Anil , yfirmaður varna gegn tölvuárásum hjá Atlantshafsbandalaginu : " Tölvustríð getur orðið mikið hnattrænt vandamál vegna þess að þannig árás er hættulítil [ fyrir árásaraðilann ] , kostar lítið , hefur mikil áhrif og auðvelt að beita henni um allan heim .
Um er að ræða vopnabúnað sem er nánast fullkominn og enginn getur hundsað .
" 