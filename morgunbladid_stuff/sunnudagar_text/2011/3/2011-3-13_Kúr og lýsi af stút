7:00 Upp úr sjö sér dóttir mín iðulega um að draga okkur foreldrana á fætur .
Augun rétt svo ná að opnast áður en ég kveiki á kerti til að gera þetta aðeins auðveldara því við mæðgur getum verið ansi morgunstyggar .
Síðan borðum við dýrindis hafragraut og drekkum lýsi af stút .
8:00 Um átta erum við sonurinn ein eftir heima .
Þegar það er svona kalt úti leggjum við ekki alveg í það að fara í líkamsrækt og skríðum aftur upp í rúm .
Hann er ennþá svo mikill ungi að það tekur ekki langan tíma að sannfæra hann um smá kúr og bókarlestur .
9:00 -10 : 00 Milli níu og tíu byrja ég daginn af krafti og geri þau húsverk sem þarf að gera .
Fer stundum í smá göngutúr og í framhaldi æfi ég mig á spurningunum fyrir Gettu betur .
Bind síðan miklar vonir við að eitthvað síist inn í son minn sem hlustar löngum stundum á hraða- og bjölluspurningar .
11:30 Um hálftólf gerast undur og stórmerki .
Ég hendist úr heimagallanum með ælublettinum og fer í íþróttagallann ...
en hann er nú líklega með eins og einum mjólkurbletti .
Þá liggur leiðin upp í Efstaleiti þar sem við fundum og undirbúum okkur fyrir næsta Gettu betur-þátt .
Þá er dressið og hárgreiðslan líka ákveðin .
14:00 Klukkan tvö er ég mætt í ræktina , fyrst ég sleppti morgunæfingunni .
Þar er ég pínd áfram enda lípíðalosun í gangi eftir barnsburð .
Með mikilli heppni kemst ég haltrandi út og hugsa um súkkulaðistykkin sem bíða mín þegar markmiðinu verður náð .
15:30 Hálffjögur legg ég af stað með kerruna til að sækja dóttur mína í leikskólann .
Við bröllum ýmislegt saman .
Fáum okkur göngutúr í Melabúðina , sundferð eða gerum einfalda en dásamlega hluti eins og að perla .
Á extra góðum degi bökum við köku en það er jafnmikil æfing í þolinmæði fyrir dótturina sem skilur ekki hvers vegna ofnar eru svona lengi að baka .
17:00 Um klukkan fimm tek ég á móti húsbóndanum með fína svuntu og á fullu við eldamennsku ...
nema ég sleppi svuntunni þar sem ég er enn í ælubletta-heimagallanum .
Seinniparturinn er svo sannarlega fjörugur tími en síðan dettur á dúnalogn þegar börnin eru komin í svefninn .
20:00 Við erum dugleg að fá vini í spil og spjall en ég á það oft til að laumast undir teppi og horfa á einhvern skemmtilegan þátt .
00:00 Um miðnætti endar síðan góður dagur og ég renni yfir dagskrá morgundagsins .
Sofna svo með bók í fanginu eins og ég byrjaði daginn .
