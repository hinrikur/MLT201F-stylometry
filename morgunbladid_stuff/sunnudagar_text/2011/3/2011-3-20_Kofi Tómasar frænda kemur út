Svo þú ert litla konan sem áttir upptökin að þessu mikla stríði .
" Með þessum orðum á Abraham Lincoln Bandaríkjaforseti að hafa heilsað rithöfundinum Harriet Beecher Stowe þegar fundum þeirra bar saman við upphaf þrælastríðsins 1861 .
Þarna var forsetinn að vísa til skáldsögu Stowe , Kofa Tómasar frænda , sem tók með mjög gagnrýnum hætti á þrælahaldi .
Bókin kom fyrst út á þessum degi árið 1852 .
Rétt er að halda því til haga að umdeilt er hvort Lincoln hafi yfir höfuð látið ummælin falla en þau birtust fyrst á prenti 1896 .
Sumir segja að ónefndir bókapáfar hafi skáldað þau upp til að gera meira úr áhrifum bókmennta á þjóðfélagslegar breytingar .
Hvað sem því líður vakti Kofi Tómasar frænda gríðarlega athygli í Bandaríkjunum og víðar þegar bókin kom út og þegar upp var staðið varð hún önnur söluhæsta bók nítjándu aldarinnar vestra – á eftir sjálfri Biblíunni .
Engum blöðum er um það að fletta að bókin hafði ótvíræð áhrif í baráttunni gegn þrælahaldi og kynti undir átökum ( Suðurríkjamenn kunnu Stowe engar þakkir fyrir innleggið ) enda þótt hún hafi ef til vill ekki ein og sér hrint af stokkunum heilli styrjöld .
Kofi Tómasar frænda hafði jafnframt mikil áhrif á þróun mótmælabókmennta og pólitískra bókmennta almennt .
Harriet Beecher Stowe var kennari við kvennaskóla í Hartford og kunnur afnámssinni .
Hvatinn að bókinni var setning laga árið 1850 sem bönnuðu fólki að aðstoða þræla á flótta en það höfðu Stowe og eiginmaður hennar einmitt gert .
Fyrirmyndin að söguhetjunni , Tómasi gamla frænda , var Josiah Henson , fyrrverandi þræll sem flúð hafði til Kanada .
Hann bjó þar sem frjáls maður þegar endurminningar hans komu út árið 1849 og aðstoðaði flóttaþræla við að hefja nýtt líf .
Eftir vinsældir Kofa Tómasar frænda endurútgaf Henson bók sína , undir yfirskriftinni Minningar Tómasar frænda , og ferðaðist vítt og breitt um Bandaríkin og Evrópu .
Safn er nú þar sem Henson bjó í Ontario en kofinn sem hann dvaldist í meðan hann var í ánauð hefur ekki varðveist .
Stowe byggði Kofa Tómasar frænda einnig að hluta á samtölum við þræla sem flúið höfðu þrælaríkið Kentucky en margir starfsmenn járnbrautanna í Cincinnati höfðu samúð með frelsisbaráttu þræla og hjálpuðu þeim gjarnan að komast undan .
Upprunalega var Kofi Tómasar frænda framhaldssaga í riti afnámssinna , National Era , og hóf göngu sína sumarið 1851 .
Vegna vinsælda sögunnar lagði ritstjórinn , John Jewett , til við Stowe að hún skrifaði heila bók um efnið .
Hún var efins til að byrja með en lét tilleiðast .
Svo sannfærður var Jewett um að bókin myndi njóta hylli að hann fékk teiknarann Hammatt Billings til að skreyta sex heilar síður fyrir fyrstu prentun – sem þótti afar djarft á þessum tíma .
Fyrsta upplag bókarinnar seldist fljótt upp og margar fleiri prentanir voru gerðar , þar á meðal viðhafnarútgáfa árið 1853 með hvorki fleiri né færri en 117 myndskreytingum eftir Billings .
Eftir það datt eftirspurn niður og Jewett fór á höfuðið .
Það var ekki fyrr en bókaútgáfan Ticknor & Fields komst yfir útgáfuréttinn síðla árs 1862 að farið var að prenta Kofa Tómasar frænda á ný .
Bókin hefur verið þýdd á öll helstu tungumál ( varð meðal annars fyrsta bandaríska skáldsagan til að koma út á kínversku ) og seldist víðast hvar vel , ekki síst í Bretlandi en talið er að hálf önnur milljón eintaka hafi verið í umferð fljótlega eftir útgáfuna sumarið 1852 .
Obbinn af þeim eintökum voru þó eftirprentanir , eins og raunar í Bandaríkjunum líka .
Áhrif Kofa Tómasar frænda voru margvísleg og að sumu leyti óvænt .
Þannig upplýsti sálfræðingurinn Sigmund Freud síðar að hann þekkti til fjölda sjúklinga , sem þjáðust af sadó-masókisma , sem hefðu lært sitthvað af lýsingum á hýðingum þræla í bókinni .
orri@mbl.is 