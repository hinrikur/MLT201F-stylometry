Loft var læviblandið og úrvalssveit innanríkishersins grá fyrir járnum þegar Jón Baldvin Hannibalsson utanríkisráðherra var á ferð í Eystrasaltsríkjunum fyrir tveimur áratugum í því skyni að lýsa yfir vilja íslenskra stjórnvalda til að viðurkenna sjálfstæði þeirra .
Í föruneyti ráðherrans voru meðal annarra Ragnar Axelsson , ljósmyndari Morgunblaðsins , og Arnór Hannibalsson , bróðir ráðherrans , sem var tengdur inn í innsta hring ráðamanna í Vilníus .
Myndir : Ragnar Axelsson rax@mbl.is Texti : Orri Páll Ormarsson orri@mbl.is Saga Eystrasaltsríkjanna þriggja , Eistlands , Lettlands og Litháens , á tuttugustu öldinni er saga um frelsisbaráttu .
Þau lýstu öll yfir sjálfstæði sínu árið 1918 og fengu það formlega viðurkennt skömmu síðar .
Sjálfstæðið dugði þó ekki nema í tvo áratugi í þeirri lotu .
Árið 1940 innlimuðu Sovétríkin löndin þrjú með hervaldi í samræmi við Molotov-Ribbentrop-samninginn sem Sovétmenn og Þjóðverjar gerðu sín í millum við upphaf seinna stríðs .
Forsendur þess samnings brustu sem kunnugt er fljótt og ári síðar voru Eystrasaltslöndin farin að lúta stjórn Þjóðverja eftir innrás þeirra í Sovétríkin .
Þegar Þjóðverjar hörfuðu loks árið 1944 tóku Sovétmenn aftur við stjórnartaumunum í löndunum .
Sovétmenn mættu mestri mótspyrnu í Litháen og ekki tókst að bæla vopnaða andstöðu skæruliða niður fyrr en 1953 .
" Stalín þraut þolinmæði og sendi herflokka í skógana til að eyða skæruliðum .
Líkin voru svo sett á torgin í þorpunum og látin rotna þar til að minna íbúana rækilega á , hver hefði völdin , " segir Arnór Hannibalsson , prófessor emeritus , sem gjörþekkir sögu þessa svæðis .
Það breytir ekki því að undir niðri kraumaði áfram löngun til sjálfstæðis – í löndunum öllum .
Snemma á níunda áratugnum fékk sú barátta byr undir báða vængi .
" Þá var orðið ljóst að Sovétvaldið gat ekki lengur endurnýjað sig , " segir Arnór .
" Þegar ég var í Moskvu árið 1982 jaðraði við hungursneyð og hafði höfuðborgin þó algjöran forgang .
Öllu var mokað þangað .
Sovéski landbúnaðurinn gat ekki framleitt nægilega mikið af mat lengur og undir lok áratugarins þurfti Evrópusambandið að vera með neyðarhjálp í sjálfu risaveldinu .
" Vildi endurlífga Sovétríkin Ört var skipt um leiðtoga í Sovétríkjunum á öndverðum níunda áratugnum , Bresnjev , Andropov og Tsjernenkó söfnuðust allir til feðra sinna og árið 1985 settist ungur maður í hásæti Stalíns , Mikhaíl Sergejevítsj Gorbatsjev .
Hlutverk hans var að endurlífga Sovétríkin .
Það hugðist hann gera með " glasnost " ( opnun ) og " perestroika " ( endurskipulagningu ) .
Gorbatsjev áleit að nóg væri að bjóða þjóðunum innan Sovétríkjanna betri kjör .
Það var misskilningur .
" Gorbatsjev slakaði meðal annars á ritskoðun en án hennar gat kerfið ekki virkað .
Hið frjálsa orð varð banabiti Sovétríkjanna , alræðið þolir ekki hið frjálsa orð , " segir Arnór .
" Undir niðri kraumaði líka þjóðernishyggja .
Stjórnvöld í Kreml stefndu að því leynt og ljóst að eyða öllum öðrum tungumálum en rússnesku og því undi fólkið illa , ekki síst í Eystrasaltslöndunum .
Að vísu var ástandið orðið mjög slæmt í Lettlandi , dauft var yfir öllu menningarstarfi , lettneskan alveg að deyja út og Riga að verða rússnesk borg .
" Hann segir trúmál einnig hafa spilað stóra rullu .
" Í Sovétríkjunum var sá sem tók þátt í safnaðarstarfi eða lét yfir höfuð sjá sig í kirkju umsvifalaust hrakinn úr vinnu .
Þetta ástand áttu trúaðir erfitt með að sætta sig við .
" Vilji þjóðanna þriggja var einn – að endurheimta sjálfstæðið og lýðræðið .
Litháar voru í fylkingarbrjósti , stofnuðu þjóðarhreyfingu til stuðnings " perestroiku " , Sajudis , og kommúnistaflokkur landsins lýsti yfir sjálfstæði sínu við litla hrifningu ráðamanna í Kreml .
11. mars 1990 kom svo nýtt þjóðþing saman í Vilníus og lýsti yfir sjálfstæði Litháens .
Gorbatsjev brást illa við þeim gjörningi en engu tauti varð við Litháa komið .
Vildi ekki trufla Gorbatsjev Leiðtogar Litháa leituðu logandi ljósi að ríki til að styðja sjálfstæðisbaráttu sína og horfðu einkum og sérílagi til Bandaríkjanna .
Héldu að stuðningur þeirra yrði auðsóttur enda viðurkenndu þau ekki innlimunina 1940 .
Annað kom á daginn .
" Þáverandi forseti , Bush eldri , þvertók fyrir nokkurn stuðning .
Vildi ekki trufla vin sinn Gorbatsjev í lýðræðisumbótunum og mæltist til þess að menn hættu öllu sjálfstæðisbrölti , " segir Arnór .
" Þá snéru Litháar sér að Svíum en mættu litlum skilningi .
Það er svo sem ekkert skrýtið , Svíar viðurkenndu innlimun Eystrasaltsríkja í Sovétríkin .
" Enda þótt Gorbatsjev hafi ætlað sér að halda Sovétríkjunum saman með góðu greip hann til örþrifaráða þegar ólgan magnaðist og sendi skriðdrekasveit inn í Vilníus .
Stormaði hún að sjónvarpsturninum í borginni og náði honum á sitt vald .
" Það skilur enginn hvers vegna þeir tóku bara sjónvarpsturninn , venjulega taka menn stjórnarráðið , járnbrautarstöðina , pósthúsið og flugvöllinn líka , " segir Arnór .
" Þegar skriðdrekasveitin renndi að Sjónvarpsturninum var kallað í gjallarhorn að Þjóðbjargarnefndin hefði tekið völdin í landinu en enginn vissi hvað þessi " Þjóðbjarganefnd " var .
Til að láta kné fylgja kviði keyrði skriðdreki inn í mannfjöldann og drap fjórtán manns .
Síðan var byrjað að sjónvarpa á litháísku og rússnesku .
" Heima á Íslandi fylgdist Arnór Hannibalsson grannt með framvindu mála , meðal annars í gegnum gamlan vin sinn og skólabróður frá Moskvu , Genzelis að nafni , sem tekið hafði sæti í æðsta ráði Litháens .
Skiptust þeir ótt og títt á bréfum og föxum en erfiðlega gekk fyrir almenning að ná símasambandi á þessum tíma , að sögn Arnórs .
Það var helst um miðjar nætur .
Nú þurftu Litháar nauðsynlega að galdra upp einhvern stuðning við málstað sinn .
Á fundi ráðamanna þingsins dró Genzelis upp bréf frá Arnóri þess efnis að bróðir hans , sem gegndi embætti utanríkisráðherra á Íslandi , væri reiðubúinn að styðja sjálfstæði þjóðarinnar .
" Þarna lifnaði yfir Vytautas Landsbergis , sem orðinn var forseti þingsins , en við kynntumst gegnum sameiginlegan vin meðan ég var við nám í Edinborg í kringum 1970 .
" Úr varð að Landsbergis hringdi í Jón Baldvin Hannibalsson og bað hann að koma til hjálpar .
Jón Baldvin staðfesti vilja sinn .
" Þessi afstaða mætti talsverðri andstöðu hér heima , " rifjar Arnór upp .
" Til voru þeir sem fannst hún ógna viðskiptahagsmunum okkar .
Steingrímur Hermannsson forsætisráðherra stóð hins vegar með Jóni og Jón fór að undirbúa ferð sína til Eystrasaltsríkjanna í þeim tilgangi að styðja sjálfstæðisbaráttu þessara þjóða .
" Arnór fór með í ferðina sem ráðgjafi og túlkur og það kom í hans hlut að útvega vegabréfsáritun fyrir hópinn í sovéska sendiráðinu í Helsinki .
" Eftir japl , jaml og fuður skellti starfsmaðurinn vegabréfunum með fýlusvip á borðið , " rifjar hann upp brosandi .
Ferðalagið var ekki vel séð austur í Kreml .
Grunaði að skotið yrði á bílalestina Íslenska sendinefndin lenti í Ríga að kveldi 18. janúar 1991 og tók forseti lettneska þingsins á móti henni .
" Okkur var skipt niður á bíla .
Mér var ekið í Volga-bíl á ofsahraða inn í borgina .
Við hliðina á mér sátu lífverðir – í buxnavösum glitti í skammbyssur .
Við vissum það ekki fyrr en síðar en þeir höfðu sterkan grun um að skotið yrði á bílalestina .
Þess vegna óku þeir svona hratt , " segir Arnór .
Í Riga hitti Jón Baldvin m.a. Gorbanov Lettlandsforseta og hlaut hópurinn góðar viðtökur .
Hótelið , sem hópurinn gisti á , var gegnt innanríkisráðuneytinu .
Íslendingarnir voru ekki fyrr farnir frá Riga en svarthúfusveitir Borís Púgós innanríkisráðherra Sovétríkjanna réðust á lettneska innanríkisráðuneytið handan götunnar .
Í Vilníus urðu miklir fagnaðarfundir með Genzelis og Landsbergis annars vegar og þeim Hannibalssonum hins vegar og var gestunum meðal annars sýnt myndband af árásinni á sjónvarpsturninn fáeinum dögum áður .
" Við áttum langt samtal við Gediminas Vagnorius forsætisráðherra og fleiri ráðamenn og urðum margs vísari .
" Loks lagði hópurinn leið sína til Tallinn , þar sem fundað var með Edgar Savisaar forsætisráðherra og Lennart Meri sem seinna varð forseti Eistlands .
Arnór áréttar að aðeins hafi verið um viljayfirlýsingu af hálfu íslenskra stjórnvalda að ræða enda uppfylltu Eystrasaltslöndin ekki öll skilyrði um fullvalda ríki á þessum tímapunkti .
En Jón Baldvin staðfesti í ferðinni að viðurkenningin kæmi um leið og efni stæðu til .
Alþingi samþykkti viljayfirlýsingu í febrúar og lokakaflinn gerðist í ágúst sama ár með undirskrift í Höfða að viðstöddum utanríkisráðherrum Eistlands , Lettlands og Litháens .
Tóku því sem að höndum bar Arnór segir loft hafa verið læviblandið í höfuðborgunum þremur meðan á heimsókninni stóð .
Svarthúfusveitirnar hafi verið fjölmennar og við öllu búnar .
" Það sveif mikið óöryggi yfir vötnum en úr því sem komið var þýddi ekki annað en að taka því sem að höndum bar .
Menn hópast ekki út í horn og skjálfa af ótta , " svarar Arnór spurður um andrúmsloftið þennan örlagaríka janúarmánuð fyrir tuttugu árum .
Hann er ekki í vafa um að heimsóknin hafi skilað árangri .
" Borís Jeltsín hafði verið í Tallinn rétt á undan okkur og eftir að utanríkisráðherra NATO-ríkis hafði verið í borgunum þremur sá Gorbatsjev líklega sæng sína upp reidda .
Hann neyddist til að slíðra sverðin enda var vonlaust að sameina bandalag frjálsra ríkja með hervaldi .
Hvað hefði gerst hefðu Sovétmenn byrjað að brytja þetta fólk niður ? Ljóst er að harðlínumenn beittu hann miklum þrýstingi heima fyrir en Gorbatsjev stóð það af sér .
Þegar á hólminn var komið höfðu harðlínumenn ekki eins mikið fylgi og þeir héldu .
Það sýndi sig þegar þeir reyndu að setja Gorbatsjev af um sumarið .
Við Íslendingar megum vera stoltir af aðkomu okkar að sjálfstæðisbaráttu þessara þjóða og þakklætið er mikið .
Það er Íslandsgata í Vilníus og Íslandstorg í Tallinn , svo dæmi séu tekin .
Þetta fólk ber góðan hug til Íslendinga .
Þess má geta að Lennart Meri kom í heimsókn til Íslands 1997 .
Þá sagði hann í viðtali í íslenska sjónvarpinu að heimsókn Jóns Baldvins til Vilníus í janúar 1991 hefði verið " the turning point " .
Hann átti við það að eftir þetta var vonlaust að Sovétríkin héldu áfram að vera til , og að Litháen héldi áfram að vera til sem sovétlýðveldi .
" 