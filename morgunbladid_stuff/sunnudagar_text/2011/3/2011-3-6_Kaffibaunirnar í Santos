Þeir eru glöggir karlarnir í heita pottinum í laugunum .
Þeir tóku eftir litlu myndinni af mér í Lesbókinni og tengdu hana við manninn sem þeir sjá stundum í pottinum .
Þetta hefur orðið til þess að við ræðum stundum um málfar .
Um síðastliðna helgi minntist einn þeirra á notkun fornafna , t.d. í máli blaðamanna .
Hann sagði að blaðamönnum hætti til að forðast fornöfnin og þeir endurtækju þá nafnorðin hvað eftir annað .
Við þetta yrði stíllinn afar viðvaningslegur og stirður .
Dæmi : Börn hefja skólagöngu sex ára og þá hafa börnin ( = þau ) enn ekki náð valdi á ....
Þetta er hárrétt hjá pottfélaganum .
Ég hef einmitt margbent nemendum á þetta atriði .
Eðlileg beiting fornafna léttir stíl og gerir alla framsetningu liprari en ella .
Annað sem gaman er að benda á og snertir fornöfnin er málfræðilega kynið andspænis eiginlega kyninu .
Undir ljósmynd af frægum mæðginum stóð : Skáldið og móðir þess .
Hefði verið betra að segja : Skáldið og móðir hans ? Stundum er þetta smekksatriði .
En ég viðurkenni að mér finnst ekki fallegt að sjá málsgrein eins og þessa : Krakkarnir voru ánægðir þegar þau komu úr skólanum .
Krakki er karlkynsorð en fornafnið þau er hvorugkyns ( vísar til beggja kynja , sbr .
þau Sigga og Nonni .
Ég hefði sagt : Krakkarnir voru kátir þegar þeir komu úr skólanum .
En hvað á þá að segja um þetta : Foreldrarnir voru á Akureyri þegar þeir heyrðu fréttina .
Orðið foreldrar er karlkyns en einhverjum finnst eflaust karlkynsfornafnið þeir vera truflandi þarna ( dálítið eins og karl-lægt ) .
Ætli ég verði ekki að sætta mig við að það hljómi fullt eins vel að segja þau ( hvorugkyn ) um foreldrana ( pabbann og mömmuna ) .
Nær undantekningarlaust heyrist mér börn segja : ég og Jón ; ég og Guðrún , ég og Andri en ekki : við Guðrún , við Andri o.s.frv. , eins og við eldra fólkið myndum yfirleitt orða þetta ( reyndar má minna á frægan dægurlagatexta sem byrjar á orðunum " Jón og ég við vorum eins og bræður " – og ekkert við því að segja , en stuðlasetningin virðist að vísu ekki ganga upp í ljóðlínunni ) .
Í Króka-Refs sögu segir Gestur Oddleifsson í Haga ( sá sem réð drauma Guðrúnar Ósvífursdóttur ) við frænda sinn , Ref : " Við móðir þín munum síðan við skiptast sem okkur líkar " ( ekki : ég og móðir þín ) .
Sjónarsviptir yrði að þessu fallega orðalagi .
Mig langar að biðja kennara um að athuga þetta og reyna að fá nemendur til að hugleiða hvort ekki megi beita því hér eftir sem hingað til : " við Jón " , " við Gunna " og " við móðir þín " .
Ef kennararnir ganga í lið með mér kann það að takast – annars ekki .
Þá vil ég einnig biðja alla kennara á Íslandi sem lesa þessa grein að taka upp baráttu gegn ókei-inu og bæ-inu ; það er svo mikill óþarfi að " skreyta " íslenskuna með þessu .
Og meðal annarra orða : Hvers vegna þurfa viðmælendur útvarpsmanna að tala um " heila kollexjón af fötum " eða " essens málsins " ? Vel má efna til umræðu um tungumálið með því að láta nemendur bera saman orð sem hljóma líkt eða jafnvel nákvæmlega eins .
Dæmi : Kennarinn : Sýndu , nemandi góður , fram á að orðið helgi geti í eignarfalli verið bæði helgi og helgar .
Nemandinn : Þarna ræður merkingarmunur beygingunni .
Dæmi : a ) heilagleiki : vegna helgi staðarins ( eða ' helgað eða friðlýst svæði ' : stækkun land helginnar ) ; b ) helgur dagur : í tilefni ( verslunarmanna ) helgar innar .
Líka mætti í þessum spurningaleik spyrja nemandann hver munurinn sé á orðunum endi og endir .
Ég bind enda á spjallið ( ekki endi ) .
Við sjáum fyrir okkur enda á bandspotta .
Þaðan kemur líkingin .
En í lok kvikmyndarinnar stendur réttilega : endir , ekki endi .
Að lokum langar mig að minnast Jóhanns Magnúsar Bjarnasonar , sem fór kornungur frá Íslandi til Vesturheims en skrifaði vinsælar bækur á móðurmáli sínu , og hefur hlotið lof ekki minni manna en Halldórs Laxness og Gyrðis Elíassonar .
Sagan Brasilíufararnir er frábær spennubók .
Lýsingin á kaffibaununum í hafnarborginni Santos í öðrum kafla bókarinnar er ein glæsilegasta stílæfing sem ég hef lesið .
Hún er of löng til að taka hana upp hér en hún endar svona ( við tökum m.a. eftir þrítekningunni á " til þess að " og stígandinni sem henni tengist ) : " Og í Santos er allt hið aumasta afhrak þjóðarinnar í Brasilíu samankomið í eina iðandi kös , til þess að þræla og sveitast í blóðinu – til þess að bera kaffibaunasekkina á höfðinu í steikjandi sólarhitanum – til þess að auðga og efla fépyngjur auðkýfinganna og – deyja .
" 