Það var þröng á þingi á íslenska básnum á bókasýningunni í Leipzig á fimmtudag , þar sem metnaðarfull vorútgáfa þýskra forlaga á 25 íslenskum höfundum var kynnt og ennfremur að bækur yfir 120 íslenskra höfunda koma út í Þýskalandi árið sem Ísland er heiðursgestur á bókastefnunni í Frankfurt .
" Leipzig er stóra bókasýningin fyrir þýsku forlögin , þó að hún sé ekki eins alþjóðleg og Frankfurt , og þar kynna þau vorbókaútgáfuna , " sagði Halldór Guðmundsson , verkefnisstjóri Sögueyjunnar Íslands , eftir fundinn .
" Leipzig er því frábært tækifæri til að kynna höfunda og ég held að góð mæting þýskra fjölmiðla sýni vel hvað áhuginn er mikill , enda er þegar búin að vera fín umfjöllun í dagblöðunum .
Það mættu fulltrúar 30-40 fjölmiðla , þar af margir þeir mikilvægustu .
Og þetta snýst líka um það að menn kynnist verkefninu og það skapist grunnur til að skrifa og fást við bækur einstakra höfunda , því það eru þeir sem eru í aðalhlutverki .
Þess vegna höfum við alltaf höfunda með á blaðamannafundum .
" Forfeðurnir óþjóðalýður Höfundarnir að þessu sinni voru Kristín Marja Baldursdóttir og Einar Kárason .
Kristín Marja rifjaði upp árin sem hún bjó í Þýskalandi og talaði um hvernig sá tími hefði opnað augu sín fyrir bókmenntum og listum , víkkað sjóndeildarhringinn , og hún ætti því Þjóðverjum mikið að þakka .
Einar Kárason bjó til kenningu á staðnum um uppruna íslenskra bókmennta .
" Hann má rekja til orðróms á Norðurlöndum um að þetta lið sem flýði Noreg og sigldi til Íslands hefði verið versta pakk , óþjóðalýður sem ekki var húsum hæft , glæpamenn , svikarar og þjófar .
Það var vonlaust fyrir Íslendinga að sitja undir þessu og eina svarið sem forfeðrum okkar datt í hug var að skrifa sögur um hversu göfugt fólk og ættstórt byggi á Íslandi .
" Hann sagði að núna væru Íslendingar aftur búnir að tapa mannorðinu og ættu til dæmis tvö stærstu gjaldþrot á topp tíu-listanum í sögu kapítalismans í heiminum frá upphafi .
" Fullt af fólki hefur tapað peningum , þar á meðal vinir vorir Þjóðverjar .
Eina svar okkar er að gera eins og síðast , skrifa bækur og bæta þannig fyrir þetta .
" Aðrir íslenskir höfundar sem taka þátt í bókasýningunni í Leipzig eru Andri Snær Magnason , Gyrðir Elíasson og Sjón , en nýjar þýðingar á bókum eftir þá eru nýkomnar út í Þýskalandi .
Þá kynntu ljósmyndarinn Emil Þór Sigurðsson og söngkonan Arndís Halla Ásgeirsdóttir margmiðlunarbók sem þau unnu saman um Ísland , en hún kemur út í Þýskalandi í vor .
Á fimmtudagskvöld var upplestur í Museum der bildenden Künste í Leipzig fyrir troðfullum sal , þar sem rithöfundurinn Kristof Magnússon , sem er af íslenskum ættum , og kunnur þýskur leikari , Joachim Król , lásu úr nýútkomnum þýðingum á verkum eftir Indriða G. Þorsteinsson og Óskar Árna Óskarsson .
Vitnaði í Tómas Sæmundsson Í gærkvöldi var svo árleg Nótt hinna norrænu bókmennta , þar sem fjöldi norrænna höfunda var kynntur í leikhúsinu NATO .
Þeir íslensku höfundar sem lásu upp voru Sjón , Gyrðir Elíasson og Einar Kárason .
Gunnar Snorri Gunnarsson , sendiherra Íslands í Þýskalandi , ávarpaði samkunduna í upphafi þessarar nætur norræns skáldskapar .
Það var vel við hæfi að hann vitnaði í Ferðabók Tómasar Sæmundssonar Fjölnismanns og upplifun hans við komuna til Leipzig á fyrri hluta 19. aldar : " Leipzig er meðal annars nafnfræg fyrir markaði sína sem haldnir eru þrisvar á ári , og er sá um páskana fjölsóktastur , og koma þangað þá stundum 40.000 aðkomandi úr ýmsum löndum .
Er þar þá usli mikill , því bærinn er ei allstór og hefir svo sem 50.000 innbúa .
Hefir enginn staður að tiltölu jafnmargar bókhöndlanir , og reiknast ær yfir 70 .
Sækja og stundum páskamarkað bókhöndlendur útlendir svo hundruðum skiptir .
Er þar og prentaður mesti fjöldi bóka árliga .
Eru í Leipzig upplýsingarmeðöl næg , enda er þar og upplýsing mikil , og óvíða er fólk meira gefið fyrir lestur en þar .
" Stærst í 300 ár Bókasýningin í Leipzig varð stærsta bókasýningin í Þýskalandi árið 1632 , stærri en bókasýningin í Frankfurt .
Þannig hélst það til ársins 1945 , en þá varð Frankfurt aftur stærri .
Yfir tvö þúsund forlög frá um 40 löndum taka þátt og um 1.500 höfundar .
Serbía var heiðursgestur í ár .
Í fyrra var fjögurra daga hátíðin sótt af 156 þúsund manns .
Dagur íslenskrar ljóðlistar Dagur íslenskrar ljóðlistar verður haldinn samtímis í ellefu þýskum borgum 8. júní næstkomandi .
Það var tilkynnt á blaðamannafundi Sögueyjunnar Íslands í Leipzig á fimmtudag og er efnt til hans í samstarfi við bókmenntahúsin og fransk-þýsku sjónvarpsstöðina ARTE , sem helguð er menningarumfjöllun .
Þennan dag verður efnt til upplestra á íslenskum ljóðum í bókmenntahúsum í Rostock , Hamborg , Berlín , Leipzig , Köln , Frankfurt , Stuttgart , München , Zürich , Salzburg og Graz .
Það er því ljóst að íslensk ljóðskáld munu gera víðreist .
Enginn fer tómhentur heim af þessum bókmenntaviðburði , því hver og einn fær heim með sér " ljóðagjöf " og verður það stórt safn íslenskrar ljóðlistar .
Þá verða sýnd ljóðamyndbönd sem nemar úr Listaháskóla Íslands gera við ljóð úr bókinni .
" Það er löngu tímabært að gera ljóðamyndbönd , sem eiga erindi við fólk , ekkert síður en tónlistarmyndbönd , " sagði Halldór Guðmundsson eftir fundinn .
