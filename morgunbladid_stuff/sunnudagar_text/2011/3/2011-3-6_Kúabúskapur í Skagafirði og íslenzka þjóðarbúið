Í síðustu viku birtist athyglisvert viðtali í Bændablaðinu við ung hjón , Hrefnu Hafsteinsdóttur og Jón Grétarsson á Hólum í Sæmundarhlíð í Skagafirði .
Þau voru með afurðamesta kúabú á landinu á síðasta ári .
Sá árangur náðist að sögn blaðsins í " hefðbundnu gömlu fjósi með brautarmjaltakerfi en ekki nýtízku hátæknifjósi með " róbót " eða mjaltaþjóni og öllu tilheyrandi " .
Bæði hafa þau aflað sér menntunar , Hrefna á Hólum en Jón á Hvanneyri .
Hvernig ná þau þessum góða árangri ? Hrefna segir : " Það er búið að skoða allt fóður og maður veit því nákvæmlega hvað maður er að gefa þeim .
Kýrnar verða því hraustar og rétt fóðraðar .
Það eru t.d. engar kýr feitar hjá okkur og ekki heldur horaðar .
Við höfum því hitt rétt á gjöfina þetta árið og það gekk allt upp .
" Jón segir : " Við efnagreinum heyin og setjum þær upplýsingar inn í norska fóðurmatskerfið NorFor en þetta er þriðja árið í röð , sem við tökum þátt í því .
Kerfið reiknar síðan út í hvaða hlutföllum á að gefa hey á móti kjarnfóðri og byggi .
Það hefur komið mjög vel út .
Þá erum við með mjög fjölbreytt fóður handa kúnum og gefum þeim t.d. grænfóður allan ársins hring , bæði innistöðutímann og þegar þær eru úti .
Eins höfum við líka gefið þeim bygg allan ársins hring .
" Í Bændablaðinu segir : " Þau hjón rækta allt sitt bygg sjálf og sá í um 16 til 17 hektara á hverju ári .
Af því fást um 160 sekkir , sem er meira en þörf er á fyrir búið .
" Jón segir : " Síðan pössum við mjög vel upp á steinefnin og gefum þeim steinefnastauta fyrir burð .
Þannig sluppum við algerlega bæði við doða og súrdoða í fyrra .
Þá gefur það auðvitað meiri nyt í heildina , þegar kýrnar eru heilbrigðar eftir burð og nytin fellur ekkert .
Það skiptir því miklu máli að þær séu hraustar .
" Og ennfremur : " Gæði fóðursins skipta mjög miklu máli .
Að slegið sé á réttum tíma og að verkunin sé góð .
Áburðargjöfin hefur því mikið að segja og þar höfum við notið leiðsagnar ráðunautarins .
Við berum skít á öll tún á haustin og á vorin og gefum honum upp hvað við berum mikið á .
Hann skoðar það síðan og bendir okkur á hvernig áburð við eigum að nota , hversu mikið og hvar .
" Loks segir í Bændablaðinu : " Jón segir að tölvunotkun í rekstrinum sé stöðugt að aukast ...
" Það er mikill munur að geta t.d. fengið upplýsingar og efnamælingar úr sýnatökum og geta þannig haft betri yfirsýn yfir heilsufarið hjá kúnum .
Það skiptir líka mjög miklu máli að geta notið liðsinnis ráðunauta .
" " Þetta er skemmtileg saga af búskaparháttum ungra , vel menntaðra hjóna í upphafi 21. aldar , sem nýta jörðina , menntun sín og þekkingu og nýja tækni þar á meðal tölvutækni til þess að ná bezta árangri í búrekstri sínum .
Þetta er líka dæmisaga um það hvernig við Íslendingar eigum að byggja samfélag okkar og þjóðarbúskap upp á ný eftir hrun , sem var ekki bara fjárhagslegt hrun , heldur hrun lífsviðhorfa og lífsstíls , sem illu heilli hafði rutt sér til rúms í glasaglaumi velgengninnar .
Við eigum að leggja áherzlu á að nýta landið okkar vel og þær auðlindir , sem það býr yfir og hafið í kring .
Þegar saman fer auðlind náttúrunnar , vel menntuð þjóð og ný tækni eru okkur allir vegir færir eins og ungu hjónin á Hóli í Sæmundarhlíð í Skagafirði hafa sýnt fram á með búskaparháttum sínum .
Þau vaka yfir smáu og stóru .
Þau eru að yrkja sömu jörð og forverar þeirra í sveitum landsins fyrir 100 árum og fyrir 50 árum .
Þau hafa menntunina fram yfir sveitafólkið fyrir 100 árum og tölvutæknina fram yfir sveitafólkið fyrir 50 árum .
Þau nýta vel það , sem þau hafa .
Skítinn á túnið .
Nýja möguleika í kornrækt .
Og tölvutækni til þess að tryggja rétta fóðurgjöf .
Íslenzka þjóðin er í sömu stöðu .
Núlifandi kynslóð Íslendinga hefur það fram yfir forvera sína í þessu landi að vera betur menntuð , búa yfir meiri þekkingu og ráða yfir nýrri tækni , sem gjörbreytir möguleikum fólks .
Hún þarf að rækta garðinn sinn vel með því hugarfari sem einkennir búskapinn á Hóli .
Með búskaparháttum sínum hefur þeim Hrefnu Hafsteinsdóttur og Jóni Grétarssyni tekizt betur að vísa íslenzku þjóðinni leiðina til nýrrar farsældar í verki en kjörnum forystumönnum þjóðarinnar hefur auðnazt í orði .
Í grunninn erum við bændur og fiskimenn og búum á afskekktri eyju .
Við eigum ekki að reyna að flýja þann uppruna okkar heldur þvert á móti meta hann að verðleikum .
" Þrátt fyrir allt varð hann aldrei annað en fátækur maður meðal auðugra ...
" sagði Sigurður Nordal um Grím Thomsen .
Við verðum aldrei annað en þau sem við erum og eigum ekki að skammast okkar fyrir það heldur vera stolt af því .
Glasaglaumur goðmundanna á glæsivöllum samtímans er ekki eftirsóknarverður fyrir okkur eins og reynslan hefur kennt okkur .
Við erum ekki bara erfðafræðilega skyld þjóðunum , sem búa við Norður-Atlantshaf heldur erum við andlega skyld Norðmönnum , Skotum , Írum , Færeyingum og Grænlendingum og eigum að auka og efla tengsl okkar við þær þjóðir .
Þessa stundina getum við lært meira um það hvernig við eigum að reka þjóðarbúskap okkar með því að fara norður í Skagafjörð og litast þar um í litlu fjósi heldur en að leita til " álitsgjafa " samtímans í fjölmiðlum og háskólum sem höfðu eina skoðun fyrir hrun og aðra eftir hrun og finnst það sjálfsagt .
