Leikkonan Jane Russell lést í vikunni , 89 ára að aldri .
Hún varð frægust fyrir hlutverk sitt í kvikmyndinni " Gentlemen Prefer Blondes " eða Herramenn kjósa ljóskur , þar sem hún lék á móti goðsögninni Marilyn Monroe .
En tónninn var gefinn þegar með fyrsta hlutverki Russell í vestranum Útlaganum um Billa barnunga , sem auglýst var með slagorðinu : " Villimannsleg ást , hráar ástríður " .
Það tafðist í tvö ár að hún yrði tekin til almennra sýninga vegna þess að kvikmyndaeftirlitið vestra taldi að brjóstaskoran væri of sýnileg þegar hún hallaði sér yfir særða kúrekahetjuna til að breiða teppið yfir hana .
Leikkonan hélt því raunar sjálf fram að það hafði verið fyrir slysni , sem brjóstaskoran hefði verið svona áberandi í því atriði – nánast óhapp ! Dauðasynd Howard Hughes kom einnig að gerð myndarinnar " The French Line " með Russell í aðalhlutverki .
Þar óskaði hann eftir því við hana að hún yrði í bikiníi í einu dansatriðinu , en á þeim tíma var slík múndering fáséð vestanhafs , helst að henni væri flíkað á sviði í París .
Russell þvertók fyrir að vera í bikiníi og var í sundbol , sem þakti þó ekki alveg kviðinn .
Og viti menn , það var stimplað " dauðasynd " af kaþólsku kirkjunni og enn lenti hún í útistöðum við kvikmyndaeftirlitið .
Eftir þetta gerði hún Hughes það ljóst , að hún hefði engan áhuga á að komast aftur í kast við eftirlitsarm hinna siðvöndu .
En það gekk þó ekki alveg eftir , því brot úr lagatexta sem hún syngur ásamt mótleikkonunni Marilyn Monroe í Herramenn kjósa ljóskur varð ritskoðun að bráð , þó að rapparanum Eminem þætti víst varla mikið til klúrheitanna koma .
Of gömul yfir þrítugu Jane Russell fæddist árið 1921 og fram að tvítugu lagði hún stund á píanónám , gekk í leiklistarskóla og sinnti fyrirsætustörfum .
Hún fékk sjö ára samning hjá kvikmyndarisanum Howard Hughes árið 1940 og varð snemma kyntákn í Hollywood , plakat af henni liggjandi þokkafullri í heysátu var vinsælt meðal hermanna í seinni heimsstyrjöldinni og það varð frægt er Bob Hope kynnti hana sem " hina tvö og sönnu Jane Russell .
" Russell átti það sammerkt með mörgum skærustu stjörnum Hollywood að vera marggift , en það má þó teljast óvenjulegt að hún lifði tvo af þremur eiginmönnum sínum .
Hún giftist þrisvar , fyrst amerískri fótboltahetju Bob Waterfield , síðan leikaranum Roger Barrett og þegar hann féll frá fasteignasalanum John Calvin Peoples .
Á meðal mótleikara á kvikmyndaferlinum voru Robert Mitchum , Groucho Mark , Vincent Price , Bob Hope og Frank Sinatra , en lag þeirra Kisses and Tears varð vinsælt .
Það varð brátt um leikferilinn þegar Russell komst á miðjan aldur og síðar var hún spurð hvers vegna hún hefði hætt að leika í kvikmyndum .
" Vegna þess að ég var að verða of gömul .
Á þeim tíma var ekki í boði fyrir leikkonur að halda áfram að leika ef þær voru komnar yfir þrítugt .
" Brúðhjónin á mynt Ný fimm punda mynt verður gefin út í tilefni af brúðkaupi Vilhjálms prins og unnustu hans Kate Middleton , sem fram fer í næsta mánuði .
Ekki er allt gull sem glóir , því 5 punda myntin mun kosta 9,99 pund .
Á henni er vangasvipur Vilhjálms og Kötu .
Og fylgir sögunni að Vilhjálmur , Elísabet Bretadrottning og ríkisstjórnin hafi gefið vilyrði sitt fyrir útgáfunni , ekkert er getið um Kötu .
Dúfurnar í lífi Tysons Hnefaleikakappinn Mike Tyson heldur á dúfu við tökur á sex heimildarþáttum sem nefnast " Taking on Tyson .
Hann segir að dúfur hafi verið fyrsta ástin í lífi sínu , en hann hafi leitað athvarfs hjá þeim er honum var strítt á unga aldri í hörðu götulífinu í Brooklyn .
Seinna hafi fuglar fært honum frið og innri ró fyrir og eftir nokkra af tvísýnustu bardögum sínum í hnefaleikahringnum .
