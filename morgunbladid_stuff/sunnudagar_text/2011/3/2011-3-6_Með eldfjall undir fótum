Það var einstök tilfinning að lenda á tindi eldfjallsins .
Þetta ættu allir sem geta að láta eftir sér , " segir Jerry Chesley frá Bandaríkjunum sem lenti á Fimmvörðuhálsi á dögunum í þyrluferð sinni með þyrluþjónustunni Norðurflugi .
Með í för voru eiginkona hans , Pauline , og Árni Sæberg , ljósmyndari á Morgunblaðinu , ásamt flugmanninum , Snorra G. Steingrímssyni .
" Við vorum bara í fimm daga á Íslandi og fyrir vikið ákváðum við að leigja þyrlu til að sjá sem mest af landinu .
Við fórum í fimm klukkustunda flug og nutum hverrar mínútu , " segir Chesley og bætir við að fegurð landsins sé mikil .
" Við höfðum sérstakan áhuga á eldfjallinu og það var sannarlega þess virði að sjá úr lofti .
" Hann er hæstánægður með flugið og þjónustu Norðurflugs .
" Flugmaðurinn var afskaplega almennilegur og ljósmyndarinn setti skemmtilegan svip á flugið .
" Chesley-hjónin hafa ekki í annan tíma sótt Ísland heim og urðu ekki fyrir vonbrigðum .
" Við höfðum heyrt margt fallegt um Ísland og lengi langað að koma .
Að þessu sinni stóð valið um að fara til Íslands eða Hawaí í vetrarfrí og við völdum fyrri kostinn .
Við sjáum ekki eftir því .
Ferðin var frábær og Íslendingar eru bæði vingjarnlegir og gestrisnir .
" Eftir heimkomuna hafa hjónin verið dugleg að sýna vinum og vandamönnum myndir úr ferðinni og segir Chesley myndirnar á tindi eldfjallsins vekja öfund og aðdáun .
" Fólk í kringum okkur veit ekki svo mikið um Ísland og fellur í stafi þegar það sér myndirnar , alla þessa náttúrufegurð .
Við hvetjum fólk óspart til að kynnast þessu af eigin raun og mér kæmi ekki á óvart að einhverjir ættu eftir að fara að ráðum okkar .
" Guðjón Sigurjónsson , flugmaður hjá Norðurflugi , segir ferðir á gosslóðirnar hafa verið gríðarlega vinsælar undanfarna mánuði og þjónusta fyrirtækisins snúist í auknum mæli um þær .
" Það liggja allar leiðir austur .
Skyldi svo sem engan undra , sjónarspilið þarna uppi er alveg rosalegt enda þótt ár sé liðið frá gosinu .
" Hann segir aðstæður ekki alltaf leyfa að lent sé á eldfjallinu en oft sé hægt að koma því við .
" Fólk hefur mjög gaman af að fara út úr vélinni á hálsinum , virða fyrir sér útsýnið og sækja sér hraunmola .
" Guðjón segir um 90% viðskiptavina Norðurflugs í þessum ferðum vera útlendinga en þó séu Íslendingar í auknum mæli farnir að kveikja á þessum ferðamáta .
" Vegna gengisins þykir fólki verðið hjá okkur hagstætt .
Við fáum allskonar fólk til okkar , þyrluflug er síður en svo bara fyrir auðkýfinga .
" Norðurflug hefur yfir að ráða þremur þyrlum , misjöfnum að stærð og rekstrarkostnaði , sem hver og ein hentar eðli og umfangi verkefna .
Hægt er að sérsníða flugið eftir þörfum hvers og eins .
Norðurflug flýgur farþegum sínum þangað sem þeim hentar , þegar þeim hentar og getur lent nánast hvar sem er .
