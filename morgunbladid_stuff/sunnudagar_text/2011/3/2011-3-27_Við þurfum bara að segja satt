Ætlarðu að spyrja um hana ? " segir Vigdís Grímsdóttir með torræðum en kankvísum spurnarsvip .
" Ég er búin að gleyma henni .
Það er svo langt síðan .
" Á þessum snævi þakta vetrardegi varð blaðamanni á að spyrja um fallegu bókina í græna bandinu , sem Íslendingar lásu upp til agna fyrir jólin 2007 .
" Bíbí , " heldur Vigdís áfram , án þess að leiða hugann að því frekar , að hún muni ekkert eftir sögunni .
" Ég var að skrifa aðra ævisögu þegar ég hitti Bíbí .
Og það hvorki gekk né rak með hana .
Þetta var í janúar 2006 .
Það er grundvallarforsenda að ná góðu sambandi við þann sem skrifað er um .
En manneskjan lenti í krísu þegar hún fór að rifja upp líf sitt , sem kannski eðlilegt er , og sagan var byrjuð að fjara út – viljinn hjá mér að klára og henni að tala .
Þetta var útlensk kona og við erum ágætis vinir .
Þá hitti ég Bíbí .
Við vorum að gera útvarpsþætti fyrir Ríkisútvarpið , ég og Þorleifur Friðriksson , og hann hafði grafið upp Bíbí .
Við tókum viðtal við hana og ég heillaðist af sögu hennar , ekki miðilsskapnum , heldur lífssögunni .
Ég gat ekki skilað í þessum stutta þætti hvað hún var jákvæð og sérstök og hafði tekið örlögum sínum karlmannalega – má ekki segja það í dag ? " Vigdís brosir strákslega .
" Ég fór að bera víurnar í hana .
Hún vildi ekkert með mig hafa , en einhvers staðar í undirmeðvitundinni hefur hún viljað það , því það endaði með því að ég tók langt viðtal við hana .
Og það get ég svarið , að oft á leiðinni hugsaði ég : Hvern fjandann ertu komin út í ? Það sem ég heillaðist af í stutta útvarpsviðtalinu var bara toppurinn af ísjakanum , svo bættist við hver hrikalegi atburðurinn af öðrum í lífinu sem þessi yndislega manneskja hefur lifað .
En jákvæðnin , hún var þarna áfram , og ég stoppaði aftur og aftur : Hvað er að þér með öll þín smámál þegar þú situr á móti þessari hlæjandi konu , því ævisaga rúmar ekki hvað hún hefur lifað – og er enn að ! Þannig að þetta urðu þúsund sögur ! Þá kemur að því hvað er ævisaga , og hvað samantekt , að velja og hafna .
Þannig að ég vélritaði allt upp og hugsaði : Ég klippi niður í það sem ég þoli , miða við að lesendur bókarinnar muni þola það líka , og skrifaði sögu þessarar stórmerkilegu konu , sem hún sannarlega er .
" – Samt er mikið af Vigdísi í frásögninni ! " Við blönduðumst saman , við blönduðum geði og það blandaða geð kemur fram í textanum – hún heldur samt öllum sínum sérkennum .
" – Kannski miklu frekar ? " Já , nei , það er raunverulega þetta sem gerðist hjá okkur , aldrei varð nokkur samruni , en það var blandað geð .
Og aldrei var hún ósátt við nokkuð sem ég las , að hún hefði ekki getað sagt það .
Þetta rann saman .
En ég fór að hugsa margt í sambandi við ævisagnaritun og hef náttúrlega enga trú á henni síðan .
" – Af hverju ? " Þú ert með þetta mikla efni , og sama hvað bókin er þykk eða hver hefur lifað þessari ævi , þá velur þú alltaf .
Sama ef þú segir frá stríðinu , þá velur þú heimildirnar , að því leyti rennur ævisagan saman við skáldsagnaformið .
Nema þú ræður ekki lífshlaupinu , á meðan þú getur dírígerað yfir öllu sem gerist í skáldsögunni – þar til skáldsagnapersónan fer að stjórna þér og hún getur verið miklu erfiðari en manneskjan sem þú skrifar um .
Margir söknuðu þess að það væru miðlalýsingar í ævisögunni , en það væri þá bara önnur gerð af ævisögu , þó að ég kynntist því hvernig hún gat í gegnum síma uppi hjá mér fundið hlut sem hafði verið falinn á Húsavík árum saman .
Maður finnur einhverja tengingu við það að hitta manneskju með þessa guðsgjöf , sem hún gat aldrei notað fyrir sjálfa sig .
Og trúir ekki á eina orkubraut , heldur lærir og sér að þær eru miklu miklu fleiri .
Ég lærði mikið af því að skrifa þessa bók , sem lýsir fátækt vel .
Að fá svo kreppuna sem ennþá er , og hafa þetta viðmið frá glæfraárinu 2007 þegar bókin kom út , vekur hjá manni spurningar um hvað raunveruleg kreppa er – eða er ástandið eins og það var í Múlakampnum ? Er fátæktin kannski öðruvísi eða viljum við ekki sjá , við sem höfum nóg að borða ? Við erum svo upptekin af því að lifa paranójísku haturslífi að það er sorglegt .
" – Fátæktin sést ekki fyrir allri steinsteypunni ? " Og sumir eiga fleiri en eina íbúð og eiga ekki fyrir mat , " segir Vigdís .
" Þetta er ótrúlegt ástand ! Fátækt hefur alla tíð verið falin á Íslandi og fyrirlitin – og er það enn .
En þegar svona margir flykkjast í hópinn , sem voru þar ekki áður , verður hún enn erfiðari .
Það er svo marga að fela .
" – Hvenær kemur næsta bók ? " Ég vona að ég klári hana í lok mánaðarins .
Ég skrifaði hana á Ströndum , fór í september og hef verið niðursokkin síðan .
Bókin er ekki löng , en þetta er ákveðið ferli sem ég fer í gegnum með ljóð Nínu Bjarkar Árnadóttur .
Þau eru eins og leiðarhnoða inn í þennan heim sem ég leyfi mér að búa til í framtíðinni eða kannski í fortíðinni – þetta rennur allt saman .
Og er í raun um stelpu sem málar ketti .
Ég setti mig í hennar spor og málaði kettina , þannig að þetta er eins og bókverk , í gegnum ljóð annarrar manneskju , í gegnum myndir þeirrar persónu sem segir söguna , og þá tek ég fullan þátt sjálf .
Þetta hefur því tekið tíma .
" – Heldurðu sýningu á málverkunum ? " Ég veit það ekki , en ég nota eitthvað af þessum myndum , þær eru hérna um allt , enda er lífið um ketti .
" – Forsætisráðherrann er alltaf að smala köttum .
" Já , það gengur nú ekkert .
En hún ætti kannski að mála nokkra .
" – Listirnar renna allar í sama farveg ? " Já , listirnar eða þessi kúla sem þetta verður .
List veit ég ekkert um .
Ég er með ofnæmi fyrir því orði .
Og listamaður .
Ég hélt þeir væru bara þrír á öld .
Nú eru það allir .
Og það er kannski best – að það séu bara allir .
Hjá mér renna saman þessar tvær leiðir til að segja sögu , að mála hana og segja hana , og það breytir engu um það hvernig þú strýkur ketti , hvort þú málar hann eða talar við hann , hann fer sínar leiðir eins og sagan .
En þetta er ekkert flókið , heldur einföld saga um stelpu sem á sér draum og það er að vera frjáls manneskja .
" – Er það æskudraumur sem getur ekki ræst ? " Ég held hann geti ræst .
Alveg eins og ég held að það verði allt í lagi á endanum á Íslandi .
Við þurfum bara að segja satt og horfast í augu við hvað við höfum gert sjálf vitlaust og hvað það er gaman að vera til .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 