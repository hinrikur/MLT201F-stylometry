07.00 Vekjaraklukkan hringir og að venju kveiki ég á fréttatíma útvarps .
Það setur að manni hroll í morgunsárið að heyra fréttir um framvindu kjarnorkuslyssins í Japan .
Áætlanir þýsku ríkisstjórnarinnar um framlengingu líftíma kjarnorkuvera eru í uppnámi vegna þessa og vangaveltur uppi um áhrif þessara atburða á stjórnmálaumræðu í Þýskalandi og fylgi flokka í yfirvofandi kosningum til þinga í Sachsen Anhalt , Rheinland Pfalz , Baden-Württemberg og Hessen .
Að venju fæ ég mér lýsisskeið , sæki " Die Welt " út í póstkassa og les yfir morgunmat .
08.00 Það stendur svo á hjá mér að ég er með húsgesti vegna sýningar um íslenskar bókmenntir í Felleshus sem á að opna í kvöld .
Enn bólar ekki á þeim enda væntanlega enn á íslenskum tíma .
Það hefur reynst mér vel að gefa til kynna að tími sé kominn til að velta sér úr fleti með því að hamra á flygilinn svo ég tek nokkur vel valin lög .
Það ber árangur og þegar þeir hafa fengið kaffi og brauð ( en ekki lýsi , íslenskt lýsi er munaðarvara sem er frátekin fyrir húsráðanda ) ek ég þeim sem leið liggur niður í sendiráð .
08.30 Reyni að vinna á stöflum sem upp hafa hlaðist á skrifborði og í tölvupósti .
Í síðustu viku var ég með sendinefnd í sjávarútvegshéruðum Þýskalands í Cuxhaven og Bremerhaven og í beinu framhaldi komu árlegar viðskiptaviðræður Íslands og Þýskalands .
Þar mæddi reyndar meir á kollegum úr utanríkisráðuneytinu / efnahags- og viðskiptaráðuneytinu í Reykjavík en mér en fyrir vikið hefur lítill tími gefist við skrifborðið .
12.00 Ég hef mælt mér mót við Gunther Krichbaum , formann Evrópunefndar þýska þingsins , og hefur hann boðið til hádegisverðar í matstofu Parliamentarische Gesellschaft .
Hann er frá Baden-Württemberg og að vonum með hugann við væntanlegar kosningar .
Hann telur hins vegar að snöfurleg viðbrögð flokkssystur hans , Angelu Merkel kanslara , við kjarnorkuslysi muni hafa jákvæð áhrif á kjósendur .
Krichbaum , eins og raunar allir þýskir þingmenn sem ég hef rætt við hvar í flokki sem þeir standa , er hlynntur aðild Íslands að ESB og spyr í þaula um undirbúning aðildarviðræðna og efnahagsþróun á Íslandi .
19.00 Þjóðverjar mæta tímanlega á upplestur og bókarkynningu í Felleshus .
Um 117 eru mættir og eins gott að þeir eru ekki fleiri , því fundarsalurinn tekur ekki nema 120 manns í sæti .
Ég býð gesti velkomna en Halldór Guðmundsson tekur við stjórninni , kynnir Gyrði Elíasson og ræðir við hann um bókina Gangandi íkorna , sem kemur út í Þýskalandi þennan dag .
Gyrðir les svo valda kafla á íslensku en þekktur þýskur leikari les þýðingu .
Það er gaman að fylgjast með því hversu móttækilegir áheyrendur eru við texta Gyrðis og ekki sakar hversu meistaralega leikarinn les .
20.00-22.00 Aftur fellur það í minn hlut að bjóða gesti velkomna til sýningar , opna hana og kynna aðdraganda .
Teymið Sögueyjan Ísland , einkum Matthias Wagner K , hefur haft veg og vanda af framkvæmd og útfærslu en höfundar sýningar eru húsgestir mínir Kristinn Ingvarsson ljósmyndari og Pétur Blöndal blaðamaður .
Sýningargestir gefa sér góðan tíma til að skoða sýninguna og gullhömrum rignir .
Það telst vonandi ekki til höfuðsynda þótt aðstandendur sýningar séu heldur hreyknir .
Sýningin er helguð minningu Thors Vilhjálmssonar .
22.00-23.00 Haldið heim á leið .
Ekki hefur gefist tími til að borða kvöldmat .
Húsgestir eru nú orðnir fjórir svo allt tiltækt hráefni er gripið úr ísskáp svo hungurverkir haldi ekki vöku fyrir gestum .
