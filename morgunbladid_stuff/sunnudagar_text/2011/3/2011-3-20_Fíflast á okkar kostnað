Okkur Reykvíkingum verður allt að ógæfu með þeirri borgarstjórn trúðslátanna sem kosin var hér til valda fyrir minna en ári .
Það er sorglegt að fylgjast með því hvað Jón Gnarr borgarstjóri tekur sér fyrir hendur og hvernig hann forgangsraðar á sínum verkefnalista .
Hann mætir vikulega í þátt á Stöð 2 hjá gömlum fóstbróður sínum , Sigurjóni Kjartanssyni , og saman fíflast þeir í hálftíma eða svo undir þeim formerkjum að um sé að ræða fréttaskýringarþætti .
Í einum slíkum þætti upplýsti borgarstjórinn fóstbróður sinn um að hann væri nýbúinn að læra að það væru þúsund milljónir í einum milljarði ! Svo fer borgarstjórinn í vikuferð til Vínarborgar til þess að markaðssetja kvikmynd um hann sjálfan , en á sama tíma logar allt stafna á milli í henni Reykjavík þar sem foreldrar skólabarna , skólabörnin sjálf , kennarar og stjórnendur skólanna , hvort heldur er leikskóla eða grunnskóla , eru í miklu uppnámi vegna fyrirhugaðrar sameiningar skóla og niðurskurðar til menntamála .
Nú síðast boðaði Reykjavíkurborg til fundar með foreldrum 2.100 skólabarna úr tveimur hverfum , eins vænlegt og það er nú til uppbyggilegs árangurs ! En Jón Gnarr er ekki af baki dottinn í fíflaskapnum þótt hann hafi horfið úr landi tímabundið .
Hann heldur áfram að gera sjálfan sig að fífli og kippir okkur borgarbúum um leið niður á hið lága plan eigin niðurlægingar með heimskulegum yfirlýsingum í viðtölum við austurríska fjölmiðla .
Hann hefur gert eigin hálfvitahátt að útflutningsvöru á kostnað okkar Reykvíkinga .
Eins og það sé ekki nógu slæmt að við á íslenskum fjölmiðlum skulum þurfa að flytja reglulegar fréttir af trúðslátum borgarstjórans .
Nei , nú þurfa Austurríkismenn að fá um það vitneskju á hvaða plani reykvísk stjórnmál eru og sjálfsagt geta þeir hlegið dátt á okkar kostnað .
Eitt er að hlæja með , annað að hlæja að .
Borgarstjórinn sagði í samtali við austurrísku fréttastofuna APA fyrr í vikunni að hann hygðist greiða atkvæði með Icesave-samningnum .
" Ég ætla að greiða atkvæði með því , ekki vegna þess að ég skilji það eða ég telji að það sé rétt , heldur er ég einfaldlega orðinn frekar leiður á málinu .
Ég ætla að kjósa það í burt , " sagði hann .
Jón kvaðst ekki vita hvort Íslendingar væru fylgjandi aðild að Evrópusambandinu en margir vildu ganga í ESB til þess að taka upp evru sem gjaldmiðil .
" Krónan okkar er Mikkamúsarpeningur , " sagði borgarstjórinn .
Hvers vegna veit borgarstjórinn ekki að 65% þjóðarinnar eru andvíg inngöngu Íslands í Evrópusambandið ? Fylgist hann bara alls ekkert með ? Les hann ekki dagblöð , hlustar hann ekki á fréttir ? Borgarstjóri var spurður um pólitískar horfur á Íslandi félli ríkisstjórnin í kjölfar atkvæðagreiðslu um Icesave og sagði að ef til vill kæmust þá íhaldsmenn aftur til valda .
Bætti hann við að gerðist það myndi hann " flytja til Grænhöfðaeyja " .
Það held ég reyndar að væri gráupplagt og í þágu okkar Reykvíkinga að hann gerði og gerði sem allra fyrst .
En þá er það spurningin : Hvers eiga Grænhöfðaeyjar að gjalda ? Loks sagði borgarstjóri að þrátt fyrir vinsældir sínar myndi hann ekki bjóða sig fram til þings .
" Ég mun ekki fara fram , hef ekki áhuga á því .
Ég verð í Reykjavík .
" Mikil reisn yfir svona yfirlýsingum , ekki satt ? Er annars von á einhverju öðru frá manninum sem er nýbúinn að læra að það eru þúsund milljónir í milljarði ? Annars held ég að mat borgarstjórans á eigin vinsældum um þessar mundir sé stórkostlegt ofmat .
Í vikunni var greint frá trausti fólks til forystumanna í skoðanakönnun MMR og þar var útkoma borgarstjórans ekki par glæsileg .
15,8% þeirra sem tóku afstöðu sögðust bera mikið traust til hans en 57,1% sagðist bera lítið traust til borgarstjórans .
Ég held að Gnarrinn hljóti að átta sig á því fljótlega að hann sem stjórnmálaeintak er einnota .
