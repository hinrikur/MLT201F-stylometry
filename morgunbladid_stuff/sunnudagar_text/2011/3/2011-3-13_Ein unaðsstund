Föstudagsmorgunn .
Allir aðrir í fastasvefni , dæturnar í fríi í skólanum og konan þarf ekki að mæta í vinnu , en ég kominn á þann aldur að vakna , án nokkurrar hjálpar , fyrir allar aldir .
Með stírurnar í augunum hökti ég niður í eldhús af gömlum vana , kveiki tíru og gjóa augum út um gluggann .
Reyni það öllu heldur en gengur ekki sérlega vel af ýmsum ástæðum ; í fyrsta lagi er ég nývaknaður , í öðru lagi ekki búinn að setja upp gleraugun , og til að bæta gráu ofan á svart er snjóskán á glugganum eftir ofankomu og blástur .
Þegar ég finn gat á skáninni til að kíkja í gegnum geri ég mér ljóst að það er töluverð hríð , hann er á norðan og það sér varla út úr augum .
Varla á milli augna , eins og góður maður sagði einhvern tíma .
Staðan er fullkomin ; ég sit inni í hlýjunni , þarf ekki út og uppáhaldsheimilistækið mitt í seilingarfjarlægð .
Það er fullhávært við notkun og ég velti því fyrir mér um stund hvort borgi sig að taka þá áhættu að einhver vakni við lætin .
Gleymi þeim áhyggjum á mettíma , sæki lítinn bolla og kem fyrir neðan við tvær litlar pípur , ýti á takka og held fyrir eyrun ( svo enginn vakni ) á meðan vélin malar nokkrar baunir .
Síðan bunar úr henni skammtur í lítinn bolla .
Það er unaðslegt þegar dásamlegur kaffiilmurinn fyllir vitin , hvað þá þegar froðan smýgur inn á milli varanna og sjóðheitt kaffið leikur við tunguna .
Bara muna að lygna aftur augum og segja mmm .
Og ekki gleyma að rýna út í sortann því þá bragðast fyrsti kaffibolli dagsins enn betur en ella .
Skapti Hallgrímsson skapti@mbl.is 