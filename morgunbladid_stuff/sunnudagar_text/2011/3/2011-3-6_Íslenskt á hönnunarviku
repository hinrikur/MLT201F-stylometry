Kaupstefnan Stockholm Furniture Fair sem í Svíaveldi er þekkt sem Möbelmässan , er langstærsta kaupstefna norrænnar hönnunar og hönnunarvikan henni samhliða fer ört stækkandi .
Mótshaldarar bjóða árlega völdum verkefnum þátttöku endurgjaldslaust , og eru verkefni þessi liður í menningarlegri hluta kaupstefnunnar .
Sá heiður hlotnaðist Hönnunarmiðstöð þetta árið að vera boðið sýningarpláss fyrir samsýningu íslenskra hönnuða .
Heiður að vera boðið að sýna Sýningin Icelandic Contemporary Design , sem Elísabet V. Ingvarsdóttir stýrði á vegum Hönnunarmiðstöðvar , var sett upp á þessum stað sem áður hefur hýst framsækin hönnunarteymi á borð við Front sem hafa verið mjög áberandi í norrænni hönnun undanfarin ár .
Á eyjunni grænu sem mótaði umgjörð um sýninguna , hönnuð af Kurtogpí , skapaðist fersk og góð stemning sem umlukti verk þeirra fjölmörgu hönnuða sem eiga verk á henni .
Fjölmargir sóttu sýninguna og forvitnuðust um mjúkar línur ruggustóls Daggar Guðmundsdóttur , hillur Sigríðar og Snæfríðar sem eru komnar á fætur , klukku Þórunnar Árnadóttur sem telur mínútur með perlum , hrafna Ingibjargar Hönnu sem virtust flögra í sænsku skýjunum og Hoch die Teller Hrafnkels Birgissonar , splunkunýja systurvöru Hoch die Tassen , sem gerðist laumufarþegi á sýningunni þetta sinnið .
Í A-sal sýndu fjögur íslensk fyrirtæki , þar á meðal Furnibloom sem sýndi garðhúsgögn sem ætluð eru til að rækta í um leið og þau eru notuð , og Lighthouse sem öðru sinni sýndi ljós úr smiðju sinni .
Í samstarfi við sendiráð Íslands í Stokkhólmi , Íslandsstofu og sænska hönnunar- og viðskiptateymið DesignBoost , var efnt til móttöku við tvö tækifæri sem óhætt er að segja að hafi laðað að eftirsóknarverða gesti , svo sem forsvarsmenn virtra hönnunarfyrirtækja eins og Design House Stockholm og blaðamenn frá blöðum á borð við Dezeen , Cool Hunting , Form og Stylus .
Galopið tengslanet hönnunarheimsins Á annan tug íslenskra hönnuða var í Stokkhólmi á hönnunarvikunni .
Að þeirra mati eru verðmæti fólgin í að vera vel tengdur inn í hinn alþjóðlega hönnunarheim , bæði hvað viðskipti , samstarf og umfjöllun varðar .
Það að staðsetja sig sem einstakan hönnuð í stærra samhengi víkkar sjóndeildarhringinn og veitir innblástur og hvatningu .
Mikill styrkur er fólginn í að geta gert það í krafti hóps , sér í lagi fyrir óþekktari hönnuði og einyrkja .
Iðandi hönnunarsamfélag hins alþjóðlega markaðar er hins vegar klárlega galopið fyrir íslenska hönnunarsenu .
Þegar hefur þó nokkrum viðskipta- og tengslanetum verið ýtt úr vör , sumt staðfest en mörg járn í eldinum .
Þar má nefna samninga við endurseljendur og dreifingar- og framleiðsluaðila , tengingar við fjölda blaðamanna frá virtum tíma- og vefritum og fleira áhrifafólk úr hönnunarheiminum , boð um að sýna á öðrum sýningum og hátíðum , erlenda þátttöku og gesti sem munu koma á HönnunarMars og mögulega komu gestafyrirlesara úr fremstu röð til Listaháskólans auk ýmiss samstarfs hönnuða á milli .
Í hinu smáa en afar virta Gallery Pascale var opnuð leyndardómsfull sýning Guðbjargar K. Ingvarsdóttur í Aurum " Les secrets d ' Islande " samhliða sýningu stjörnuþríeykisins Anemone , sænska Claesson Koivisto og Rune sem voru sérlega áberandi á hönnunarvikunni meðal annars í ljósi nýlegrar hönnunar tveggja hótela og viðtöku árlegra verðlauna Elle interiör sem hönnuðir ársins 2011 .
Í yfirlýsingu Elle interiör segir m.a. að þríeykið staðfesti góða stöðu Svíþjóðar á hönnunarheimskortinu .
Sigga Heimis sýndi glerlíffæri sín í afar áhugaverðri samsýningu 20 hönnuða í Biologiska Museet ( náttúrugripasafninu ) , þar sem hönnun var stillt upp inni í náttúrulegu umhverfi safnsins .
Sýningarstjórar voru Frederick Färg og Emma Marga Blanche og valdi New York Times sýninguna sem einn af hápunktum hönnunarvikunnar .
Ísland á hönnunarheimskortið Ísland hefur alla burði til að staðsetja sig á hönnunarheimskortinu líkt og nágrannaþjóðir okkar hafa þegar gert .
Segja má að kaflaskil séu að verða í Skandinavíu þar sem gríðarleg gróska á sér nú stað og ungir og upprennandi hönnuðir eru loks að brjótast undan þungum hönnunararfinum .
Styrkja þarf ímynd íslenskrar hönnunar og er nauðsynlegt í því samhengi að hönnuðir hafi kost á að teygja sig út fyrir landsteinana .
