Starf við þróunarmál í fátækum löndum hefur mikil áhrif á fólk eins og nærri má geta og er sumum hreinlega ofviða .
" Ég reyndist hafa gott skapferli til að sinna þessum málum .
Það þarf alldrjúga þolinmæði og mikinn áhuga á því að hlutirnir gangi upp , " segir Engilbert Guðmundsson , nýr framkvæmdastjóri Þróunarsamvinnustofnunar Íslands , í samtali við Morgunblaðið .
" Margt mjög gott fólk sem fer að vinna að þróunarmálum verður frá að hverfa vegna þess að tekur málin of mikið inn á sig ; það gengur of nærri því að vinna í návígi við þá fátækt og eymd sem ríkir í mörgum þessara land .
Ég var svo heppinn , ef svo má segja , að hafa annars vegar áhugann og samúðina sem nauðsynleg er , en hins vegar að taka hlutina ekki inn á mig þannig að þeir yllu mér skaða .
" Engilbert settist í stól framkvæmdastjóra Þróunarsamvinnustofnunar Íslands um mánaðamótin eftir aldarfjórðung í útlandinu þar sem hann fékkst við þróunarmál og alþjóðasamvinnu .
" Ég hafði alltaf áhuga á alþjóðlegum málefnum en þegar ég var í námi í viðskiptafræði í Kaupmannahöfn fékk ég fyrir alvöru áhuga á þessu sviði og meðal annars þess vegna ákvað ég að læra alþjóðahagfræði og þróunarhagfræði .
Eftir nám dvaldist fjölskyldan á Íslandi um skeið , ég stundaði kennslu , m.a. við Fjölbrautaskólann á Akranesi , en stefndi allan tímann að þróunarsamvinnu .
Ég lét svo til skarar skríða 1985 , hugmyndin var að vera erlendis í tvö ár en þau urðu að lokum 25 ! " Fyrst starfaði Engilbert hjá dönsku þróunarstofnuninni og var m.a. í fimm ár í Tansaníu á hennar vegum .
Síðan var Engilbert í átta ár hjá Norræna þróunarsjóðnum í Helsinki og 12 ár hjá Alþjóðabankanum í Washington , þar af í fjögur ár sem umdæmisstjóri bankans í Síerra Leóne .
Að síðustu starfaði hann um tíma fyrir Friðargæslu SÞ í síðastnefnda landinu .
Engilbert , Ingunn Jónasdóttir eiginkona hans og börnin þrjú , Jónas , Sólrún og Hildigunnur , fluttu til Tansaníu 1985 og hann segist strax hafa heillast af verkefninu .
" Fyrsta landið situr mjög í minningunni ; að búa og starfa í afskekktum , litlum bæ og vinna með samvinnufélagi bænda sem stunduðu kaffirækt var mikið ævintýri .
" Starfið í Tansaníu var afskaplega erfitt og í raun það erfiðasta sem hann fékkst við öll þessi ár .
" Eyðni var fyrst að komast á dagskrá , menn vissu lítið um sjúkdóminn og það var ekki fyrr en við komum á staðinn að við áttuðum okkur á því að þetta væri líklega eyðnihöfuðborg heimsins á þessum tíma – borgin Bukoba við vesturströnd Viktoríuvatns .
Í kaupfélaginu vann ég með framkvæmdastjóra þess að byggja upp eftir mislukkaða tilraun Tansaníumanna með áætlunarbúaskap ; við áttum að finna ungt fólk til starfa , skipuleggja nýja kynslóð stjórnenda sem hefði ekki átt að vera vandamál því þarna var best menntaða fólk í landinu af sögulegum ástæðum .
En svo fóru vinir og kunningjar að deyja fyrir framan okkur og það var afskaplega erfitt að horfa upp á það .
Skaðinn fyrir samfélagið var gífurlegur og kostnaðurinn mikill enda varð fjöldi barna munaðarlaus .
" Þróunarsamvinna felst í því að ríkar þjóðir eins og Íslendingar hjálpi fátækari þjóðum við að berjast gegn fátækt , að bæta menntunarástand , heilbrigðisástand og fleiri í þeim dúr , segir Engilbert aðspurður , og undirstrikar að Íslendingar séu rík þjóð þrátt fyrir áföll .
" Við getum lagt lóð á vogarskálar í heilbrigðismálum , menntamálum og öðru slíku ; málum sem snúa beint að fátæku fólki .
Okkur gengur vel að vinna með fólki í Afríku ; íslenski þetta reddast-hugsunarhátturinn hentar vel í grasrótinni þar ! Hins vegar eigum við að vinna í málaflokkum þar sem við höfum alþjóðlega sérþekkingu ; fiskveiðum og orkumálum , sérstaklega jarðhita .
Ég tel að aðstoð okkar eigi að byggjast á þessum tveimur stoðum .
" Meginmarkmiðið er sem sagt að hjálpa fátækum þjóðum að komast á fætur eins og Engilbert orðar það .
" Þetta geta menn gert af ýmsum ástæðum , bæði vegna almennra mannúðarsjónarmiða og síðan af hreinum hagsmunaástæðum .
Við lítum svo á að það sé okkur til hagsbóta að framfarir verði hjá fátæku þjóðunum þannig að fólkið kjósi að dvelja frekar heima fyrir en sem flóttamenn í Evrópu eða annars staðar , og til lengri tími verði til markaðir fyrir vöru og þjónustu okkar sjálfra eins og víða er að gerast .
" Engilbert nefndi í upphafi hve þolinmæði er nauðsynleg , en leggur þó áherslu á að hún megi ekki vera of mikil .
" Þolinmæði má ekki vera ótakmörkuð því þá koma menn engu í verk .
Í fátækustu Afríkuríkjunum hefur tímahugtakið allt aðra merkingu en hjá okkur ; tíminn er ekki lykilatriði í mannlegum samskiptum .
" Hann segir enga eina uppskrift í þessu málaflokki .
" Sum getum við lifað eftir gömlu bæninni ; Guð gefi mér æðruleysi til að sætta mig við það sem ég fæ ekki breytt , kjark til að breyta því sem ég get breytt og vit til að greina þar á milli .
En það þarf hvort tveggja , áhugann , og getuna til að sigla á milli skers og báru .
Annars vegar að taka ekki mál inn á sig svo sálin bresti ekki og hins vegar að falla ekki í þá gryfju að verða of kaldhæðinn .
Það er önnur gildra sem fólk sem vinnur við þessi mál fellur stundum í .
Margir brynja sig með þeim hætti .
" Engilbert sinnti margvíslegum verkefnum þann aldarfjórðung sem hann var erlendis .
Það sem hann nefnir fyrst , þegar vöngum er velt yfir því hvað stendur upp úr – fyrir utan starfið á vettvangi , eins og í Tansaníu – er aðkoma hans að alþjóðlegu samkomulagi um niðurfellingu á skuldum þróunarlanda .
" Ég tók töluverðan þátt í undirbúningi þess að alþjóðastofnanir afskrifuðu mikið af skuldum fátækra landa .
Í bankanum vann ég svo að endurbótum á því hvernig þróunarstarf færi fram og þróunarstofnanir ættu að vinna .
Sú vinna endaði í Parísaryfirlýsingunni sem samin var 2005 og er einskonar stefnuyfirlýsing landa um það hvernig þróunarsamvinna skuli fara fram .
" Ísland aftarlega á merinni Ísland hefur verið mjög aftarlega á merinni miðað við önnur lönd varðandi framlög sem hlutfall af þjóðarframleiðslu til þróunarmála .
" Ég tala nú ekki um í samanburði við önnur lönd á Norðurlöndum , sem við berum okkur oft saman við , enda þau fremst í flokki hvað þetta varðar , " segir Engilbert .
Þróunarsamvinnustofnun Íslands ( ÞSSÍ ) hefur átt í samstarfi við sex þróunarríki á undanförnum árum , en nú eru þau þrjú ; Malaví , Mósambík og Úganda .
Verkefnum er lokið í Namibíu , Níkaragva og Srí Lanka .
Hlutfall Íslands til þróunarmála nam 0,33% af þjóðarframleiðslu árið 2009 ; það voru um 1,7 milljarðar króna og ÞSSÍ ráðstafaði um 41% þess fjármagns .
Hlutfallið lækkaði vegna niðurskurðar í kjölfar hrunsins og er nú um það bil 0,19% .
" Markmiðið er að 0,7% af þjóðarframleiðslu fari í þennan málaflokk skv. viðmiði sem við fengum frá Sameinuðu þjóðunum og skv. þingsályktunartillögu sem lögð var fram um daginn er stefnt að því að ná því á 10 árum .
Mér heyrðist við umræður á alþingi vera pólitískur vilji til þess .
" 