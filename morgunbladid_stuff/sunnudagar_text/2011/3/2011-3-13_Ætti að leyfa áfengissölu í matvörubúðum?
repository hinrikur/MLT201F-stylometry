MEÐ Þorfinnur Ómarsson blaðamaður , búsettur í Brussel Það mætti alveg eins snúa spurningunni á haus og spyrja : Hvers vegna má ekki selja áfengi í matvörubúðum ? – líkt og gert er í flestum nágrannaríkjum Íslands .
Þetta er í sjálfu sér ekkert þjóðþrifamál – margt mun mikilvægara – en hvað gerir Ísland svona ólíkt öðrum , að selja þarf þessa leyfilegu vöru í fáum sérverslunum , jafnvel á vegum ríkisins ? Ég hef búið í fjórum heimsálfum , í nokkrum Evrópulöndum og ferðast til þeirra allra .
Af áralangri reynslu fæ ég ekki séð að ástandið í áfengismálum sé neitt verra í þeim löndum , sem heimila áfengissölu í matvörubúðum en í þeim örfáu löndum sem leyfa það ekki .
Þvert á móti má sjá dæmi þess að í hinum norrænu bannríkjum sé umgengni og meðferð áfengis að mörgu leyti verri en í þeim löndum sem líta á áfengi sem hluta af annarri matvöru .
Eins og vínspekúlant Sunnudagsmoggans gerði ágæt skil um síðustu helgi er vín einmitt sjálfsagður hluti af matarmenningu flestra nágrannaþjóða okkar .
Ekki aðeins til að dreypa á með matnum heldur líka við sjálfa matargerðina .
Af hverju er ekki hægt að kaupa rauðvín í sömu búð og selur steikina ? Af hverju má sælkerabúð ekki selja viðeigandi vín með ostabakkanum ? Lausnin er þó ekki fólgin í því að ÁTVR hefji sölu á nautalundum eða mygluostum .
Alltof margt er bannað vegna þess að það hefur alltaf verið bannað .
Þannig var um áratugaskeið bannað á Íslandi – hvergi annars staðar – að selja vægustu tegund áfengis sem í boði er .
Í dag má gera grín að bjórbanninu , en það var svo lengi við lýði vegna þess að enginn lagði í að breyta því .
Þegar því var svo aflétt vantaði ekki heimsendaspárnar , en í dag getum við gert góðlátlegt grín að þeim líka , enda rættust þær ( auðvitað ) ekki .
Og kannski gera sumir grín að umræðu um að leyfa áfengissölu í matvöruverslunum , enda margt mikilvægara .
Þó er þetta " litla " atriði aðeins ein birtingarmynd þess að ríkisvaldið vill gjarnan ákveða fyrir borgarana hvað er þeim fyrir bestu .
Ég hef meiri trú á Íslendingum en svo ; treysti þeim sjálfum – rétt eins og öðrum þjóðum – til að höndla áfengissölu í matvörubúðum .
MÓTI Pétur Björgvin Þorsteinsson djákni í Glerárkirkju á Akureyri Ég hef ekkert á móti því að fá mér vínglas með góðri steik , bjór að loknu góðu umræðukvöldi eða smá staup af sterku áfengi til að skola niður grillmatnum .
En ég er á móti því að vín , bjór og hvað þá sterkari drykkir séu hafðir við hönd allt að því daglega .
Hér þurfum við sem samfélag að temja okkur hófsemd .
Umræðuna um áfengissölu í matvörubúðum þarf að taka í því ljósi .
Ég gladdist þegar verslunareigendum var gert að fela tóbakið .
Ástæða gleði minnar var sú að ég var sannfærður um að þegar fólk á öllum aldri hefði tóbakið fyrir augum í hvert sinn sem það kæmi inn í dagvöruverslun , væru tóbaksheildsalar að fá allt of gott tækifæri til að auglýsa heilsuspillandi vöru sína .
Að sama skapi tel ég það ekki uppbyggilegt fyrir samfélagið að hillur fullar af áfengum drykkjum blasi við hverjum þeim sem gengur inn í verslun til að kaupa sér laugardagsnammið eða gera heimilisinnkaupin .
Því er ég á móti því að sala á sterku áfengi , víni eða bjór sé almenn í matvörubúðum .
Vissulega er hinn fullorðni einstaklingur fullfær um að standast freistingar , taka sjálfur ákvörðun um hvort og hvenær hann kaupir bjór , vín eða áfengi .
En ég minni á samfélagslega ábyrgð okkar í garð þeirra sem eru ekki eins viljasterkir .
Takmarkað aðgengi getur reynst þeim hjálplegt .
Við megum þó ekki falla í þá gryfju að halda að drykkju ( ó ) siðir Íslendinga standi og falli með því hvort við setjum strangari eða rýmri reglur um sölu áfengra drykkja .
En mikilvægt er að átta sig á því að aukið aðgengi að áfengum drykkjum , sérstaklega í verslunum sem hafa opið á kvöldin og um nætur , leiðir til meiri sölu á áfengi .
Það eru fyrirmyndirnar sem ákveða hvað við drekkum og hvernig við drekkum .
Það eru sögurnar sem við segjum ( eða segjum ekki ) , vínskápurinn sem við eigum ( eða eigum ekki ) og viðhorfin sem við höfum ( eða höfum ekki ) sem skipta máli .
Opinská og heiðarleg umræða um áhrif áfengis á líkama og sál , fjölskyldulíf og samfélag fólks , er mun líklegri til þess að hafa áhrif á ákvarðanir einstaklinga varðandi áfengisnotkun þeirra heldur en nokkur boð eða bönn .
