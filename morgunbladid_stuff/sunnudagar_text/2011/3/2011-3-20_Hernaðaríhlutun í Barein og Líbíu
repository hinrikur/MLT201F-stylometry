Hamad konungur í Barein er á gestalistanum fyrir væntanlega brúðkaupsveislu Vilhjálms Bretaprins og Kate Middleton .
Skorað hefur verið á þau að strika konunginn út af listanum .
Það þykir ekki viðeigandi að maður , sem beitir borgara sína valdi til að kveða niður andóf gegn stjórn sinni , verði gestur bresku krúnunnar .
Þetta mál – smámál í raun – er táknrænt fyrir vanda , sem uppreisnirnar í arabaheiminum hafa afhjúpað .
Leiðtogar Vesturlanda tala fjálglega um lýðræði , frelsi og mannréttindi , en hafa um leið gert að bandamönnum sínum leiðtoga , sem stjórna í krafti valds og ógnar .
Olían er grundvöllur lífsstíls Vesturlandabúa og það er vettvangur raunsæisstjórnmála að tryggja aðgang að henni .
Þá hefur leiðtogum á borð við Hosni Mubarak , fyrrverandi forseta Egyptalands , tekist að tryggja sér stuðning með rökum um að án þeirra styrku stjórnar yrði öflum öfga gefinn laus taumurinn og glundroði tæki við .
Á fimmtudagskvöld samþykkti öryggisráð Sameinuðu þjóðanna að setja flugbann á Líbíu til að koma í veg fyrir að Moammar Gaddafi geti ráðist á uppreisnarmenn úr lofti .
Gaddafi var lengi vel í ónáð á Vesturlöndum fyrir aðild að hryðjuverkum , en þegar hann borgaði skaðabætur eftir Lockerbie-tilræðið og lét af kjarnorkuvopnaáætlun sinni varð hann aftur gjaldgengur .
Nú hefur hann sýnt sitt rétta andlit á ný og þeir , sem áttu samskipti við hann , eru hinir vandræðalegustu .
Bandaríkjamenn hafa löngum gagnrýnt mannréttindabrot og bandaríska utanríkisráðuneytið gefið út langan lista yfir syndaseli í mannréttindamálum .
Sá listi hefur hins vegar ekki komið í veg fyrir samskipti , nema það hafi ekki skaðað aðra hagsmuni .
Þess vegna hefur verið óhætt að setja þumalskrúfurnar á Kúbu , en horft í gegnum fingur sér við Egypta .
Uppreisnin í Barein setur Bandaríkjamenn í klípu .
Sádi-Arabía og fleiri ríki við Persaflóa hafa sent þúsund hermenn , sem eru gráir fyrir járnum , til Barein .
Sítar eru í meirihluta í Barein , en konungsfjölskyldan , sem hefur stjórnað landinu í 200 ár , er úr röðum súnníta .
Uppreisnin í Barein er því ekki aðeins barátta afla lýðræðis og einræðis , heldur síta og súnníta og snýst því einnig um valdajafnvægið í Mið-Austurlöndum .
Íran leggst því ekki á sveif með uppreisnarmönnum af lýðræðisást , heldur af því að þeir eru sítar eins og meirihluti Írana .
Barak Obama , forseti Bandaríkjanna , hefur rætt við Abdullah , konung Sádi-Arabíu , en varð ekki ágengt með kröfur um að Sádar létu vera að senda herlið inn í Barein og tækju upp lýðræðislegri stjórnarhætti .
Abdullah mun ekki hafa fyrirgefið Bandaríkjamönnum að snúa baki við Mubarak og samskipti Sáda og Bandaríkjamanna munu ekki hafa verið stirðari frá því að Bandaríkin réðust inn í Írak 2003 .
" Abdullah konungur hefur tekið af öll tvímæli um að hann mun aldrei leyfa sítum að taka völdin í Barein , aldrei , " sagði ónefndur embættismaður í samtali við The New York Times .
Öryggisráðið ályktar um íhlutun í þágu uppreisnarmanna í Líbíu .
Í Barein er gerð íhlutun til að kæfa uppreisn .
Öryggisráð Sameinuðu þjóðanna hefur ekki tekið málið fyrir .
Spyrtir við kúgunaröflin Bandaríska leyniþjónustan , CIA , átti í nánum samskiptum við stjórn Mommars Gaddafis í Líbíu til að afla upplýsinga um starfsemi al-Queda og það sama átti við í Egyptalandi .
Á sama tíma voru stjórnarandstæðingar ofsóttir og pyntaðir í þessum löndum .
Nú er leyniþjónustan gagnrýnd .
" Þessi leyniþjónustusamskipti drógu ekki aðeins úr getu okkar til að skilja stjórnarandstöðuna , heldur voru Bandaríkin í augum borgara þessara landa spyrt við verkfæri kúgunarinnar , " segir Dennis C. Blair , fyrrverandi embættismaður bandarísku leyniþjónustunnar , í The New York Times .
Uppgötvun sanns lýðræðis í arabaheiminum Amr Moussa er framkvæmdastjóri Arababandalagsins og gæti orðið næsti forseti Egyptalands .
Hann segir í viðtali við Der Spiegel að í öllum Austurlöndum nær megi nú vænta róttækra breytinga : " Þetta er einstakt tækifæri , upphaf tímamótaþróunar , " segir hann .
" Við upplifum nú uppgötvun sanns lýðræðis í öllum hinum arabíska heimi .
" Moussa segir að í augum margra á Vesturlöndum þýði lýðræði að stinga útfylltum kosningaseðlum í kjörkassa , það dugi .
" Vesturlönd hafa miðlað okkur þessari yfirborðskenndu mynd og það hefur staðið í vegi fyrir möguleikum okkar til þróunar .
En nú höfum við áttað okkur á að lýðræði er meira : Virðing fyrir mannréttindum , virðing fyrir grundvallarréttindum , uppbygging óháðra stofnana .
...
Við öpum ekki eftir vestrinu .
Við förum okkar eigin leið .
" Moussa hefur hvatt til flugbanns í Líbíu .
Þegar hann er spurður hvers vegna hann styðji hernaðarlegt inngrip segir hann að um sé að ræða aðgerðir í þágu mannúðar .
" Þetta snýst um að standa með líbísku þjóðinni með flugbanni í baráttu við stjórn , sem hefur orðið ber að vaxandi mannfyrirlitningu .
" 