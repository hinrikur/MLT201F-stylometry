Það er allt á rúi og stúi heima hjá rithöfundinum Yrsu Sigurðardóttur þegar blaðamann ber að garði .
Það er enn verið að setja saman innréttingarnar í eldhúsið , stofan er undirlögð af timbri og verkfærum , það rétt grillir í húsgögn og tæki undir plasti – og samt stendur til að flytja inn daginn eftir ! Það þarf eiginlega rithöfund eða að minnsta kosti mjög skapandi einstakling til að skrifa þær málalyktir í söguna .
" Við höfum búið í íbúð sem sonur minn á , en það er búið að leigja hana út frá morgundeginum , " segir Yrsa .
" Ég veit ekki hvernig þetta verður ; ég er orðin ýmsu vön í þessu stússi .
" Hún hristir höfuðið .
" Það hafði gengið ágætlega að búa í þessari 80 fermetra íbúð , þar til maðurinn minn og sonur minn hættu á sama tíma að reykja – skapsveiflurnar ! " segir hún og hlær .
" En maðurinn minn er byrjaður aftur , þannig að þetta horfir til betri vegar .
" Yrsa sviptir plastinu af tveim sófum , ýtir þeim í sundur og býður blaðamanni til sætis .
Ekkert hik , gengið beint til verks , enda starfar hún sem verkfræðingur og sinnir ritstörfum meðfram því ! " Mér finnst það ekkert erfitt í sjálfu sér .
Ég hugsa að það fóðri skriftirnar á vissan hátt .
Ef ég myndi hætta sem verkfræðingur , þá myndi ég ekki skrifa neitt ; ég hefði svo mikinn tíma , að ég myndi bara skrifa á morgun ! Og ég myndi missa af mannlegum samskiptum , sem ég fæ ekki í gegnum skrifin .
Mér hentar þetta fyrirkomulag afar vel , en ég segi ekki að það gangi fyrir alla höfunda eða allar gerðir bóka .
Sumir misskilja þetta og halda að ég sé á móti listamannalaunum , en svo er alls ekki .
Við erum öll svo ólík , sem betur fer .
Mér finnst þetta fínt fyrirkomulag , en ég átta mig alveg á að þetta er ekki eina leiðin .
Stundum er ég að deyja úr vöðvabólgu og velti því fyrir mér , af hverju ég standi í þessu .
En það beinist þá að skrifunum – ekki verkfræðivinnunni .
Verkfræðin er það sem mig langaði að fást við og ég er ekki til í að fórna henni – ég bara tími því ekki ! " – Þú komst að framkvæmdaeftirliti við gerð Kárahnjúkavirkjunar , sem hefur verið umdeild , ekki síst meðal rithöfunda .
Hvernig var þín upplifun af því ? " Allt önnur ! " svarar hún .
" Ég horfi á þetta frá allt öðru sjónarhorni .
Maður vill ekki segja : Sagði ég ekki ? En þegar horft er til framtíðar er talað um að Landsvirkjun verði farin að skila milljarði dollara í hagnað á ári eftir tvo til þrjá áratugi , þegar virkjanirnar hafa verið greiddar .
Sá peningur fer út í íslenskt þjóðfélag , Landsvirkjun er í eigu okkar , og það mun létta framtíðarkynslóðum róðurinn – á meðan allt þetta bankaplebbarugl skilar engu nema óhamingju og skuldum .
Það tapaðist auðvitað eitthvað þegar lónið varð til , að mínu mati er það minna en ávinningurinn fyrir þjóðina , en ég átta mig á að það er erfitt að segja af eða á í þeim efnum – það er svo óljóst með þyngdina á því sem tapast og niðurstaða vogarskálanna því ekki ótvíræð .
Þetta er hins vegar mín afstaða þótt ég myndi ekki rífast um hana við aðra þar sem hún er ekkert endilega sú eina rétta .
" – Þú hefur talað um að þú gerir drög að framvindunni í bókum þínum í excel ! " Já , ég sé reyndar eftir að hafa nokkurn tíma sagt það , því ég hef verið spurð hvort ég sé höfundurinn sem skrifi bækurnar í excel .
En ég nota það til að halda utan um þræði .
Ekkert á flókinn hátt , heldur nota ég flipana undir kaflauppbrot , minnispunkta og fleira .
Þetta snýst meira um flipana en formúluna .
" – En liggur uppbyggingin fyrir þegar þú hefst handa við skriftir ? " Það er misjafnt .
Ég veit hvar ég ætla að byrja og hvar ég ætla að enda .
Og reyni að vita nokkurn veginn hvaða leið ég fer frá a til b , en hún tekur breytingum á meðan ég skrifa .
Ég bæti við hliðarvinklum og geri í því að flækja söguþráðinn fyrir sjálfri mér .
Það er kosturinn við að skrifa á tölvu , að maður getur farið fram og til baka í skjalinu og breytt því .
Í því felst nokkur vinna , ef ég þarf að breyta því sem á undan var komið , aðlaga það breytingum sem bókin tók á skriftartímanum , og þá kemur excel sér vel – til að passa að það gleymist ekki .
" – Skilurðu aldrei eftir lausa enda ? " Fólk hefur sagt mér að það sé svolítið af þeim í nýjustu sögunni minni .
Upphaflega þegar ég skrifaði hana var endirinn miklu útfærðari og í meiri smáatriðum , en eftir ráðleggingar frá ritstjóranum tónaði ég það niður og hafði hann opnari .
Það hentar þessari bók , en ég veit ekki hvort fólk yrði þakklátt fyrir það í glæpasögu að vita ekki allt .
" – Ertu ekkert hrædd um að úthýsa skáldskapnum úr excelskjalinu ? " Ég spái ekkert í svoleiðis .
Enda eru stílfæringar ekki mín sterka hlið skilst mér .
Formið sem hentar mér er mun jarðbundnara og ég get ekki bara skrifað út í loftið .
Það á ekki síst við glæpasögurnar , þar sem það verður að vera ástæða fyrir öllu .
Þegar fundið er út úr tildrögum hörmulegs atburðar , þá getur maður ekki leyft sér að fara á algerlega órætt flug , það verður að hafa í huga hvert á að fara með söguna .
" – Svo rannsókninni vindi fram ? " Já , þetta snýst ekki bara um manneskju , þróun á tilfinningum og samböndum , eins og í fagurbókmenntum , heldur atburði og greiningu sem þróast út frá glæp sem þarf að leysast í lok sögunnar og þarf að flækjast á leiðinni .
Ef þú kemur með glæp og ferð út í móa með söguna á miðri leið , þá held ég að þú endir í ógöngum .
" – Nema bókin sé bara þeim mun lengri ? " Eða fléttan þeim mun fyrirferðarminni .
" – Gagnrýnandi Times segir að þér takist að skapa þrúgandi andrúmsloft og spennu reglulega í sögunum .
" Þetta er það sem ég á við með að flækja atburðarásina á leiðinni , setja söguna og persónurnar í óvænta klípu , það gerir mér erfiðara fyrir að útskýra og leysa gátuna , en gerir söguna jafnframt skemmtilegri aflestrar .
En þegar ég set slíkar fyrirstöður inn , þá staldra ég við og átta mig á hvernig best sé að leysa úr þeim , áður en ég held áfram að skrifa .
Það líður kannski heill dagur á meðan ég finn út úr því , hvernig í andskotanum ég ætla að leysa þetta .
" Svo finnur hún eina auða borðið í húsinu og stillir sér upp fyrir ljósmynd .
Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 