Þekktasta bók Isabel Allende , Hús andanna , kom út árið 1982 , vann til verðlauna og var þýdd á fjölda tungumála .
Rómuð íslensk þýðing Thors Vilhjálmssonar á bókinni kom út árið 1987 en það sama ár mætti Allende á Bókmenntahátíð í Reykjavík .
Hús andanna varð vinsæl hér á landi eins og svo víða annars staðar og nú hefur verkið verið endurútgefið í kilju í hinum nauðsynlega bókaflokki " Erlend klassík " sem Forlagið gefur út .
Það er vel til fundið að endurútgefa Hús andanna því hér er á ferð áhugaverð og heillandi fjölskyldusaga sem um leið endurspeglar gríðarleg þjóðfélagsátök .
Það verður að segjast eins og er að ekki hafa allar bækur Allende elst jafn vel .
Þær eru reyndar yfirleitt fremur læsilegar en á köflum formúlukenndar og skortir dýpt .
Allende hefur fengið harða gagnrýni , þar á meðal frá landa sínum , hinum látna rithöfundi Roberto Bolano og gagnrýnandanum Harold Bloom , sem lýstu því yfir að hún væri lélegur rithöfundur .
Fjölmargir eru á öðru máli .
Það er ekki nema sanngjarnt að dæma höfunda eftir því sem þeir gera best – og þá er Allende í ágætum málum .
Hús andanna stendur enn alveg fyrir sínu og þeir sem ekki hafa lesið bókina eiga góða lestrarupplifun fyrir höndum .
Bókin er fyrsta skáldsaga Allende svo kannski má segja að hún hafi byrjað á toppnum .
Það er þó ekki rétt að halda því fram að hún hafi ekki skrifað áhugaverðar bækur síðan .
Bók hennar Paula , þar sem hún skrifaði um veikindi og dauða dóttur sinnar , er sennilega áhrifamesta verk hennar , skrifað af gríðarlega mikilli tilfinningu og ástríðu .
Allende tileinkar Hús andanna móður sinni og ömmu og þeim konum sem koma við sögu í bókinni .
Styrkur bókarinnar liggur ekki síst í sterkum og litríkum kvenlýsingum .
Konurnar í bókinni eru engar lufsur heldur viljasterkar , sérvitrar og hver um sig einstök á sinn hátt .
Líf þeirra er barátta og þær sigra sannarlega ekki alltaf en þær berjast af mikilli þrautseigju fyrir tilveru sinni .
Í öllum þessum kvennafansi er svo erfiður og nær óþolandi karlmaður , Esteban Trueba , sem segir hluta af þeirri miklu sögu sem rakin er í verkinu .
Það er enginn leikur að hafa ógeðfellda persónu sem sögumann í skáldverki en Allende tekst það fremur vel , en fyrirmynd persónunnar mun vera afi hennar .
Hið yfirskilvitlega kemur mjög við sögu .
Andar eru á stöðugt á sveimi og minna á fortíðina og þeir sem lifandi eru ræða gjarnan við þá .
Hið sýnilega er einungis einn hluti raunveruleikans , hið yfirskilvitlega er þar annar mikilvægur þáttur .
Allende minnir sífellt á , ekki bara í þessu verki sínu heldur einnig öðrum , að það eru til ýmsar víddir í tilverunni .
Ástin er ætíð fyrirferðarmikil í verkum Allende og Hús andanna er löðrandi í ástríðum .
Mikill og vaxandi þungi færist síðan í verkið þegar á líður og verið er að lýsa valdaráninu í Síle , en forseti landsins , Salvador Allende , var frændi Isabel Allende .
Hús andanna stendur vel undir því að flokkast sem erlend klassík .
Þetta er viðburðarík saga sem fáum ætti að leiðast , hvað sem líður umsögnum Bolanos og Blooms .
