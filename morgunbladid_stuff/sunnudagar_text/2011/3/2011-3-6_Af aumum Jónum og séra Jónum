Man ég það ekki rétt að í þjóðarpúlsi Gallups nýverið kom fram að 12% aðspurðra sögðust treysta Alþingi , en stofnanir eins og Landshelgisgæslan og lögreglan komu út með margfalt meira traust ? Fyrir þremur árum mældist traust til Alþings um 40% , sem er ekki neitt til að hrópa húrra fyrir .
Það er dapurlegt , að svona skuli vera komið fyrir hinu háa Alþingi , sem á jú að hafa þann meginstarfa að setja okkur lög og endurskoða þau sem úrelt eru , okkur til hagsbóta .
Ekki hefur beinlínis skort á umræðuna um virðingu og traustið , innan veggja við Austurvöll , undanfarin misseri og ár .
Þingmenn hafa í orði lýst þungum áhyggjum af því að Alþingi nyti æ minna og trausts .
Sumir hafa verið hálfklökkir í barlómnum yfir skortinum á trausti og aðrir hafa sagt að þingheimur yrði að sýna þjóðinni að hann væri trausts verður .
Og svo er það sjálf ríkisstjórnin , sem bítur höfuðið af skömminni , að Ögmundi Jónassyni innanríkisráðherra undanskildum , þannig að enn þverr virðing Alþingis og var þó af svo sorglega litlu að taka .
Það gerði ríkisstjórnin , þegar hún samþykkti að gera úrræðaleysi sérstakrar þingnefndar um framhald stjórnlagaþingsklúðursins að sínu úrræðaleysi .
Því skal haldið til haga hér , að Birgir Ármannson , sem var fulltrúi Sjálfstæðisflokksins í nefndinni , lagðist einn nefndarmanna gegn niðurstöðunni og stóð þannig með lögum og reglum þessa lands .
Nú liggur sem sé fyrir Alþingi að samþykkja eða hafna frumvarpi um að þingið skipi stjórnlagaráð í stað stjórnlagaþingsins sem kosið var til í nóvember sl. , en Hæstiréttur ógilti kosningarnar vegna ýmissa ágalla á framkvæmd þeirra .
Þingmenn Sjálfstæðisflokksins leggjast allir gegn málinu en allir þrír þingmenn Hreyfingarinnar styðja það og líklega flestir þingmenn Samfylkingarinnar .
Þingflokkur Framsóknar er klofinn og sömuleiðis þingflokkur VG .
En oddvitar ríkisstjórnarinnar , þau Jóhanna Sigurðardóttir og Steingrímur J. Sigfússon , eru svo sannarlega ekki klofin í afstöðu sinni ; þau eru samhent og samstiga í því , að lýsa frati á æðsta dómstól landsins , sjálfan Hæstarétt ; þau vita betur ; þau kunna betur ; þegar þau eiga í hlut , er allt í lagi að ganga á svig við niðurstöðu Hæstaréttar ; stjórnlagaráð , skipað sömu einstaklingum og fengu frá 3% atkvæða kjörbærra manna á Íslandi í lögleysukosningunni , niður í núllkommaeitthvað prósent atkvæða , er svo fínt og flott , að þeirra mati , í stað stjórnlagaþingsins ólöglega .
Hvers konar skilaboð eru oddvitar ríkisstjórnarinnar að senda til okkar landsmanna og frambjóðendanna ? Hvers konar skilaboð eru þau að senda til umheimsins ? Vita þau ekki sem er , að enn einu sinni eru þau staðin að þeirri flokkun , sem okkur Íslendingum hugnast hvað síst ? Þau hefja sjálf sig og sína fylgismenn yfir lög og reglur ; þau mega bæði stunda svig , stórsvig og brun framhjá lögum og reglum , en við , sauðsvartur almúginn , skulum halda okkur á mottunni ; við skulum halda okkur innan ramma laga og reglna ; við skulum hlíta úrskurðum og dómum dómstólanna á Íslandi , ella munum við hafa verra af .
Þeirra hátterni er hið sama og útrásarvíkinganna .
Þau haga sér eins og útrásarflugdólgurinn forðum : " Ég á þetta .
Ég má þetta , " sagði hann , þegar hann kleip flugfreyjuna í rassinn .
Hann átti " þetta " ekki og hann mátti " þetta " ekki og þau Jóhanna og Steingrímur eiga okkur ekki heldur og mega alls ekki klípa okkur með þeim hætti sem þau gera hvern einasta dag .
Þau Jóhanna og Steingrímur J. og svo vitanlega Svandís Svavarsdóttir , umhverfisráðherra , sem fær klapp á bakið frá formanni sínum fyrir að virða Hæstarétt að vettugi , eru nefnilega í flokki með séra Jónunum , en við hin erum bara aumir Jónar – sauðsvartir og nauðaómerkilegir Jónar .
Ætlum við virkilega að halda áfram að lúta í duftið fyrir séra Jónunum ? ! 