Portúgal færist sífellt nær hinni efnahagslegu bjargbrún .
Segja má að landið hangi þegar á bjargbrúninni og þeir sem fylgjast með keppni í skólahreysti vita að í þeirri stöðu segir þreytan fljótt til sín .
Portúgal verður því væntanlega senn þriðja landið sem mun fórna efnahagslegu sjálfsforræði sínu fyrir lán frá ESB og AGS .
Grikkjum er sagt að selja nú þegar ríkiseignir í stórum stíl til að greiða útistandandi skuldir .
Þeim er sjálfsagt nauðugur einn kostur , en ekki er hann góður , því markaðsskilyrði og hin sérstaka staða Grikklands verður til þess að brunaútsala er sennilega of jákvætt heiti yfir þær nauðungaraðgerðir .
Hætt er við því að fjárhagslega bústnir kaupendur frá þeim evrulöndum sem setja Grikkjum nú skilyrði bíði með svala lófa og græðgisglampa í augum .
Vitrir menn gáfu ráð Fréttamenn og pistlahöfundar hafa á undanförnum misserum sagt frá því sem uppljóstrun væri að bankastjóri Englandsbanka og sænska seðlabankans hafi vorið 2008 ráðlagt íslenskum yfirvöldum að minnka íslenska bankakerfið .
Og því er síðan bætt við í hneykslunartón að eftir því hafi ekki verið farið .
Svo vinsamlegar sem slíkar ábendingar voru vísast þá blasti háreist alþjóðleg lánastífla þegar við öllum sjáandi mönnum og engar eignir voru eins illseljanlegar og fjármálalegar þegar þarna var komið sögu .
Sala við þær aðstæður hefði rústað eiginfjárstöðu bankanna eins og hún var þá kynnt , en síðar kom á daginn að hún var ekki einu sinni sem sýndist og undir var skrifað og staðfest af aðilum sem átti að mega treysta og þáðu ómældar fjárhæðir fyrir verk sín .
Misseri áður hafði stærsti íslenski viðskiptabankinn ætlað sér að bæta við sig stórum banka .
Seðlabankinn hafði í raun forgöngu um að það væri stöðvað , þótt segja megi að það hafi ekki verið hans hlutverk .
Ef þau kaup hefðu gengið í gegn hefði gjaldþrot bankakerfisins færst framar á árið 2008 og sjálfsagt er hægt að rökræða hvort það hefði verið gott eða vont .
En auðvitað vildu allir gera sitt til að fresta hruni , m.a. í þeirri veiku von að fjármálakreppan linaðist eða leystist eins og forystumenn í hinu alþjóðlega fjármálakerfi virtust þá trúa á að myndi gerast .
Gæðin tóku á sig myndir Þegar íslenska bankakerfið var komið í þrot minntu tvær norrænar vinaþjóðir á gæðakonuna góðu er þær hirtu af Íslendingum eignir með góðum ávinningi og notfærðu sér þannig neyðarstöðu þeirra .
Slíkt þýðir ekki að súta en það er einnig óþarfi að gleyma því .
Engir komu þó eins illa fram við okkur og Bretar .
Beiting hryðjuverkalaga hefði þótt ósvífin og óþörf yfirgangsaðgerð þótt hættuleg óvina- og ógnarþjóð ætti í hlut .
En að ganga eins og gert var að fámennri bandalagsþjóð sem hafði sem slík ekkert gert á hlut Breta var einstakt óhæfuverk .
Íslenska þjóðin býr við þess háttar eintök af stjórnvöldum að Bretar hafa ekki verið sóttir til ábyrgðar vegna óhæfuverka sinna .
Þvert á móti .
Hin lánlausa ríkisstjórn landsins hefur verðlaunað óþverraverkið með því að reyna hvað eftir annað að láta íslensku þjóðina ábyrgjast gerðir bresku ríkisstjórnarinnar annars vegar og skuldbindingar einkabanka hins vegar .
Margoft hefur verið sagt að Landsbanki Íslands hafi verið gefinn nýjum eigendum , þegar hann fór í áföngum úr ríkiseign og út á markað .
Oftar en einu sinni hafði verið reynt að selja þann banka í opnu ferli undir umsjón erlendra sérfræðinga án þess að kaupendur fengjust .
En engum datt þó í hug nema núverandi ríkisstjórn að bankinn hafi verið seldur með ríkisábyrgð sem hvergi var getið í kaupsamningi .
Og þá ekki aðeins ríkisábyrgð á þáverandi bankastarfsemi LÍ sem var smá í sniðum miðað við það sem síðar varð heldur ósýnilegri ríkisábyrgð á starfsemi útibús í London , sem ein var orðin mun umfangsmeiri en starfsemi aðalbankans hafði verið þegar hann var seldur .
Núverandi ríkisstjórn hefur margsinnis haft í hótunum um að láta rannsaka einkavæðingu bankanna fyrir áratug .
Ekki er vitað hverja ríkisstjórnin heldur að hún sé að hræða með slíkum hótunum .
Morgunblaðið hefur þráfaldlega bent á að sú einkavæðing hafi verið rannsökuð og birtar um hana skýrslur .
En blaðið hefur jafnoft sagt að séu núverandi ráðamenn landsins sannfærðir um það að betur megi rannsaka þá eigi þeir ekki að láta við það sitja að ýja að málinu í hótunarstíl heldur gera gangskör að slíkri rannsókn .
En svo brýnt sem slíkt viðfangsefni kann að vera , ekki síst pólitískt , var hitt miklu brýnna að gera atlögu fyrir dómstólum í Bretlandi gegn ósvífnum og löglausum aðgerðum Gordons Browns og ríkisstjórnar hans gegn íslenska ríkinu og íslenskum almenningi .
Þær aðgerðir sköðuðu Íslendinga um stórkostlegar fjárhæðir .
Nær væri að sækja bætur fyrir það mikla tjón í greipar Breta en að vera að beita afli og áróðri hvað eftir annað til að koma ámóta upphæðum af íslenskum almenningi í ríkissjóð Bretlands og tvöfalda þannig tjón þjóðarinnar .
Stjórnvöld báru fyrir sig að lögfræðilegar aðgerðir gegn Bretum gætu orðið kostnaðarsamar , en á sama tíma hafa þau hent hundruðum milljóna í að kosta íslenska samninganefnd til að semja um að koma löglausum kröfum yfir á Íslendinga ! Aldrei hefur nokkur ríkisstjórn gert eins oft tilraunir til að fá eigin þjóð til að kyssa á vönd ríkis sem farið hefur svo offari gegn henni og eytt til þess stórkostlegum fjármunum að auki .
Götótt fræði og fyrirheit Í upphafi þessa bréfs var vikið að ömurlegum efnahagslegum örlögum Grikkja , Íra og Portúgala .
Öll þessi lönd höfðu tekið upp evru , hina sameiginlegu mynt .
Því var í mörg ár haldið að Íslendingum að væru menn með aðild að þeirri mynt þá myndu vaxtakjör hér á landi verða svipuð og í Þýskalandi og miðast við traust umheimsins á því landi en ekki við íslenskar aðstæður og virtust telja að slíkt væri til lengdar eftirsóknarvert .
Og þótt þetta hafi reynst bábilja er hitt staðreynd að í allmörg ár voru vextir í fyrrgreindum þremur löndum fremur miðaðir við væntingar um efnahagslegan stöðugleika Þýskalands en við innviði landanna þriggja sjálfra .
Og það virtist stutta hríð óskaplega hagkvæmt og heillavænlegt .
Lánveitendur dældu lánum eins og um var beðið og takmarkalaust til landanna þriggja og lánskjör miðuðust við fjárhagslega getu yfirvalda í Berlín .
Ekki var borið við að horfa til efnahagslegra stöðu landanna þriggja eða þeirra banka sem þar voru staðsettir og böðuðu sig í lánsfjármagninu og vaxtasælunni án þess að þeirra eigin lánastarfsemi eða staða væri skoðuð .
Og nú er komið á daginn að þetta var ógæfa en ekki blessun .
Því allt í einu rann það upp fyrir markaðnum að þegar til endurgreiðslu kæmi þá væri það einmitt hin efnahagslega geta í Dublin , Aþenu og Lissabon en ekki í Berlín sem réði því hvort vænta mætti að þau lán sem þangað hafði verið beint án umhugsunar og aðgæslu yrðu endurgreidd að fullu .
Þegar stund sannleikans rann upp hætti hljómsveitin samstundis að spila og barnum var lokað fyrirvarlaust .
Ballið var búið og komið að eftirköstunum , sem voru í réttu hlutfalli við gleðskapinn .
Ógurleg .
Á Íslandi snerust þeir sem réðu lögum og lofum í íslensku ofurbönkunum til trúar á evru og Evrópusambandið af því að þeir horfðu öfundaraugum á m.a. svingið sem var á Írum á meðan gleðin var óbeisluð og ærslin mest .
" Bara að við gætum haft sömu forsendur og þeir þá gætum við stækkað ennþá meira og ennþá hraðar .
Það er Ísland og krónan sem kemur í veg fyrir það .
Íslandsstimpillinn skaðar okkur , " sögðu þeir hvað eftir annað og greiningardeildirnar þeirra tóku undir einum rómi og því miður þeir sem þeir höfðu sett yfir samtök atvinnulífs og þess háttar og auðvitað samfylkingarkórinn og einstaka hjáróma rödd úr öðrum flokkum .
Þessu er flestu hægt að fletta upp þótt reynt sé að fela slóðina og gefa allt aðrar skýringar á því hvernig fór .
Og það er bæði rétt og skylt að fletta þessu upp .
Ekki til þess að láta menn standa frammi fyrir innistæðulausum orðum sínum heldur til að skoða núverandi fullyrðingar sömu manna í réttu ljósi .
Þeir eru nefnilega enn að .
Hvar eru allar fullyrðingarnar um það að umsókn að ESB myndi gerbreyta stöðu þjóðarinnar efnahagslega út á við ? Það var annaðhvort barnaleg óskhyggja eða hrein ósannindi .
Hvað er eftir af yfirlýsingum seðlabanka landsins , sem að vísu var breytt í lítt sjálfstæða deild í efnahagsráðuneytinu , um þá óöld sem bresta myndi á léti þjóðin ekki neyða Icesave upp á sig ? Það stóðst ekkert af því sem sagt var .
Samt mætti samfylkingarmaðurinn sem þar er og reyndi enn að fara með hræðsluáróðurinn , þótt hann færi í þetta sinn augljóslega hjá sér við þann erindisrekstur enda ekki allir búnir að gleyma seinasta söngatriði , sem púað var niður af þjóðinni .
Og nú er búið að taka hóp út úr félagi evrópusinna til að reyna að segja þjóðinni að það sé besta skrefið áfram að taka á sig áhættu upp á næstum þrjú hundruð milljarða , fremur en að þjóðin segi Nei og ljúki þar með málinu fyrir sitt leyti .
Bretum datt ekki í hug að fara með sína löglausu kröfu í dóm þegar Icesave II var hent út og misstu þeir þó enn stærri spón úr aski sínum en þeir munu missa með Icesave III. Þessi hópur ESB-sinna var mjög á ferðinni fyrir Icesave II og með nákvæmlega sömu hræðslurök og núna .
Hann er áfram að þrátt fyrir afhroðið síðast .
En hvers vegna vilja þeir minna á það með kjörorði sínu ? 