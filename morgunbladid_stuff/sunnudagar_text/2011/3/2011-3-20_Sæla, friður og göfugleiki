Íkon þetta af hl. Jósef verndardýrlingi Karmelklausturs hinnar óflekkuðu meyjar frá Jasna Gora og heilags Jósefs í Hafnarfirði , Íslandi , er málað af berfættri Karmelnunnu í Hafnarfirði í tilefni af sjötugustu stofnhátíð klaustursins og 25. stórhátíð í tilefni af komu fyrstu pólsku nunnanna til Íslands .
Grein þessi er eftir nunnurnar og er til skýringar á íkoninu en dagur hl. Jósefs er 19. mars .
Heilagur Jósef , eins og hann birtist í táknmynd íkonsins , kallar fram ímynd persónunnar sjálfrar : sælu , frið og göfugleika , – traustvekjandi " réttlátur maður " í biblíulegum skilningi .
Það er því einmitt þessi maður sem Guð felur tvo mestu dýrgripi sína – Jesús og Maríu .
Af " réttlæti " heilags Jósefs stafar einstök útgeislun úthellt frá Guðdómnum .
Föðurleg umhyggja hans endurspeglar Guðdómlega umhyggju og felur því í sér – líkt og föðurleg umhyggja Guðs – alheim .
Enn þann dag í dag má treysta því að hver sá sem leggur traust sitt á fyrirbæn heilags Jósefs mun uppskera vernd hans líkt og Jesús og María voru umvafin umhyggju hans .
Bæn mettuð trú er sá valdur sem gerir það að verkum að heilagur Jósef , maður trúrækninnar , er til reiðu hvar og hvenær sem hann er beðinn árnaðar .
Ímynd heilags Jósefs á íkoninu birtist á bakgrunni íslensks landslags – opin , óhindruð víðátta , sem umlykur bæinn okkar og er einkennandi fyrir Hafnarfjörð .
Heilagur Jósef er staðsettur á grunni Karmelklausturs okkar – á stað þar sem hann er tignaður , elskaður og beðinn árnaðarbæna á allskonar ögurstundum , sem gerir nærveru hans stöðuga í klaustrinu meðal okkar .
Hér , og nú er leyndardómur Nasaret ávallt lifandi meðal okkar , því heilagur Jósef er fastur andlegur dvalargestur í klaustrinu okkar .
Ástrík umhyggja Ísland allt er umvafið ástríkri umhyggju hans – á íkoninu birtist sú ímynd á táknrænan hátt í landslagi landsins – sú sama umhyggja og fólgin er í bænum okkar .
Táknmynd bæna okkar birtist í appelsínugulum " gullnum " bjarma , sem smýgur inn í hvert minnsta smáatriði .
Appelsínuguli liturinn táknar , á íkoninu , einnig andlega hreinsun og brennandi eld kærleikans – sem baðar allt gullnum bjarma jafnvel klettahamra Esjunnar , sem hrannast upp við sjóndeildarhringinn .
Þótt íslenskt landslag sé að mestu íklætt grjóti og hrauni er græni liturinn ríkjandi , sem vekur hughrif frjósamra dala – líkt og um væri að ræða Gósenland það , sem Jósef Egyptalands og fjölskyldu hans var ánafnað til ábúðar .
( 1M 47:6 ) .
Hér er um andlega táknmynd að ræða : sérhver sá staður , þar sem Heilagur Andi tekur sér bólfestu , umbreytist í slíkan iðjagrænan , frjósaman dal .
Á íkona táknmáli er græni liturinn táknmynd Heilags Anda og ímynd eilífs lífs , litur vonarinnar , andlegrar endurfæðingar og velgengni .
Fyrir árnað heilags Jósefs biðjum við að þessu landi hlotnist þessar náðargjafir svo það verði dvalarstaður þóknanlegur Jesú Kristi .
Á íkoninu snýr heilagur Jósef sér alfarið að Jesú .
Líkamsstellingin , varfærinn , útbreiddur armur hans – sem Jesúbarnið hvílir á líkt og stoð – minnir á að hann er algjörlega helgaður hlutverki sínu sem fósturfaðir .
Hvað varðar myndræna stöðu Jesú , þá birtist Hann hér , sem barn er hjúfrar sig að heilögum Jósef og gefur þannig til kynna , á táknrænan hátt , undirgefni sína undir vilja hins himneska Föður allt til fórnardauða kærleikans .
Þar sem Hann er hluti af Heilagri Þrenningu , þá er hugur hans og hjarta algjörlega helgað málefnum Himnaföðurins og áætlun Hans um sáluhjálp , þótt Hann , eðli málsins samkvæmt , sé undirgefinn Jósef sem fóstursonur .
Kufl Hans leiftrar blóðrauður , sem er litur táknrænn fyrir eilífa miskunn .
Höfuðband heilags Jósefs er í sama lit tákn þess að Hann er hluti af þessum leyndardómi , þótt hans hlutdeild hvíli fremur á stoðum leyndardóma trúarinnar .
Skilur hjörtu manna Smá pyngja hvílir á bringu Jósefs líkt og hangir í kapellu okkar , þangað sem við látum í bænaefni sem berum fram sem árnaðarbænir til heilags Jósefs .
Á þeirri stundu sem Jesúbarninu birtist miðinn úr bænapyngjunni , sem skreytt er ímynd klaustursins okkar , þá ber heilagur Jósef , sem skilur hjörtu manna á djúpvitran hátt , fram árnaðarbænir sínar til Jesú .
En um slíkar árnaðarbænir má lesa t.d. í Gamla Testamentinu , en þar segir að þá sé " líf herra míns bundið í bundini lifandi manna hjá Drottni " .
( 1 Sam 25:29 ) Þannig er fyrirbænin einnig ávallt varðveitt í hjarta Jósefs og fyrir ásjónu Jesú .
Á bænapyngjuna er ritað á latínu : " Ite ad Ioseph " ( Snúðu þér til Jósefs ) .
– Þessi sömu orð voru töluð af Faraó er hann beindi fólki sínu til Jósefs í Egyptalandi á tímum hinna sjö hallærisára ( 1M 41:55 ) .
Jósef í Egyptalandi var án efa bæði " hygginn og vitur , " eins og Faraó komst að orði , maður sem " Guðs andi býr í , " en segja má að að þessu leyti hafi hann verið líkingarmynd heilags Jósefs .
En þrátt fyrir mikilfengleik Jósefs í Egyptalandi , hversu æðri og magnaðri persónuleiki er ekki verndardýrlingur okkar – sjálfur fósturfaðir Jesú Krists ! Hin lifandi trú á sértæka árnun Jósefs gagntekur andlegt líf Karmelreglunnar , sérstaklega með tilliti til heilagrar Teresu af Jesú frá Avila .
Í eftirbreytni eftir henni " snúum við okkur til Jósefs " fullar trausts að hann muni vel fyrir sjá klaustri okkar , öllum íbúum þess og landi þessu til heilla .
Kufl heilags Jósefs er skær fjólublár á litinn .
Fyrr á öldum var fjólublái liturinn ( litur sem var mjög í hávegum hafður og dýr ) tákn um fegurð og velmegun , tákn valds og tignar .
Hann virðist hafa verið tileinkaður konungum , konungbornum fjölskyldum og æðstu valdhöfum .
Á íkonamáli er fjólublátt , sem á veraldlega vísu var litur jarðneskra konunga og yfirmanna , litur táknmyndar Guðs .
Íklæddur Kristi Fjólublái liturinn á kufli Jósefs , sem gefur frá sér skæran ljóma , er táknmynd þess að vera íklæddur Kristi , og – á vissan hátt – virðist sem Hann skíni í gegnum kuflinn .
Jesús einn er fjársjóður heilags Jósefs .
Á sama hátt og Jesús býr í hjarta Jósefs að baki hinum fjólubláa kufli , þá má á táknrænan hátt minnast þess að í hinni fátæklegu , lítilmótlegu Nasaret , gat maður gengið bak við fjólubláa fortjaldið , sem skilur milli Hins heilaga og Hins allrahelgasta ( 2M 26:31 -34 ) , þar sem einungis æðstipresturinn , samkvæmt Gamla testamentinu , mátti inn ganga íklæddur fjólubláum kufli ( 2M 28:31 ) .
Það er ekki fyrr en Holdtekjan á sér stað að mannleg vera er þess megnug að snerta Guð sinn , Immanuel , sem þýðir " Guð með oss " ( Mt 1 : 23 ) .
Það er enn ein útgáfa af þessum lit , sem hér um ræðir : mjög óvenjulegur litblær , sem er einkennandi fyrir himin á norðurslóðum – einskonar lillafjólublár litur sem rennur saman við fjólubláa skugga fjallanna og snævar – og sem svo oft má greina í íslensku landslagi – enn ein táknmyndin um tilvist heilags Jósefs í þessu hálfgerða heimskautslandi , Íslandi .
Ytri klæðnaður heilags Jósefs er einföld brún svunta .
Brúni liturinn er táknrænn fyrir jörð , efni , fórn og fátækt .
Sá litur einkenndi einmitt líf heilags Jósefs , manns sem vann hörðum höndum og helgaði sig algjörlega jarðneskri velferð og öryggi fjölskyldu sinnar .
Brauðið sem heilagur Jósef er að leggja sér til munns vísar til hins nána sambands milli hans og Jesú .
Með Honum nærist hann daglega , líkt og við á Evkaristíunni , en á sama tíma sér heilagur Jósef Honum farborða sem gaf honum lífið sjálft .
Íkonið er þannig uppfullt af háleitum leyndardómum , líkt og líf heilags Jósefs , eins fyrsta vitnis að þeim undraverða leyndardómi Holdtekjunni er Guð gerðist maður .
Hin ljúfa viðvera Móður Guðs talar sínu máli .
Hið táknræna liljumunstur á kufli Jósefs vísar til þeirrar ástar í hjónabandi sem tengir hann órjúfanlega Maríu .
Sama myndlíking birtist hér á kufli Jesú , uppsprettu hreinleika og ástar , en á sama tíma er Hann " hinn blessaði ávöxtur lífs Maríu .
" Lilju myndmálið tengir maður ósjálfrátt við liljurnar á kufli Himnadrottningarinnar frá Czestochowa , en hún er , ásamt heilögum Jósef , verndari Karmelklausturs okkar .
Í Heilagri ritningu er kuflinn táknrænn fyrir stöðu persónunnar og má því segja að líkingarmynd liljunnar sameini á ákveðinn , táknrænan hátt hjörtu Jesú , Maríu og Jósefs .
Verndar kuflinn við vinnu Rétt er að geta þess að snið og litur svuntu heilags Jósefs er fyrirmynd skapúlars Karmelíta .
Frá því snemma á liðnum öldum hefur slík svunta þjónað til að vernda kuflinn við vinnu .
Allt frá birtingu heilags Símonar Stock , sem var yfirmaður Karmelreglunnar ( 13. öld ) var skapúlarið álitið tákn frá Móður Guðs um vernd hennar yfir allri Karmelreglunni .
Eftir því sem tímar liðu breiddist helgun skapúlarsins út þar til hún náði til gjörvallrar kirkjunnar .
Að bera skapúlarið þýðir algjör helgun til heiðurs hinni Flekklausu Meyju .
Erfitt væri að finna manneskju sem bæri öflugri helgun í brjósti til Maríu en heilagan Jósef hinn skíra bónda hennar .
Það að Jósef er klæddur skapúlar táknar að hann er líkur Maríu um hugarfar og verknað .
Þegar litið er á íkonið , er sem hin heilaga Guðsmóðir hafi verið hér að verki fyrir stuttri stundu og sé , ef til vill , ennþá hér , ósýnileg , horfandi með sínu elskulega augnaráði á Jesúm og Jósef .
Því það voru hennar hendur sem upprunalega saumuðu út hinn listilega skrautsaum á báðum kuflunum .
Það voru hennar hendur , sem á sínum tíma breiddu fölbláan dúk á hefilbekk smiðsins heilags Jósefs og hún sem bar fram mat og brauð það , sem svo táknrænt er fyrir Jesúm sjálfan , sem hún fæddi .
Einnig er að finna á borði hennar granatepli , sem minna ósjálfrátt á textann úr " Ljóðaljóðum , " þar sem segir : " Ástareplin anga og yfir dyrum okkar eru alls konar dýrir ávextir , nýir og gamlir , unnusti minn , ég hefi geymt þér þá " ( Ll 7:14 ) .
Granatepli voru um aldaraðir tákn um konunglegt vald .
Hin fjölmörgu frækorn ávaxtarins voru táknræn fyrir frjósemi og kraft lífsins .
Sendiboðar Móse , sem sendir voru til að kanna Kanaanland , snéru aftur og báru , meðal annars , með sér þennan ávöxt , granateplin , sem tákn um ríkidæmi og frjósemi landsins ( M4 13:23 ) .
Höfundur " Ljóðaljóða " líkir fegurð brúðarinnar við granatepli : " Vangi þinn er eins og kinn á granatepli út um skýluraufina " ( Ll 4:3 ) þar sem , aftur á móti , í kristni það er táknmynd eilífs lífs .
Að lokum , og með tilvísun til hins andlega lífs Karmelíta , þá lítur hl. Jóhannes af Krossi á granateplið sem táknmynd um leyndardóma Krists og visku Guðs .
Að drekka safa þess er eins og að njóta ávaxtar af kærleika Guðs ( Spiritual Song 37:7 ) .
Fullkomin eining Allar þessar táknmyndir endurspegla fullkomlega hinn innri mann heilags Jósefs og þann heiður , sem Guði þóknaðist að veita honum : " Hann gerði hann að herra yfir heimili sínu og jarðareign " ( Church liturgy for the devotion of St .
Joseph , Trúfræðslurit Kaþólsku kirkjunnar – helgun heilags Jósefs ) .
Frá íkoninu streymir ímynd hinnar Helgu fjölskyldu – fullkomin eining þar sem hver og einn innan fjölskyldunnar leggur af mörkum þær einstöku " náðargáfur " sem honum hafa hlotnast fyrir náð og miskunn Guðs með ósk um að þær þjóni aðeins sem handbendi Hans .
( 1Pt 4:10 ) .
Þetta undur , sem endurspeglar einingu Heilagrar þrenningar – skilyrðislaust – er einnig útfært í myndrænni líkingu liljunnar , sem vex úr grunni lítillar hjartalaga moldar líkt og " rótarkvistur úr þurri jörð " .
( Jes .
53:2 ) Hveitiax vefur sig utan um liljuna og leiðir hugann að Jósef í Egyptalandi , sem gaf hinum þurfandi brauð ( 1M 41:57 ) .
Jesús sjálfur , sem gerðist Brauð okkur til hjálpræðis , varðveitti heilagur Jósef , – sama " Brauðið " , sem uppskar jafnvel í einföldustu sálum " hundraðfaldan ávöxt " ( Lk 8 : 8 ) .
Þannig átti heilagur Jósef einnig hlutdeild í að gerast virkur þátttakandi í kærleiksáætlun Guðs og bar þannig ríkulegan ávöxt líkt og hveitiax þrungið sáðkornum .
Steinlagður stígurinn er táknmynd hins daglega strits .
Við , sem helgum verk okkar heilögum Jósef , vinnum verk okkar undir öruggri handleiðslu hans og helgum honum þannig okkar litla framlag til uppbyggingar Guðsríkis á jörðu .
Brunnurinn er myndræn tilvísun til brunns Jakobs , sem var faðir stórrar fjölskyldu og úr þeim brunni " drukku hann og synir hans , " ( Jh 4 ; 12 ) en það var einmitt við þann sama brunn , sem Jesús átti samræður við samversku konuna um uppsprettu þá , sem Hann uppvekur , og sem síðan streymir fram úr hjörtum trúaðra til eilífs lífs ( Jh 4:12 -14 ) .
Við brunninn er ausa táknræn fyrir milliliðinn , sem auðveldar nálgun þessa lifandi vatns .
Heilagur Jósef er slíkt hjálpartæki , sem aðstoðar við að tryggja okkur hið lifandi vatn , eins og Sonur Guðs boðaði , svo engan þyrsti framar , sem einlæglega leitar .
Viðmið þekkingar En brunnur getur einnig verið táknrænn fyrir sársaukafulla upplifun og segja má að heilagur Jósef , líkt og Jósef í Egyptalandi , hafi orðið að þola slíka pínu svo djúpa sem brunn ( 1M 37:24 ) .
Hvað varðar þá sem leita þess að Guð dýpki anda þeirra , þá er krossinn ávallt viðmið þekkingar þeirra og trú .
Heilagur Jósef , maður trúar og trúfestu , gekk í gegnum slíka hyldýpis reynslu , að hann mætti , fyrir tilstilli þjáninga sinna , öðlast nægilega sameiningu við Jesúm .
Sem verndardýrlingur heimskirkjunnar í dag og hins innra andlega lífs , þá veitir heilagur Jósef okkur styrk til að leita sannleikans eftir leiðum , sem , oft og tíðum , eru þyrni stráðar og sársaukafullar líkt og píslarganga Jesú .
Einfaldar steintröppur eru myndræn líking þess bratta stigagangs , sem leiðir upp á við til konungsdæmis Guðs .
Hin átta þrep eru táknræn fyrir átta blessanir frá Fjallræðu Jesú ( Mt 5 ; 1-10 ) .
Í fjarska má greina vatn , sem minnir á fjörðinn , sem blasir við gluggum okkar .
Báturinn við ströndina minnir á að okkur ber að yfirgefa eigin bát og fylgja Jesú ( Mk 1:16 -20 ) .
Hið opna haf fjarðarins minnir á guðspjallaboðskap Hans sem boðar að það er óhætt að treysta Honum jafnvel þótt stormar geisi ( Mk 4:39 ) og taka þá áhættu að fylgja kalli Hans og leggja á djúpið , svo njóta megi ríkulegra fanga ( Lk 5:4 -7 ) .
Slíkan afrakstur má meðal annars finna í samfélagi þar sem maður , líkt og heilagur Jósef , innir af hendi dagleg störf sín .
Á slíkum stundum vinnusemi má skynja hina gullnu heimilishlýju sem streymir frá íkoninu og lýsir líkt og lampi Lambsins ( Opb 21:23 ) .
Og þá má skynja og íhuga í kyrrð – líkt og spegilslétt vatn ( ímynd íhugunar ) – raunveruleika Guðdómsins í daglegu lifi manns .
Þakka heilögum Jósef Saga Karmelklaustursins er rituð á ásýnd íkons heilags Jósefs , verndardýrlings Karmelklausturs í Hafnarfirði .
Um leið og við lesum þetta íkon eins og bók ritaða á myndmáli með ívafi smáatriða , sem aðeins okkur eru kunnug , þá þökkum við heilögum Jósef fyrir stöðuga vernd hans og endurtökum hugheilar ummæli heilagrar Teresu af Jesú : " Ég hef valið heilagan Jósef sem forsvarsmann minn og verndardýrling og hef falið honum forsjá mína ( ...
) ég minnist ekki að hafa nokkurn tíma beðið hann bónar , sem hann hefur ekki veitt áheyrn og svarað .
Ef einhver ber brigður á orð mín , þá láti hann sjálfur á reyna , svo hann megi sannfærast hversu gott og árangursvænt það er að snúa sér að þessum frábæra patríarka , og heiðra hann " ( The Book of Her Life 6:6 ) .
* Allar tilvísanir í Nýja- og Gamla testamentið eru teknar úr Jerúsalem Biblíunni , 1985 .
Þýðandi : dr. Gígja Gísladóttir 