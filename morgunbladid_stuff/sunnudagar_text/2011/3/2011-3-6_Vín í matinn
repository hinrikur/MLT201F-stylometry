Vín er ekki bara drukkið með mat .
Það er oft hluti af matnum sjálfum .
Alls staðar þar sem vín er ræktað er það hluti af matarmenningunni og það eru til óteljandi uppskriftir frá Frakklandi , Ítalíu , Spáni og víðar þar sem vín er notað í einhverjum mæli .
Margir réttir verða aldrei nema svipur hjá sjón nema skvetta af víni komi við sögu .
Oftast gegnir vínið sama tilgangi og hvert annað krydd í matargerðinni .
Það bætir nýrri vídd við viðkomandi rétt og eykur dýptina .
Eðli málsins samkvæmt gefur vín meira bragð og dýpt en ef notað væri vatn .
Þá er vín mjög algengt sem sósugrunnur eða soðgrunnur og er oft notað til að hreinsa upp skófir á pönnu til að fanga bragð þeirra en sú aðferð er kölluð deglacér á frönsku .
Svo eru auðvitað líka til uppskriftir þar sem vín gegnir eins konar aðalhlutverki og soðið niður og má nefna Coq au Vin eða Bouef Bourgignonne sem dæmi en í þeim frönsku réttum er annars vegar kjúklingur og hins vegar nautakjöt soðið lengi með rauðvíni þannig að úr verður þykkt og bragðmikið soð .
Vín er líka notað í maríneringar og mýkir þá sýran í því upp kjöt með svipuðum hætti og t.d sítrónusafi .
Einnig er algengt að víni sé bætt við rétti í lokin til að styrkja bragð þeirra .
Það á til dæmis við um margar súpur .
Þar sem vín eru jafnólík og þau eru mörg skiptir máli hvaða vín er notað í matargerðina hverju sinni .
Með því er ekki átt við að það skipti meginmáli hvort valið sé Rioja eða Bordeaux .
Það skiptir hins vegar máli hvort vínið sé hvítt eða rautt , hversu bragðmikið það er og hversu sætt það er .
Þurrt og ferskt Sauvignon Blanc verður öðruvísi við eldun en þykkt og arómatískt Gewurztraminer , sætt sérrí kemur ekki í staðinn fyrir þurrt vermút og rauðvín og púrtvín gegna ólíku hlutverki .
Tökum dæmi : Það myndi engin íslensk húsmóðir gera sérrítriffli með rauðvíni .
Ein mikilvægasta reglan er svo sú að nota einungis vín í matargerðina sem þú getur hugsað þér að drekka .
Ef vínið er vont – hefur til dæmis staðið mjög lengi og er farið að breytast í edik – er betra að hella því í vaskinn en pottinn .
Þegar vín er soðið þéttist bragðið þar sem vatn gufar upp og vont vín verður því bara verra .
Sömuleiðis er ekki hægt að mæla með því að nota svokölluð " matreiðsluvín " sem seld eru í verslunum .
Bragð þeirra er oft fjarri því sem ætlunin er að sækjast eftir og mörg þeirra hafa verið bragðbætt með t.d. salti til að gera þau ódrekkandi .
Rétt eins og ávaxtaríkt vín mun gefa víninu ávaxtaríkan keim þegar það er soðið niður og sætt vín skilja eftir sætu þá skilur salta matreiðsluvínið eftir sig saltið .
Áfengið sem slíkt skiptir ekki máli í eldamennskunni enda gufar það upp þegar vínið er soðið .
Þó svo að töluvert magn af víni sé í mörgum réttum þá verða þeir ekki áfengir .
Vissulega getur þó eitthvað setið eftir af áfenginu ef vínið er sett út í á síðustu stundu – og auðvitað ef rétturinn er ekki eldaður .
Það er ekki alltaf til opin flaska sem hægt er að nota til að skvetta úr á pönnunna þegar þarf ( þótt þriggja lítra beljurnar geti reynst drjúgar ) og mörgum þykir eflaust sárt að þurfa að opna heila flösku til að nota ½ -1 dl í einhvern réttinn .
Ágæt leið til að eiga alltaf vín í sósuna er að frysta vínleifar í klakaboxi og eiga tiltækt þegar nauðsyn krefur í eldhúsinu .
