Það var á þessum degi fyrir sextán árum sem nýjasta sólóplata bandaríska rapptónlistarmannsins Tupacs Shakurs , Me Against the World , smellti sér rakleiðis á topp Billboard 200-listans vestra .
Það sætti svo sem ekki miklum tíðindum í ljósi vinsælda listamannsins , hitt var merkilegra að Tupac varð um leið fyrsti tukthúslimurinn til að eiga söluhæstu plötuna í Bandaríkjunum , en hann sat inni á þessum tíma fyrir kynferðisbrot .
Platan sat í makindum sínum á toppi listans í fimm vikur og seldist í 240 þúsund eintökum fyrstu vikuna eftir að hún kom út sem var besti árangur rapptónlistarmanns á þeim tíma .
Tupac var dæmdur til eins og hálfs til fjögurra og hálfs árs fangavistar í nóvember 1994 eftir að hafa verið fundinn sekur um að hafa í félagi við fleiri menn beitt konu grófu kynferðislegu ofbeldi á hótelherbergi réttu ári áður .
Konan bar fyrir dómi að Tupac hefði misboðið sér kynferðislega og síðan hvatt tvo félaga sína til að gera slíkt hið sama .
Rapparinn vísaði ásökunum konunnar á bug .
Hann viðurkenndi að hún hefði gælt við sig munnlega á dansgólfi diskóteks skömmu áður og þau í kjölfarið sængað saman í góðu á hótelherbergi hans .
Það var eftir aðra heimsókn á hótelherbergið sem konan kærði Tupac og félaga hans .
Tupac bar því við að honum hefði runnið í brjóst skömmu eftir að konuna bar að garði en vaknað við ásakanir hennar og hótanir um að kæra þá félaga til lögreglu .
Dómarinn féllst ekki á málsvörn rapparans og lýsti glæpnum sem " grófu ofbeldisverki gegn bjargarlausri konu " .
Athygli vakti að Tupac renndi sér inn gólfið í dómsalnum í hjólastól .
Skýringin var sú að kvöldið áður var hann skotinn fimm sinnum af grímuklæddum mönnum í anddyri hljóðvers í New York , meðal annars tvívegis í höfuðið .
Honum var komið rakleiðis undir læknishendur og reyndust sárin minniháttar , alltént skráði hann sig út af spítalanum gegn læknisráði þremur klukkustundum eftir aðgerð .
Las Machiavelli spjaldanna á milli Tupac hóf afplánun dómsins um miðjan febrúar 1995 en áður en að því kom hafði hann varið öllum sínum kröftum í gerð þriðju sólóplötu sinnar , Me Against the World .
Margir eru á því að platan sé sú besta sem Tupac Shakur gerði og þakka það naflaskoðuninni sem hófst með fangelsisdómnum .
Meðan á afplánuninni stóð mun Tupac meðal annars hafa sökkt sér niður í verk stjórnspekingsins Niccolos Machiavellis .
Hann var mikill lestrarhestur , átti gríðarlegt bókasafn og hélt upp á höfunda á borð við William Shakespeare , Kurt Vonnegut og Mikhaíl Bakunin .
Platan fékk feikigóða dóma og þykir hafa elst vel .
Gjarnan er sagt að hún sé ein áhrifamesta hip-hop-plata sem gerð hefur verið um dagana .
Hún var tilnefnd til tvennra Grammy-verðlauna .
Tupac sat í ellefu mánuði í grjótinu .
Þá fékk hann reynslulausn fyrir tilstuðlan Suge Knights , stjórnarformanns Death Row Records , sem reiddi fram 1,4 milljóna dala tryggingagjald .
Í staðinn skuldbatt Tupac sig til að gefa út þrjár næstu plötur sínar undir merkjum útgáfunnar .
Tvær næstu plötur komu út árið 1996 , All Eyez on Me og The Don Killuminati : The 7 Day Theory sem Tupac gaf út undir dulnefninu Makaveli .
Þær rokseldust og fóru báðar á topp Billboard 200-listans vestra .
Fleiri urðu plöturnar ekki , en Tupac Shakur var skotinn í bíl sínum í Las Vegas að kvöldi 7. september 1996 .
Ókunnugur bíll renndi upp að hlið hans og hóf skothríð .
Tupac særðist á brjósti , mjöðm , hægri hönd og hægra læri og var fluttur með hraði á spítala , þar sem hann lést níu dögum síðar af sárum sínum .
Morðinginn hefur aldrei fundist .
Tupac var 25 ára .
Vinsældir Tupacs hafa haldist fram á þennan dag og hefur hann selt meira en 75 milljónir platna .
orri@mbl.is 