Jæja , nú er aldeilis lag fyrir íslenskar konur að láta sér vaxa myndarlegt kviðskegg .
Hinn margfrægi Mottumars er kominn á stjá og nánast hvur kjaftur sem karlkyns er á ísaköldu landi lætur sína grön spretta frjálst .
Allir hinir kjaftarnir , þessir kvenkyns , ættu því hiklaust að rjúka til og taka þátt í eitursnjalla rímátakinu Rottumars , og safna hári á lífbein sín til að sýna körlunum stuðning í verki .
Reyndar er sá stuðningur eðli málsins samkvæmt ekki eins sýnilegur og loðnan í andlitum karlanna .
En það gerir þetta bara enn skemmtilegra .
Til dæmis gætu konur notað sína huldu rottu sem agn þegar farið er á veiðar .
Þegar þær hafa varpað út veiðarfærunum með augnaráði , líkamsbeitingu eða einhverju öðru , mætti taka hælkrók á þeim sem í netið flækist og spyrja : Má bjóða yður að koma með mér heim og skoða sætu rottuna mína ? Það þykir væntanlega forvitnilegt fyrir þá menn sem á okkar firrtu og hárlausu tímum hafa kannski aldrei fengið að gramsa í kafloðnu klofi , af því " normið " er að kynþroska konur skafi af sér hvert strá sem vex á þeirra æxlunarfærum .
Flestir virðast hafa gleymt því að skapahárin voru sköpuð af því þau hafa tilgang .
Þau eru til varnar og hlífðar þessu viðkvæma svæði .
Hvaða þjónkun er það við einhverja afbakaða ímynd að láta brasilíuvaxa stellið ( með öllum þeim sársauka sem því fylgir ) og líta út eins og ókynþroska barn ? Brúsklausar konur eru eins og hvert annað geldneyti .
Ekki er það sérlega skemmtilegt að fara í sturtu í ræktinni eða sundlaugunum og sjá nánast upp í kviðarhol á öllum konunum sem þar spranga um með sínar galopnu og allsberu píkur .
Maður sárkennir til með beruðum innri skapabörmum sem æpa í varnarleysi sínu á hvern þann sem fyrir verður .
Þurfa menn ekki að byrja að læra upp á nýtt að elska náttúrulega pelsklædd kynfæri kvenna ? Hættum að hlusta á Gils með sinn hárlausa áróður og rakvélina á lofti öllum stundum .
Rísum upp gegn vaxbrúðuáráttunni .
Við erum lifandi en ekki úr plasti .
Við erum með hár af því að við þurfum þess .
Vissulega er full ástæða til að láta óræktina ekki fara úr böndunum , frekar en í annarri garðrækt , það þarf að snyrta og nostra við sína píkutorfu .
Bjóðum rottuna velkomna .
Klöppum gæludýrinu loðna .
