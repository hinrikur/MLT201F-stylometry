Ég er iðulega með 1-2 bækur á náttborðinu , en lestrarhraðinn ræðst nú mikið af þreytustiginu þegar ég loksins fer í rúmið .
Ég var að klára bókina Born to Run eftir bandaríkjamanninn Christopher McDougall , sem er flott bók fyrir hlaupagikki .
Hann fjallar vítt um hlaup út frá kynnum ultramaraþonhlaupara og Tarahumara indiána í Mexíkó , sem þekktir eru fyrir ótrúlega langhlaupagetu .
Bókin er þrælskemmtileg aflestrar og stútfull af misgagnlegum fróðleik um líffræði hlaups og hlaupatækni .
Það eru til dæmis ekki margir sem vita að til eru alvarlegar þróunarkenningar um að frummenn hafi veitt antilópur í Afríku í hundruð þúsunda ára með því að skokka þær til dauða ! Nú er ég hinsvegar að lesa Morgunengil eftir Árna Þórarinsson , sem byrjar ágætlega .
Annars gengur það hægt því ýmsar greinar um vistvæni og kennslu í vistvænum arkitektúr eru að þvælast fyrir fagurbókmenntunum .
Bæði er ég að fara að kenna efnið upp í Listaháskóla , en það tengist líka vinnu minni í stýrihópi fyrir verkefnið Vistmennt og vinnu í tengslum við Vistbyggðaráð .
Vistmennt snýst um að þýða og staðfæra kennsluefni í vistvænum byggingavenjum fyrir íslenskar aðstæður og Vistbyggðaráð er að vinna að skilgreiningu á vistvænum aðstæðum á Íslandi .
Þannig fæ ég voða mikið úr hverjum lestri , en þar sem þetta er að einhverju leyti netsurf , þá er þetta nú mis-gagnlegt .
Á undan virðist ég hafa svo verið í þemanu myndlist og bókmenntir : Las nokkurn veginn í röð og bland bækurnar Player One eftir David Coupland , sem er starfandi conseptlistamaður og rithöfundurinn sem lagði til hugtakið " Generation X " .
Oft góður , en ekki sérstaklega í þessari .
Svo las ég The Orientalists sem er eiginlega myndabók um evrópska málara sem ferðuðust um Austurlönd nær á 19.öld og máluðu það sem fyrir augu bar .
Ég náði í hana á flottri sýningu um sama efni í Konunglega Listasafninu í Brussel í desember .
Loks var það skáldsagan Konur eftir Steinar Braga , sem fjallar á frekar andstyggilegan máta um konur og nútímalist ( ég er nú ekki viss um að Jón Yngvi félagi minn kaupi þessa greiningu ) .
