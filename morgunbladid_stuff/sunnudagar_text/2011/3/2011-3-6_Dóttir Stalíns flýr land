Á þessum degi fyrir 44 árum gekk 41 árs gömul sovésk kona inn í sendiráð Bandaríkjanna í Nýju-Delí og sótti um pólitískt hæli .
Sendiherrann þurfti ekki að hugsa sig um tvisvar , hann varð við beiðninni .
Það sem sætti stærstum tíðindum í þessu sambandi var sú staðreynd að kona þessi , Svetlana Alliluyeva , er dóttir hins alræmda fyrrverandi leiðtoga Sovétríkjanna , Jósefs Stalíns .
Alliluyeva hafði fengið leyfi hjá yfirvöldum í heimalandi sínu til að fara til Indlands með ösku ástmanns síns , Brajesh Singhs , sem látist hafði skömmu áður af völdum lungnaþembu .
Samband þeirra skötuhjúa var umdeilt og fengu þau til að mynda aldrei að eigast .
Eigi að síður leit Alliluyeva á Singh sem eiginmann sinn .
Indverjar höfðu takmarkaðan húmor fyrir málinu , óttuðust refsiaðgerðir af hálfu Sovétríkjanna , og fyrir vikið var Alliluyeva bókuð í næsta flug til Rómar .
Þaðan fór hún beint til Genfar , þar sem stjórnvöld útveguðu henni dvalarleyfi í sex vikur .
Að þeim liðnum komst Alliluyeva loks á leiðarenda til Bandaríkjanna .
Við komuna til New York efndi Alliluyeva til fréttamannafundar , sem var sjónvarpað um heim allan , þar sem hún fordæmdi stjórnarhætti föður síns og ráðamanna í Sovétríkjunum eftir hans dag .
Stalín gaf upp öndina árið 1953 .
Málið vakti að vonum heimsathygli og ráðamönnum í Kreml var ekki skemmt .
Úr hófi keyrði svo þegar Alliluyeva upplýsti að hún ætlaði að gefa endurminningar sínar út á fimmtíu ára æfmæli októberbyltingarinnar þá um haustið .
Sovésk yfirvöld hótuðu öllu illu , meðal annars að gefa sjálf út óopinbera ævisögu Alliluyevu .
Málamiðlunin var sú að Alliluyeva flýtti útgáfu bókar sinnar til að skyggja ekki á afmælið .
Bækur hennar urðu á endanum tvær og synd væri að segja að þar sé dregin upp fögur mynd af Stalín og stjórnarháttum hans .
Í miðju kalda stríðinu þóttust ráðamenn á Vesturlöndum hafa himin höndum tekið enda var ófrægingarhernaður stundaður grimmt á báða bóga .
Fátt var sterkara en saga úr innsta hring .
Svetlana Iosifovna Alliluyeva fæddist árið 1926 , yngsta barn Stalíns og eina dóttirin .
Móðir hennar var Nadezhda Alliluyeva , önnur eiginkona leiðtogans .
Hún dó við dularfullar aðstæður árið 1932 , þegar Svetlana var sex ára .
Sumir segja hana hafa fyrirfarið sér en aðrir að Stalín hafi myrt hana eftir heiftúðugt rifrildi .
Alliluyeva átti einn albróður , Vasilíj Dzhugashvili .
Hann braust til frama innan sovéska hersins en átti erfitt uppdráttar eftir lát föður síns og sat um tíma í fangelsi í Sovétríkjunum .
Vasilíj mun hafa drukkið sig í hel 1962 .
Stalín átti tvo eldri syni , Jakov Dzhugashvili , með fyrstu eiginkonu sinni , Ekaterínu Svanidze , og Konstantín Kuzakov , sem kom undir utan hjónabands .
Leiðtoginn hafði lítið álit á Jakov og frægt var þegar drengurinn skaut sig eftir deilu við föður sinn .
Þegar ljóst var að hann myndi halda lífi mælti Stalín : " Hann kann ekki einu sinni að skjóta almennilega ! " Jakov bar beinin í fangabúðum nasista í Sachsenhausen 1943 .
Konstantín starfaði lengi fyrir Kommúnistaflokkinn en kynntist föður sínum aldrei .
Hann lést 1996 , 85 ára .
Alliluyeva átti löngum í stormasömu sambandi við föður sinn .
Fyrstu ástina í lífi hennar , kvikmyndagerðarmanninn Aleksei Kapler , sendi Stalín í Gúlagið , þar sem hann dvaldist í vondu yfirlæti í áratug .
Mögulega hefur það pirrað leiðtogann að stúlkan var sextán ára en ástmaðurinn fertugur .
Fyrsta eiginmann dóttur sinnar , Grigoríj Morozov , hitti Stalín aldrei – bar við annríki .
Hann kunni betur við eiginmann númer tvö , Júríj Zhdanov , enda sonur náins samverkamanns .
Þau skildu .
Í Bandaríkjunum gekk Alliluyeva að eiga Wes nokkurn Peters – og tók sér um tíma nafnið Lana Peters – en skildi við hann .
Hún flutti aftur til Sovétríkjanna 1984 en býr nú í Bandaríkjunum , 85 ára að aldri .
orri@mbl.is 