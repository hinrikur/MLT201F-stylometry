Hversu lágt ætla þau að leggjast í skotgröfunum næstu tvær vikurnar , talsmenn þess að Íslendingar samþykki Icesave-samninginn í þjóðaratkvæðagreiðslunni hinn 9. apríl næstkomandi ? Mér fannst talsmenn þess að við samþykkjum að greiða skuldir annarra og skuldbindum börnin okkar , barnabörnin og kannski líka barnabarnabörnin hljóta að vera komnir á botninn í málflutningi sínum í heilsíðuauglýsingum í dagblöðunum í gær , en þó ætla ég ekkert að fullyrða um það , því talsmennirnir , undir öfugmælinu " Áfram Ísland ! " , hafa ennþá tvær vikur til þess að toppa sjálfa sig í lágkúrunni og undirlægjuhættinum .
Það þarf ekki einu sinni gallharðan andstæðing þess að samþykkja Icesave-ólögin , til þess að gera verulegar athugasemdir við auglýsingu þessa nafnlausa hóps sem kennir sig við " Áfram Ísland ! " .
Í fyrsta lagi birtir hópurinn tvær súlur , þar sem í þeirri hærri , sem stendur fyrir já , kemur fram að 62% ætli að segja já og í hinni að 38% ætli að segja nei .
Undir súlunum tveimur er svo textinn : " Samkvæmt könnun Capacent ætla 62% þeirra sem þekkja innihald Icesave-samningsins vel að samþykkja hann .
" Það var og ! Hver leggur mat á það hverjir þekkja samninginn vel ? Hver gefur einkunnina þessi kann en þessi kann ekki ? Hvenær var þessi könnun Capacent gerð ? Hversu stórt var úrtakið ? Hversu margir aðspurðra svöruðu ? Hvernig var spurt ? Það er með ólíkindum að fyrirtæki eins og Capacent skuli láta bendla sig við slíka auglýsingu , jafn villandi , ómálefnaleg og leiðandi og hún er .
En sennilega þarf það ekki að koma á óvart , því í hópi auglýsenda eru fulltrúar sem töluðu ákaft fyrir því í fyrra að Icesave-samningurinn sem hafnað var í þjóðaratkvæðagreiðslu yrði samþykktur .
Hvar stæðum við í dag ef farið hefði verið að vilja slíkra já-manna ? " Margir telja okkur ekki skylt að greiða Icesave-skuldina en við teljum það betri kost að samþykkja samninginn og ljúka málinu með sátt , " er önnur setning í auglýsingunni makalausu sem er ekki síður gagnrýni verð .
Það liggur fyrir að okkur er ekki skylt að greiða fyrir Icesave .
Það liggur líka fyrir að þetta er ekki " Icesave-skuld " okkar Íslendinga .
Við tókum aldrei ákvörðun um að stofna Icesave .
Við söfnuðum ekki innlánum frá auðtrúa og gráðugum Bretum og Hollendingum , sem fengu blikkandi dollaramerki í augun þegar Landsbankinn markaðssetti Icesave og lofaði mun betri ávöxtun en almennt gekk og gerðist í Bretlandi og Hollandi .
Enn ein lygin og mótsögnin í auglýsingunni er : " Samþykkt samningsins styrkir lánshæfismat Íslands , erlent lánsfé fæst til uppbyggingar , hagvöxtur eykst og atvinnuleysi minnkar .
" Hvernig eru hinir nafnlausu auglýsendur þess umkomnir að fullyrða allt sem fullyrt er í ofangreindri setningu ? Er það ekki hrópleg þversögn að staðhæfa að lánshæfismat Íslands styrkist við það að auka skuldir ríkissjóðs ? " Dómstólaleiðin er leið óvissu og áhættu , " leyfa auglýsendur sér líka að fullyrða .
Hvað með áhættuna af því að ákveða að borga tugi milljarða króna , sem hæglega gætu breyst í hundruð milljarða króna með óhagstæðri gengisþróun ? Hvers vegna ekki að fara dómstólaleiðina og hvað með það þótt sú vegferð stæði í einhver ár ? Eru ekki auglýsendur , eins og skilanefnd Landsbankans , svo ofurbjartsýnir á góðar endurheimtur eignasafns Landsbankans sem ætti að standa undir uppgreiðslum á Icesave ? Hvað liggur þá á ? Reynist bjartsýnishjalið um góðar endurheimtur eignasafnsins eiga við rök að styðjast , er þá ekki alveg ljóst að það þarf ekki að fara neina dómstólaleið ? 