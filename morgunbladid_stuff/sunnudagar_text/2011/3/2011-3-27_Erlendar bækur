Graham Moore – The Sherlockian * * * ½ Áhugamenn um spæjarann mikla Sherlock Holmes hafa með sér félagsskap sem hittist reglulega til að minnast Holmes og skapara hans , Arthurs Conans Doyles .
Á þeim samkomum halda menn fyrirlestra um sitthvað tengt Holmes og ræða meðal annars um týndar minnisbækur Doyles , sem eru hið helga gral Holmes-fræða .
Graham Moore nýtir sér þetta leyndarmál í haganlega glæpasögu þar sem fremsti Holmes-fræðingur heims er myrtur , að því er virðist , fyrir það að hafa komist yfir bækurnar .
Hefst nú mikill eltingarleikur og ævintýralegur .
Fróðleg bók þeim sem þekkja til Holmes , en söguþráðurinn fullævintýralegur .
Jasper Fforde – One of Our Thursdays is Missing * * * * Það er erfitt að lýsa bókum Jasper Fforde , reyndar nánast ómögulegt vegna þess að þær lúta ekki venjulegum lögmálum .
Víst fylgja þær söguþræði , en þegar maður reynir að rekja þann söguþráð fyrir fólki setur það fljótlega upp vorkunnarsvip og snýr talinu að öðru .
Reynum samt : Helsta söguhetja Ffordes , Thursday Next , starfsmaður ráðs þess sem fylgist með því að allt sé með kyrrum kjörum í skáldsagnaheiminum , hefur náð slíkri frægð að skrifuð hefur verið um hana bók og því til skáldsagnapersónan Thursday Next .
Sú , þ.e. skáldsagnapersónan , starfar meðal annars við það að grennslast fyrir um óhöpp í skáldsagnaheiminum og svo fer að henni er falið að kanna hvað orðið hefur af hinni raunverulegu Thursday News , sem týnst hefur í einhverri bókinni .
Inn í allt saman blandast síðan landamæradeilur milli djarfra skáldsagna og skvísubóka , átök um líkinganámu og svo má telja .
Ótrúlega skemmtilegur grautur fyrir þá sem gaman hafa af bóklestri og velt hafa því fyrir sér hvað verður um persónurnar þegar bókinni er lokað .
John Grisham – Theodore Boone * * ½ - Það kemur varla á óvart að unglingabók eftir John Grisham sé nánast eins og fullorðinsbók eftir hann ; eini munurinn að lögfræðingurinn hugumstóri er unglingur .
Theodore Boone , sem er sonur lögfræðinga , hefur komið sér upp aðstöðu í kompu á skrifstofu foreldra sinnar og veitir þar ókeypis lögfræðiráðgjöf jafnöldrum sínum .
Vandamálin sem hann leysir eru flest í samræmi við aldur umbjóðendanna , vandræði með gæludýr og ámóta , en svo fær hann morðmál upp í hendurnar og leysir það , nema hvað .
Þokkaleg afþreying sem gerist í fullkomnum amerískum smábæ .
Árni Matthíasson arnim@mbl.is 