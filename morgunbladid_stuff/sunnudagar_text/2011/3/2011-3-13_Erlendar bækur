Belinda Bauer – Darkside * * * - Belinda Bauer vakti talsverða athygli í Bretlandi fyrir skáldsöguna Blacklands sem segir frá ungum dreng er skrifast á við fjöldamorðingja .
Í Darkside er hún á svipuðum slóðum landfræðilega og meira að segja bregður fyrir í sögunni annarri söguhetju Blacklands .
Atburðarásin er þó talsvert önnur , nú segir Bauer frá ungum lögreglumanni sem sinnir fárveikri eiginkonu sinni .
Þau búa í þorpi þar sem hann er eini lögreglumaðurinn og þegar farlama kona er myrt verður að kalla til teymi úr nærliggjandi borg .
Fljótlega kemur í ljós að morðinginn hefur fleiri illvirki í hyggju og líkin hrannast upp .
Þokkalega skrifaður krimmi , en heldur þótti mér loftið fara úr honum í lokin .
Kate Atkinson – Started Early , Took My Dog * * * * ½ Sumar glæpasögur eru svo vel skrifaðar að þær hætta nánast að vera krimmar og verða bara fínar bókmenntir .
Svo er því til að mynda háttað með bækur Kate Atkinson um lögreglumanninn fyrrverandi Jackson Brodie , en Started Early , Took My Dog er nýjust þeirra .
Brodie er töffari með sál , hörkutól með samvisku sem tekur hlutunum ekki of alvarlega .
Hann er þó ekki einn á ferð , því stór hluti af bókinni segir frá fyrrverandi lögreglukonu sem komin er af léttasta skeiði og gerir innkaup sem snúa lífi hennar á hvolf og eins af leikkonu sem er heldur en ekki tekin að kalka .
Leiðir þeirra liggja saman á ýmsa vegu og flækjan í bókinni ýmist raknar upp eða flækist enn frekar aftur og aftur .
Brandon Sanderson – The Way of Kings * * * * Það þótti mörgum mikill heiður fyrir Brandon Sanderson að hann skyldi valinn til að ljúka við metsölubókaröðina endalausu um Rand al ' Thor og félaga hans ( The Wheel of Time ) .
Fram að því hafði Sanderson sent frá sér prýðilegar vísindaskáldsögur og ævintýrabækur og afleitar unglingasögur , en besta bók hans til þessa er The Way of Kings sem kom út síðastliðið haust .
Þetta er mikil bók að vöxtum , rúmar 1.000 síður , og segir líka mikla sögu með átta ólíkum aðalpersónum og óteljandi aukapersónum .
Framan af bókinni er eins og maður sé að lesa nokkrar mismunandi skáldsögur , sem gerast reyndar allar í sama ævintýraheiminum , en síðan renna þær saman í eina volduga sögu sem er þó aðeins upphaf að sagnabálki sem spanna mun tíu bækur hið minnsta .
