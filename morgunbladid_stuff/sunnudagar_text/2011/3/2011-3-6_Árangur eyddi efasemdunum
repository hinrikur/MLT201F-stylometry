Boston Celtics hafa verið á góðri siglingu undanfarin ár .
Liðið varð meistari 2008 , tapaði í úrslitum fyrir Los Angeles Lakers í fyrra og er í hópi þeirra þriggja eða fjögurra liða , sem gætu farið alla leið í úrslit í sumar .
Árangur liðsins hefur verið skrifaður á þríeykið Kevin Garnett , Ray Allen og Paul Pierce , en vitaskuld hefur bakvörðurinn Rajon Rondo verið ómissandi .
Og svo er vitaskuld þjálfarinn , Doc Rivers , sem stendur á hliðarlínunni og geltir á leikmenn rámri röddu .
Þessa dagana er Rivers víðast hvar hrósað , en þannig hefur það ekki alltaf verið .
Tímabilið 2006-07 gekk liðið í gegnum átján leikja taphrinu – þá lengstu í sögu Celtics – kröfur um að Rivers yrði rekinn voru orðnar háværar .
Árið eftir kom nýr mannskapur , gengi liðsins snerist við og Rivers þaggaði niður í gagnrýnendum sínum með meistaratitli .
Rivers hefur tekist að fá þrjár gamalreyndar stjörnur til þess að spila saman af óeigingirni og tekið unga leikmenn og óreynda , mótað þá og eflt þannig að úr hefur orðið lítt árennileg liðsheild .
Það mun hins vegar ekki vera tekið út með sældinni fyrir nýliða í deildinni að spila undir stjórn Rivers .
Í grein um þjálfarann í blaðinu Boston Globe er því lýst hvernig Rivers nánast ofsótti Glenn Davis með stöðugum athugasemdum við hvert tækifæri um manndóm hans og hæfileika til að spila körfubolta .
Davis mun hafa óskað sér þess heitast að Rivers þagnaði og hætti að gera sér lífið leitt .
Hann lék undir stjórn þriggja af bestu þjálfurum NBA , en aðferðir sínar sækir hann lengra aftur .
Þegar hann var í Proviso East-menntaskólanum skammt fyrir utan Chicago var þjálfari hans fyrrverandi landgönguliði , Glenn Whittenberg að nafni .
Hann setti skilti á vegginn þar sem unglingunum var ráðlagt að setja fótinn í fötu með vatni , taka hann aftur úr og hafa í huga að farið , sem kæmi , sýndi hversu mikið þeirra yrði saknað þegar þeir væru hættir að spila fyrir liðið .
" Skýrara verður það ekki , " segir Rivers .
" Með þessu sagði hann að enginn væri hafinn yfir liðið , sama hvað hann væri góður .
Ég var með frábæra þjálfara , [ Pat ] Riley og Larry Brown og Mike Fratello .
En þessi náungi hafði heilmikil áhrif á mig .
" Rivers segir að hann hafi í upphafi átt í vandræðum með að fá stjörnurnar Paul Pierce og Ray Allen til að fallast á aðferðir sínar , en það hafi ekki verið neitt miðað við það að fá unga ofurhuga til að sætta sig við það hlutverk , sem hann ætlaði þeim í liðinu .
Áðurnefndur Davis hefur nú sætt sig við þjálfarann eftir skammir í fjögur ár .
" Stundum er þetta erfitt , " segir hann við Boston Globe .
" En maður þarf að vera andlega tilbúinn og einnig að vilja gera betur innan í sér .
Þessu nær hann fram .
" " Hann er strangur við ungu strákana , " segir Rajon Rondo , sem nú er orðinn einn besti bakvörður í NBA .
" Það þarf að brjóta þá niður og reyna að kenna þeim auðmýkt vegna þess að þeir koma í deildina með mikið sjálfsálit og voru sennilega aðalmennirnir í liðum sínum í háskóla .
Fyrir mig var þetta erfið breyting .
" Rivers segist vera heiðarlegur og opinskár við leikmenn sína og ekki reyna að spila með þá .
" Ég geri það sem ég geri , " segir hann .
" Ég trúi á það sem ég geri ...
Ég held að suma daga elski strákarnir mig og er viss um að suma daga hata þeir mig .
" Þeir dagar geta ekki verið margir þegar árangurinn skilar sér .
Með besta árangurinn í austurdeildinni Glenn Rivers lék 13 leiktímabil í NBA og var hjá fjórum liðum , Atlanta Hawks , Los Angeles Clippers , New York Knicks og San Antonio Spurs .
Rivers var bakvörður , skoraði að meðaltali 10,9 stig í leik , gaf 5,7 stoðsendingar og tók 3,3 fráköst .
Rivers kom í NBA úr Marquette-háskóla þaðan sem hann útskrifaðist með gráðu í stjórnmálafræði og úr fornámi í lögfræði tveimur árum eftir að hann varð atvinnumaður í körfubolta .
Viðurnefni sitt , Doc , fékk Rivers hjá Rick Majerus , þjálfara sínum hjá Marquette , eftir að hann mætti í æfingabúðir skólans í treyju merktri " Dr. J " , viðurnefni hins magnaða Juliusar Ervings .
Þjálfunarferill Rivers í NBA hófst er hann tók við Orlando Magic 1999 .
Þar tók hann við sundurleitum hópi og þótti ná það góðum árangri að hann var valinn þjálfari ársins .
Þar var hann í fjögur ár .
Nú stendur yfir sjötta leiktímabil Rivers sem yfirþjálfari Celtics .
Liðið er með besta árangurinn í austurdeildinni og fyrir vikið þjálfaði Rivers úrvalslið hennar í stjörnuleiknum fyrir hálfum mánuði .
Eplið og eikin Austin Rivers , sonur Doc Rivers , þykir besti leikmaðurinn í hópi þeirra , sem nú fara úr menntaskóla í háskóla .
Rivers hefur skorað 29,2 stig að meðaltali í leik í vetur og tekið 6,1 frákast .
Hann mun leika fyrir Duke-háskóla næsta vetur og væntanlega vera í forustuhlutverki .
Austin segist eiga föður sínum árangur sinn að þakka .
