Af og til má heyra í útvarpinu auglýsingar þar sem ökumenn á Austurlandi eru hvattir til að aka gætilega og vera vel á verði vegna hreindýra sem við viss skilyrði halda sig við vegina .
Þúsundir dýra verða árlega ýmiskonar mengun að bráð .
Augljósustu dæmin eru olíumengun við strendur , þar sem olíuskip hafa farist .
Þá stafar dýrum veruleg hætta af margs konar efnum sem notuð eru í iðnaði og landbúnaði .
Þá fljúga þúsundir fugla á rúður og símalínur .
Við strendur Íslands fara þúsundir fugla í net , engin veit hvað þetta er mikið magn af fugli , en full þörf væri á að kanna það .
Í nokkrum ríkjum í Bandaríkjunum verða fleiri hirtir fyrir bifreiðum en eru skotnir af veiðimönnum .
Með hlýnandi veðurfari hefur ýmsum tegundum dýra fjölgað mjög mikið .
Í Norður-Evrópu hefur villisvínum og hjörtum fjölgað gríðarlega .
Í Noregi er búist við að á næsta ári veiði menn fleiri krónhirti en elgi og í Svíþjóð eru líkur á að veiðimenn veiði fleiri villisvín en elgi .
Í Þýskalandi , Lúxemborg , Tékklandi og víða í Frakklandi er farið að tala um villisvínin sem plágu .
Í þessum löndum verður fjöldi umferðarslysa þar sem ökumenn aka á villisvín .
Margir , ökumenn og farþegar látast í þessum slysum .
Víða í Evrópu og í Bandaríkjum hafa samtök veiðimanna og ýmissa útivistarsamtaka miklar áhyggjur af þessum málum .
Fjöldi dýra drepst , en það sem verra er mörg dýranna slasast og sleppa aftur út í náttúruna og eru marga daga að veslast upp þar til þau drepast .
Á sínum tíma var því haldið fram í Noregi að svipaður fjöldi rjúpna dræpist við að fljúga á rafmagnslínur og girðingar , og eru skotnar .
Síðara tíma rannsóknir sýna þó að þetta fær vart staðist , en talsverður fjöldi rjúpna drepst þó á þennan hátt .
Norsku rafmagnsveiturnar hafa gripið til ýmissa aðgerða í þessu sambandi .
Rafmagnslínur hafa verið færðar úr flugleiðum fugla , þá hafa línurnar verið merktar eða settar á þær svo kallaðar fuglahræður .
Talsvert er um það hér á landi að fuglar fljúgi á raflínur .
Fugladauða í raflínukerfinu má skipta í tvennt .
Í fyrsta lagi fugla sem fljúga á raflínu og í öðru lagi fugla sem fljúga á þá hluta sem spenna er á og þá verður skammhlaup til jarðar .
Þeir fuglar sem helst fljúga á raflínur eru álftir og gæsir , einnig rjúpur en þó í talsvert minna mæli .
Aðrar tegundir koma þó líka við sögu .
Í æðarvörpum , þar sem flug æðarfugls á rafvíra hefur verið til vandræða er reynt að merkja rafvíra með svo kölluðum fuglahræðum .
Þeir fuglar sem einkum lenda á spennum eru hrafnar , aðrar tegundir einnig , til dæmis skógarþrestir .
Ekki er vitað hvað margir fuglar fljúga á raflínur hér á landi .
Aðeins er hægt að mæla þau slys sem verða ef rafmagnið fer af eða einhver sýnileg truflun verður á flutningi rafmagnsins .
Minni fuglar eins og rjúpur valda engu tjóni á línunni með því að fljúga á hana .
Líklegast eru það nokkur þúsund fugla sem drepast vegna þess að þeir fljúga á línur .
Full ástæða er til að rannsaka þetta frekar og setja fuglahræður á þær línur sem greinlega eru í flugleið fugla og sýnilegt er að margir fuglar fljúga á .
Margir fuglar drepast á vegum landsins , einkum seinni hluta sumars , þegar ungarnir eru að yfirgefa hreiðrin .
Glöggur unnandi íslenskra fugla kannaði þetta í nágrenni jarðar sem hann á vestur á fjörðum .
Í ljós kom að á 18 km kafla var ekið á 24 fugla .
Nánari athugun leiddi í ljós að á sólarhring var að meðaltali ekið á þrjá fugla .
Vissulega er það misjafnt eftir legu vega hvað ekið er á marga fugla .
Sjálfsagt ætti að vera að Vegagerðin léti rannsaka fugladauða á vegum landsins og þar sem mikil brögð eru að því að ekið er á fugla ætti að girða vegina eða setja undir þá ræsisrör sem fuglarnir færu í gegnum , þetta er víða gert erlendis , til dæmis í Frakklandi og Þýskalandi .
Teistu hefur fækkað mjög á síðustu árum , helsti orsakavaldurinn er minkurinn en talsvert af teistu fer í net grásleppuveiðimanna .
Full þörf er á að gera sérstakt átak í að fræða sjómenn um fugladauða í net og fá þá til að merkja netin eða auðkenna svo að fuglinn fari síður í þau .
Árlega er ekið á um 15 hreindýr fyrir austan , það er því full ástæða til að hvetja veiðimenn á Austurlandi til að aka varlega .
