Koma 34 víetnamskra flóttamanna hingað til lands haustið 1979 var tímamótamál á Íslandi .
Aldrei hafði jafnstór hópur fólks frá fjarlægu landi komið til búsetu hérlendis og urðu skoðanir um málið því skiptar .
Með nokkurri einföldun má segja að tvo öndverð meginviðhorf hafi verið uppi í þessu máli .
Margir töldu að Íslendingum bæri í samfélagi þjóðanna skylda til að aðstoða flóttafólk og aðra sem í nauðum væru staddir .
Aðrir voru hins vegar á þeirri skoðun að goðgá væri að fólk með austrænt yfirbragð fengi hér skjól – og var í því sambandi jafnvel vísað til meintra yfirburða hins norræna kynstofns .
Flóttamannastofnun Sameinuðu þjóðanna sendi Íslendingum í júní 1979 ósk um að hópur Víetnama fengi hér skjól .
Ríkisstjórnin samþykkti það og fól Rauða krossi Íslands framkvæmdina .
Fóru fulltrúar samtakanna austur á bóginn í ágústlok og völdu í hóp til Íslandsfarar .
Var fólkið þá komið til eyjunnar Pulah Tenga í Malasíu en þangað hafði það velkst á ótraustum fleyjum frá heimalandi sínu á flótta frá heimalandinu .
Þannig áttu hundruð þúsunda manna ekki annan kost í stöðunni en að leita betra lífs í nýju landi eftir að stjórnvöld í Hanoi náðu völdum í Suður-Víetnam í kjölfar hins langvinna stríðsrekstrar Bandaríkjamanna í landinu .
Þegar honum lauk var tekið til óspilltra málanna við að koma á kommúnískum stjórnarháttum í landinu öllu og þeir sem aðrar skoðanir aðhylltust fóru margir sjóleiðina til Malasíu og svo annarra nálægra ríkja .
Komið var fram í september þegar Víetnamarnir náðu til Íslands .
Eftir ítarlega læknisskoðun komust þeir til síns heima ; í hús við Meistaravelli í Reykjavík sem keypt hafði verið gagngert fyrir þá .
Fjöldi góðviljaðra karla og kvenna aðstoðaði þessa nýju Íslendinga við að aðlagast nýjum aðstæðum sem reyndist flestum þó furðulétt .
Íslenskunám var lykillinn að samfélaginu og þegar fólk gat orðið bjargað sér með málið komst það á beinu brautina .
Leið ekki á löngu uns fækka fór í sambýlinu í Vesturbænum – Víetnamarnir fóru hver í sína áttina , flestir stofnuðu fjölskyldu og sumir fyrirtæki .
Er óhætt að segja að allt hafi þetta fólk orðið góðir og gegnir Íslendingar .
" Ég er ekki laus við kvíða fyrir hönd litaðs fólks , hvort sem það eru börn frá Kóreu eða öðrum löndum .
Ég er ekki laus við kvíða þeirra vegna og Víetnamar skera sig úr um útlit ...
Það er óskaplega stórt mál að slíta fólk upp og setja það niður í gjörsamlega framandi umhverfi , " sagði Sigurbjörn Einarsson biskup í viðtali við Helgarpóstinn sumarið 1979 þegar hann var spurður um komu flóttafólksins hingað .
Og víst má segja að þessi varnaðarorð hins vitra manns hafi átt rétt á sér , þótt vel hafi tekist til með komu flóttafólksins frá Víetnam og síðar frá löndum á borð við Kósovó , Palestínu , Kólumbíu og fleiri lönd .
Sigurður Bogi Sævarsson sbs@mbl.is 