Ekki fara út með blautt hárið " var gjarnan kallað á eftir manni þegar maður fór í skólasund í gamla daga .
Jafnan um miðjan desember eða janúar í gaddi og snjó .
Svo maður reyndi að þurrka haddinn eins vel og hægt var .
Þetta gat tekið tíma í þá gömlu góðu daga þegar hárið náði niður fyrir axlir og vel það .
Troða honum síðan inn í hlýtt höfuðfat áður en maður hljóp út í kuldann .
Þessu öllu saman fylgdi þó smávægilegt vandamál .
Eiginlega svo hégómlegt að ég ætti ekki að segja frá því en læt það samt flakka .
Mér fannst nefnilega húfur , hattar og í raun öll höfuðföt , sama hvaða nafni þau nefndust , fara mér afar illa .
Kannski hafði þetta eitthvað með það að gera að ég gekk með gleraugu og þegar húfan bættist við ofan í augu fannst mér hún þvert á móti fullkomna lúkkið .
Eða kannski hafði ég bara ekki enn fundið hina eina réttu .
Í það minnsta minnir mig að ég hafi reynt eins og ég gat að vera ekki með húfu .
Enda eyðilagði slíkt höfuðfat líka algjörlega hágreiðsluna .
Nokkuð sem varð mikilvægt þegar líða tók á unglingsárin og komið var yfir í menntaskólann .
En síðan er þetta líka kannski spurning um þroska .
Síðastliðin ár hefur nefnilega mjög dregið úr þessu húfuhatri mínu .
Það byrjaði með því að mamma gaf mér pena og sæta húfu sem ég gat vel sætt mig við að setja á höfuðið .
Svo núna um jólin fékk ég líka þessa fínu hlýju og góðu loðhúfu , alveg ekta og yndislega .
Kannski verða dýraverndunarsinnar ekki ánægðir með mig núna en ég kalla húfuna yfirleitt kanínuna .
Hún fær að druslast með í töskunni flesta daga nú þegar svo kalt er í veðri og er í raun eina ástæðan fyrir því að ég gleðst yfir kulda .
Það gefur mér færi á að vera örlítið lengur svona ótrúlega fín ( já ég veit , þetta var egósentrísk athugasemd ) með hvítu húfuna mína sem fer jafnvel við úlpu og hversdagsförðun eða bleikan varalit og kápu .
Hún hefur hlýjað mér núna í nokkra mánuði og bjargað á mér eyrunum á ísköldum vetrarkvöldum .
Sannkölluð töfrahúfa og það hlaut jú að koma að þessu einn daginn .
Að ég myndi finna hina einu réttu og nú veit ég ekki hvað ég á að gera í sumar .
Ætli ég verði ekki bara að fara á stúfana og finna mér einhvern glæsilegan hatt ? Svona þar sem ég nú er byrjuð á þessu öllu saman þá er kannski ekki úr vegi að sigrast á næstu höfuðfatahræðslu ...
