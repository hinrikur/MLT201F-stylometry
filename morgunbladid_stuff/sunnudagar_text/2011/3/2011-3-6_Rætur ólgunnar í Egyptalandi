Ójöfnuður og misskipting í Egyptalandi hefur um árabil verið tilefni ólgu og mótmæla og hinn fallni forseti , Hosni Mubarak , var rúinn trausti og trúverðugleika hjá almenningi í landinu löngu áður en hann féll af stalli .
Hvað eftir annað hefur komið til mótmæla í landinu af ýmsum tilefnum , allt frá hækkandi matarverði til afskiptaleysis egypskra stjórnvalda gagnvart framgöngu Ísraela á hernumdum svæðum Palestínumanna .
Í bókinni Egypt on the Brink ( Egyptaland á barminum ) , sem kom út í kilju í upphafi þessa árs lýsir Tarek Osman landi mótsagna ; vonar og vonleysis ; framsýni og afturhalds ; krafts og dáðleysis .
Osman fjallar um þróun egypsks þjóðfélags síðustu öldina .
Hið opna samfélag , sem var við lýði í Egyptalandi upp úr aldamótunum 1900 , var um margt athyglisvert .
Kaíró dafnaði og varð miðstöð menningar og var kölluð " París við Níl " og kauphallirnar voru með þeim stærstu í heiminum .
Í landinu ríkti umburðarlyndi og virtir kennimenn múslíma horfðu ekki austur heldur yfir Miðjarðarhafið til Evrópu og leituðu leiða til að sætta íslam við vestræna menningu .
Þessir straumar léku hins vegar aðeins um takmarkaða hluta samfélagsins – ekkert var gert til að draga úr örbyrgð almennings – og í þokkabót laut Egyptaland valdhöfum , sem komið höfðu að utan .
Þegar Gamal Abdel Nasser komst til valda í byltingu 1952 gerði hann gagngerar breytingar .
Hann gerði umbætur í landbúnaði , tók land af stórum landeigendum og færði bændum , bauð stórveldunum byrginn með því að taka yfir Súesskurðinn og gerði tilkall til forustu í arabaheiminum .
Þegar tilraun Breta , Frakka og Ísraela til að halda Súesskurðinum með valdi var hrundið varð Nasser hetja araba .
Afhroð Egypta í sex daga stríðinu við Ísrael var hins vegar alvarlegt áfall fyrir stuðningsmenn hans , þótt áfram nyti hann hylli .
Arftaki Nassers , Anwar Sadat , kúventi .
Hann sneri að miklu leyti baki við sósíalisma forvera síns og boðaði intifah eða opnun í efnahagsmálum og leyfði fjárfestingu í einkageiranum .
Sadat hallaði sér að vestrinu , en uppskar harða gagnrýni í arabaheiminum þegar hann gerði friðarsamninginn við Ísrael , sem kenndur er við Camp David .
Sadat var ráðinn af dögum 1981 og Mubarak , sem þá var varaforseti , settist í forsetastól .
Osman lýsir því hvernig Mubarak tókst ekki á tæpum þremur áratugum á valdastóli að ná til egypsku þjóðarinnar .
Í valdatíð hans hafi ríkt stöðnun og ólgan farið vaxandi .
Hann hafi stjórnað í nafni ótta og 18 þúsund manns verið í haldi án dóms og laga , margir við skelfilegar aðstæður , þegar bókin var skrifuð .
Á nánast öllum sviðum hafi verið farið út fyrir mörk hins eðlilega : " Lýðræðisríki þar sem völd ganga í erfðir ; framlenging á nánast 30 ára valdatíma þrátt fyrir ærandi kröfur um breytingar ; bandalag peninga og valda þvert á viðvarandi fátækt og örvæningarfulla millistétt ; óvinsæla utanríkisstefnu án grundvallar fyrir samþykki ( eða tilraunar til að selja hana ) ; og sjálftekið umboð í úthafi höfnunar og þverrandi trausts .
Hin ráðandi yfirstétt reynir ekki einu sinni að koma sér í mjúkinn hjá æfum fjöldanum .
" Þótt Osman hafi ekki séð byltinguna í Egyptalandi fyrir lýsir hann í bókinni þeim aðstæðum , sem leiddu til þess að Mubarak hraktist frá völdum .
Bókin er skrifuð af glöggu innsæi og höfundurinn dregur fram hvernig ólík öfl togast á í landinu , kröfur ungs fólks um opið samfélag , átök umburðarlyndis og bókstafstrúar meðal múslíma .
Af bókinni má ráða hvað gæti tekið við í Egyptalandi þótt ekki séu gefin ákveðin svör .
Vandamálin eru gríðarleg en Osman segir að " kraftur ungra Egypta á okkar tímum og vonbrigði þeirra í garð yfirvalda og sögu samtímans gæti markað frávik frá því [ að Egyptar sætti sig við alræði ] og leitt til innleiðingar umbreytinga undir forustu fólksins " .
