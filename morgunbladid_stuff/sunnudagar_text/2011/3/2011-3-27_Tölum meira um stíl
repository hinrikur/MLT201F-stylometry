Ég minntist í síðasta þætti á Vestur-Íslendinginn og rithöfundinn Jóhann Magnús Bjarnason ( 1866-1945 ) , þann sem m.a. skrifaði vinsælar sögur um Eirík Hansson og Brasilíufarana .
Oft hef ég undrast að hann skuli hafa getað samið slík snilldarverk á íslensku , þegar þess er gætt að hann yfirgaf Ísland aðeins níu ára .
Vissulega var hann löngum í " íslensku " umhverfi , en skólagangan var frá upphafi í enskumælandi veruleika – og hann var afar vel lesinn í enskum og amerískum bókmenntum .
Íslenskir ritdómarar áttu það til að finna að málfari hans ; fleiri voru þeir þó sem hrósuðu honum , m.a. sjálfur Matthías Jochumsson .
Auðvitað má greina ensk máláhrif í textum Jóhanns Magnúsar , og mig langar til að sýna fram á það síðar í góðu tómi .
En á móti kemur að stíláhrif enskra snillinga hafa augljóslega haft þau áhrif að rit hans urðu eins lifandi og leikandi og raun ber vitni ( innskot : Við þyrftum að ræða miklu meira um stíl ; við eltumst gjarnan við orðalag og beygingar en gleymum heildarsvipnum ) .
Það var í frásagnartækni Jóhanns Magnúsar eitthvað alveg nýtt og heillandi sem hefur hrifið lesandann beggja vegna hafsins .
Sérstaklega vek ég athygli á samtölunum og þeim sérkennum í málfari sem skáldið gefur hverri persónu .
En hér langar mig að sýna dæmi um það hvernig Jóhann Magnús " kallaðist á " við sér eldri íslenskan höfund .
Í fjórða kafla sögunnar af Eiríki Hanssyni segir frá því þegar söguhetjan hefur flúið frá frú Patrik í annað sinn og er nú í hestakerru á lokaáfanganum heim í Íslendinganýlenduna í Mooseland í Nýja-Skotlandi : Við þutum af stað eins og elding .
Áfram , áfram , fram hjá húsum og hlöðum , yfir ár og læki og gegn um þorp og kauptún , eins og leiðin lá .
Áfram , áfram eftir rennisléttum veginum , sem lá meðfram Musquodoboit-fljótinu .
Áfram , áfram í hendings kasti fram hjá búðinni hans Jóns Higgins , fram hjá Corbacks-þorpinu , fram hjá búgarðinum hans Daniels Reids , fram hjá myllunni hans Archibaldar , upp hálsinn hjá búgarðinum hans Bob Millers , og þaðan inn í Mooselands-skógana .
Áfram , áfram ! Ferð er lýst með síendurtekningu orðsins áfram ( samklifun ( epizeuxis ) og upphafsklifun ( anafora ) ) ; og smáorðin fram hjá , yfir , gegn um , upp og inn stuðla að stígandi í frásögninni .
Hið margendurtekna fram hjá gefur einnig í skyn hraðann og óþolinmæðina ( sem síðan breytist í sorg þegar Eiríkur kemst að því að amma hans sé dáin ) .
Síðustu orðin kallast á við upphafið ( symploce ) .
Liðfallið ( það vantar bæði umsögn og frumlag ) ýtir undir tilfinningu hraða og spennu .
Enginn vafi er á því að Jóhann Magnús hefur lesið smásöguna Vonir eftir Einar H. Kvaran sem birtist árið 1890 .
Hún hefst á þessum orðum : Áfram , áfram ! Áfram móti gustinum , sólþrungnum , glóðheitum , sem andar á innflytjandann , ef hann stingur höfðinu út úr vagnglugganum .
Áfram yfir sléttuna , ómælilega , endalausa , fulla af friði , minnandi á hvíldina eilífu .
Áfram til undralandsins , fyrirheitna landsins , landsins , þar sem vinir og landar bíða eftir manni , óþreyjufullir eftir að biðja mann vera velkominn , faðma mann , kyssa mann ; landsins , þar sem auðurinn og ánægjan og gæfan og frelsið og virðingin bíða manns , og hlaupa upp í fangið á manni , óðara en mann ber að garði ; landsins , sem embættismennirnir heima sögðu að væri helvíti , og útflutninga-agentarnir sögðu að væri paradís ! Áfram , áfram ! Þórir Óskarsson lýsir þessum upphafsorðum Vona í Íslenskri stílfræði ( 1994:544 -545 ) og fræðiorðin hér að ofan fékk ég að láni hjá honum .
Augljóst er sambandið milli þessara tveggja texta .
Jóhann Magnús hefur hrifist af skáldbróður sínum sem einmitt bjó vestanhafs þegar hann samdi Vonir þar sem lýst er óþolinmæði Íslendingsins í járnbrautarlestinni að komast loks alla leið til landa sinna í Winnipeg ( og verða svo fyrir miklum vonbrigðum ) .
Jóhann Magnús hefur viljað gera tilbrigði við þetta stef Einars Kvaran og tekist bærilega .
Nú er unnið að útgáfu á dagbókum Jóhanns Magnúsar .
Þetta er gullnáma um líf vestur-íslensks listamanns og samfélag hans .
Og sögurnar um Brasilíufarana og Eirík Hansson eru væntanlegar í handhægri útgáfu jafnframt því sem hlusta.is hefur látið lesa þær upp .
