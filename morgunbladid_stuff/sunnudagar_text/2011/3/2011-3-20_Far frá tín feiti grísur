Ó Jesús , ó Jesús , skilur tu tad sum ég segði ? " spurði Færeyingurinn og settist skömmustulegur út í horn .
Það er sagt að það sé hollt að vera hláturmildur , en sjaldan hef ég lent í því að vera nærri kafnaður úr hlátri .
Við höfðum verið að sigla um Færeyjar á þremur zodiac-gúmmíbátum nokkrir félagar frá Íslandi að skoða eyjarnar og gera kvikmynd um þær .
Við höfðum gert það sama nokkrum árum áður og siglt um strendur og firði á Grænlandi .
Svona ferðir eru ógleymanlegar , að sigla á litlum gúmmíbátum , veiða sér í matinn og gista í tjöldum á ströndinni .
Það er eins og að eiga allan heiminn , frelsið er óendanlegt .
Núna vorum við komnir í fertugsafmæli eins Kirkjubæjarbróðurins , Björns Paturssonar bónda í eyjunni Koltur , og vorum boðnir velkomnir til kóngsbóndans og fjölskyldu hans , einu ábúendanna í eyjunni .
Björn reiknaði með liðlega 200 gestum og stóð í færeyskum hátíðarklæðum á hæð við bryggjuna , en furðaði sig á því að engir sérlegir vinir hans voru sjáanlegir á fjölda gestabáta sem bar að og þegar hann spurði um þá var sagt að þessi og hinn hefði orðið að sinna ýmsum verkefnum og kæmist ekki .
Birni var auðsýnilega ekki sama um þetta .
En vinir hans voru allir um borð í tólfrónum teinæringi , Greip frá Kirkjubæ , og þeir reru í sex tíma til hlés við Koltur og komu svo skyndilega fyrir síðasta tangann fyrir fullum árum með færeyska fánann við hún og sungu hástöfum þjóðsöng Færeyja .
Þá flóðu tár á hvarmi kóngsbóndans en kona hans strauk burtu tárin með fingrum sínum .
Það gerist ekki skemmtilegra en að fá syngjandi vini sína .
Þetta var eins og í sjóræningjasögu , allir í múnderingu , færeyskri peysu og með færeyska húfu .
Þvílík snilld að koma róandi á gömlum færeyskum tólfæringi í afmælisveislu sex mílna leið .
Skömmu síðar sigldi færeyska skútan Jóhanna framhjá og þeytti skipsflautur til heiðurs afmælisbarninu sem stóð á kletti og veifaði í þakklætisskyni .
Við gengum úr fjörunni og til veislu , fólk settist til borðs í stofu og öllum kompum og kytrum .
Á rishæðinni í þessu þriggja hæða litla húsi var lítið herbergi og þar var mestur glaumur og gleði .
Við Páll Reynisson kvikmyndtökumaður mjökuðum okkur upp stigann og runnum á hljóðið , fallegan færeyskan söng .
Í dyragættinni af undirstærð stóð maður , söng inn í kösina í herberginu og stíflaði inngönguleiðina .
Miðaldra Færeyingur , sem hafði fengið sér aðeins of mikið í tána , stóð fyrir aftan og reyndi að komast inn og framhjá manninum sem lokaði leiðinni inn í herbergið .
Færeyingurinn reyndi að troða sér á milli mannsins og dyrastafsins en komst hvorki lönd né strönd og hálffestist í dyrunum , klemmdur milli stafs og manns .
Maðurinn í dyrunum fann greinilega ekki fyrir spriklandi Færeyingnum við dyrastafinn fyrr en sá klemmdi barði hann í bakið og galaði : " Far fra tín feiti grísur , inn við tær " ( inn með þig ) og reyndi að troðast í gegn og inn í troðfullt herbergið .
Maðurinn í dyrunum , sem hafði ekki fundið fyrir bröltinu í Færeyingnum , sneri sér snöggt við og svaraði hvasst á meintri færeysku : " Thu ert ekki bara ein feitur grísur , tu ert ein ógvuliga ljótur grísur .
" " Ó Jesús , ó Jesús , skilur tú tad sum eg segði , " svaraði Færeyingurinn felmtri sleginn .
" Ja eg skilji föroyskt tín idiotur sum ein rættur Íslaendari , " svaraði maðurinn aðeins mildari þegar hann sá skömmustusvipinn á Færeyingnum sem var að reyna að ná andanum á ný eftir að hafa klemmst á milli mannsins og dyrakarmsins .
Við Páll Reynisson héldum um magann af hlátri þar sem við fylgdumst með rimmu þeirra í dyrakarminum .
Færeyingurinn sá að okkur var skemmt og kom til okkar í vandræðum sínum og spurði varfærnislega : " Hver er tessi maður ? " Við héldum aftur af hlátrinum og svöruðum honum að þetta væri virðulegur alþingismaður frá Íslandi , Árni Johnsen .
" Ó Jesús , ó Jesús , ikki batnar tað , " sagði Færeyingurinn .
" Eg haldi eg gevist at drekka eftir föðingardagin , " og fékk sér vænan sopa úr bjórflöskunni .
" Hvat havi eg gjört , havi eg gingið ov nær íslenska tingmanninum ? " " Þú getur bætt fyrir það og hælt honum fyrir söng á eftir , hann fer örugglega að spila á gítar og syngja einhver sjóaralög og þú skalt þá segja að hann syngi ótrúlega óhugnanlega vel , " sagði ég .
" Ja , tad skal eg gera , " svaraði Færeyingurinn og ljómaði .
" Þú verður sennilega sá fyrsti sem gerir það , " bætti ég við glottandi .
" Hvat havi eg í royndum gjört , eg má gera tað gott aftur og gevast ( hætta ) at drekka mánadagin , " sagði Færeyingurinn .
Hann sat við borð og horfði út í loftið , hugsandi á svip .
Fjörið hélt áfram í partíinu og Árni tók auðvitað upp gítarinn og spilaði og söng með mannskapnum í dágóða stund .
Við Palli fylgdumst með Færeyingnum sem skyndilega uppljómaðist allur þegar við gáfum honum merki að nú væri tækifæri til að bæta fyrir gjörðir sínar .
Færeyingurinn gekk til Árna þegar dúraði á milli laga , horfði brosandi út í loftið , baðaði út höndunum , lygndi aftur augunum og sagði stundarhátt : " Árni , tú syngur so ótrúliga óhugnanlega væl , tú skuldi flutt til Föroyjar , yrkt og sungið fólkasangir sum tjódskáld okkara á stórum hatidum .
" Ha ha ha , hafi ég einhvern tíma haft lýs í höfðinu þá duttu þær nú endanlega dauðar niður .
Ég hélt ég mundi hreinlega deyja úr hlátri .
En málinu var reddað .
Árni svaraði : " Takk fyri tað , tu ert nu ikki so ljótur grísur álíkavæl , eg tvætlaði bara , var bara að grínast .
" " Ja , eg visti tað , takk fyri tad og á sama hátt , tú ert ikki so feitur sum ein grísur , tú hevur bara so flottar vöddar , Árni .
" " Já , takk fyrir , " svaraði Árni og sperrti sig allan .
Þeir sættust heilum sáttum og eru bestu vinir í dag , hringja hvor í annan af og til og hæla til skiptis hvor öðrum fyrir fegurð og góðan söng .
Við sigldum út í nóttina þegar gleðskapnum linnti .
Okkur var ráðlagt að bíða í tvo tíma á meðan straumar í hafinu hægðu á sér við fallaskiptin .
Á heimleiðinni í bátnum hafði Leó , ungur og glæsilegur táningur frá Vestmannaeyjum , orð á því hvað stelpurnar væru skrítnar í Færeyjum .
Þær voru alltaf að bjóða honum bak við hús og vildu sýna honum eitthvað " en það var aldrei neitt þar , ég skil þetta ekki " , sagði hann .
Sveinn Valgeirsson , pabbi Leós , vissi ekki hvaðan á sig stóð veðrið þegar hann heyrði son sinn segja frá og hrópaði hneykslaður : " Leó , veist þú ekki af hvaða ætt þú ert , hvernig gastu klikkað á þessu , hefur þú ekkert lært af mér ? " Færeyingar eru mesta vinaþjóð okkar og ég hef aldrei kynnst jafn vinalegu , góðu og traustu fólki og á ferðum mínum um Færeyjar .
Aldrei hefur borið skugga þar á .
Það væri hollt fyrir heimsbyggðina að fara þangað í hópmeðferð og læra jákvætt viðhorf til lífsins .
Það mundi engan skaða , nóg er af heimskulegu röfli á lífsins leið , öfund og leiðindum sem engu skilar .
