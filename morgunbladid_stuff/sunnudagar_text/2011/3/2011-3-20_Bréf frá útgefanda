Ekkert finnst mér hvimleiðara en sá hugsunarháttur að allt verði að bæta , endurbæta .
Hin mesta viska er fólgin í því að lofa einhverju að vera í friði .
" Þessi orð Ragnars í Smára mættu vera mörgum til eftirbreytni .
Þegar leitað er hagræðingar og sparnaðar í opinberri stjórnsýslu dettur ráðamönnum yfirleitt ekkert annað í hug en að ráðast í gagngerar umbyltingar og breytingar .
Sjaldnast reyna þeir að vinna betur úr því sem þeir hafa í höndunum , þeir telja það fullreynt .
Langalgengast er að stjórnvöld telji farsælast að sameina stofnanir .
Slíkum hugmyndum fylgja ætíð gildar yfirlýsingar um að ekki eigi að fækka starfsfólki , allir muni halda vinnunni .
Og hvað hefur þá áunnist ? Flestar opinberar stofnanir eru fyrst og fremst fólk , þekking þess og reynsla .
Þetta fólk þarf síðan aðstöðu til að sinna störfum sínum og þjónusta almenning .
Sú aðstaða er oftast kölluð húsnæði .
Ef fólki fækkar ekki við sameiningu stofnana þarf vitaskuld jafnmikið húsnæði og áður , ekkert sparast þar .
Starfsfólkið skreppur ekki saman .
Við núverandi aðstæður í þjóðfélaginu er sjálfsagt ekki rétt að hvetja til uppsagna starfsfólks .
Rétt er þó að gera sér grein fyrir að sýndarsamruni stofnana af þessu tagi hefur sáralítinn sparnað í för með sér annan en þann að forstjóri annarrar stofnunarinnar verður aðstoðarforstjóri hinnar nýju .
- - - Stjórnvöld hafa nú sett sér stórtækt markmið um víðtækan samruna stofnana .
Það á að fækka þeim úr 200 í 120 .
Þannig eiga um 80 stofnanir að hverfa .
Engar skynsamlegar tölur um árangur af þessu " hagræðingarátaki " hafa séð dagsins ljós , aðeins almennar yfirlýsingar um " samlegðaráhrif " og að starfsmönnum muni í tímans rás fækka " af náttúrulegum ástæðum " .
Sameiningar af því tagi sem hér er lýst hafa oft verið illa ígrundaðar og flausturslegar .
Þá er stöku sinnum gerð úttekt og skýrsla skrifuð .
Hvernig tókst til ? Oftast illa .
Sannleikurinn er sá að jafnvel þótt færa megi gild rök fyrir samruna ( sem er reyndar ekki oft ) skiptir öllu hvernig að honum er staðið .
Slíkt ferli er flókið og afar viðkvæmt og alls ekki á færi allra , jafnvel ekki stjórnenda sem reynst hafa hæfir í daglegum rekstri .
Hér eru þó undantekningar eins og oftast .
Nýlegur og viðamikill samruni í skattkerfinu er dæmi um slíka undantekningu .
Sameining embætta og miklar skipulagsbreytingar hafa gengið greiðlega og allt bendir til þess að árangurinn verði í heildina góður .
Þessi árangur er enn merkari vegna þess að á sama tíma hafa eilífar breytingar á skattaálagningu enn aukið álagið .
Ekkert skal fullyrt um mannahald í framhaldinu en skilvirkni hefur aukist og nú getur mikill fjöldi fólks lokið skattframtali með undirritun einni .
Um þennan framgang á við eins og endranær ; veldur hver á heldur .
Dæmi um hið gagnstæða er stofnun opinbera hlutafélagsins Isavia .
Þar voru augljóslega engin takmörk fyrir samrunamöguleikunum .
Undir einn hatt hefur verið sameinuð starfsemi af svo ólíkum toga að bersýnilegt er að hugmyndaflugið eitt hefur ráðið .
Undir Isavia heyrir til dæmis rekstur og uppbygging allra flugvalla , flugstjórnar- og flugleiðsögutækni og flugleiðsöguþjónusta yfir Norður-Atlantshafi og innanlands .
Þá og selur þetta opinbera hlutafélag meðal annars Dior ( ilmvatn ) , Nóa-kropp ( sælgæti ) og Retro Stefson ( hljómplata ) .
Þessi sölustarfsemi fer fram í Fríhafnarversluninni á Keflavíkurflugvelli .
Má öllum vera ljós hagræðingin af því að hafa þetta allt undir einni styrkri flugstjórn .
Líklegt er að vatnið hafi verið orðið heldur kalt í heitapottinum á stefnumótunarfundinum þar sem þessi ákvörðun var tekin .
- - - Átakanlegt dæmi um samruna- og stækkunaráráttu er á ferðinni í skóla- og leikskólamálum hjá Reykjavíkurborg .
Nú á að sameina leikskóla og grunnskóla , grunnskóla og grunnskóla , leikskóla og leikskóla .
Yddara og strokleður .
Það sem veldur því að þetta er átakanlegra en venjulegur stofnanasamruni ríkisins er nálægðin við borgarana og það sem þeim er kærast , börnin .
Sama gildir og fyrr , sparnaðurinn er lítill ef hann er þá yfirhöfuð nokkur .
Í engu tilviki er hann slíkur að það réttlæti að setja allar fjölskyldur í Reykjavík í uppnám , óvissu og óöryggi um daglegt líf barna sinna .
En viðkvæmara er þetta á þeim tímum sem nú eru þegar mikilvægara er en nokkru sinni að hlúa að fjölskyldunum , gæta að grunnstoðum samfélagsins en hrista þær ekki eins og misvitrum reiknistokkum þóknast .
Hér er fólk á ferð .
Og það var fólk sem tók yfir fund borgarstjóra um síðustu helgi .
Því fólki var svo misboðið að það setti vanmáttuga borgarfulltrúana út í horn með lýðræðislegri atkvæðagreiðslu .
Á öðrum fundi gengu kennarar út undir ræðu borgarfulltrúa .
Borgarbúar vilja ekki láta skáka börnum sínum eins og ruslatunnum .
Framangreind stjórnkænska hnígur öll í þá átt að stækka skólana , barnaheimilin og stofnanirnar .
Með því fjarlægjast þær borgarana .
Lýðræðisáhrifin minnka , bilið breikkar og samskiptin verða erfiðari .
Skiptiborðið vex og dafnar : " Veldu einn fyrir leikskóla , tvo fyrir grunnskóla , þrjá fyrir leik- og grunnskóla , fjóra fyrir sorptæmingardagatal ...
" Sá sem raunverulega þarf að ná til situr lengst í burtu á efstu hæð í horninu fjær .
Aðeins 15% borgarbúa treysta honum , hinir kalla hann Jón Narr .
- - - Þjóðkirkjan hefur átt í vök að verjast um nokkurt skeið .
Erfið mál hafa dunið á henni og hún hefur oft brugðist máttleysislega og klaufalega við .
Þau illu mál voru sett í traustan farveg á síðasta Kirkjuþingi og ástæða er til að vænta þess að niðurstaðan verði vönduð .
Þessi mál hafa eðlilega varpað skugga á það mikla og góða starf sem yfirstjórn kirkjunnar hefur unnið .
Þar er margt til fyrirmyndar .
Annars staðar innan kirkjunnar hafa menn ekki borið gæfu til að setja niður deilur af kristilegu umburðarlyndi heldur teflt þeim svo fram að illindin verða opinber .
Í einni stærstu landsbyggðarsókninni hafa ráðamenn gengið svo langt að þverskallast við áminningum æðstu stofnana kirkjunnar .
Fleira er þar í óefni .
Síst má kirkjan við því nú að alið sé á deilum þegar uppbygging og sókn þarf að hefjast .
Þessi veika staða hefur leitt til þess að þjóðkirkjan hefur þurft að sæta fantaskap af hálfu ríkisvaldsins sem virðir nýlega samninga við kirkjuna einungis að því marki sem því þóknast .
Sóknargjöld voru lækkuð einhliða þrátt fyrir að ríkisvaldinu komi þau ekkert við .
Gerð var krafa um lækkun kostnaðar af starfsemi kirkjunnar .
Burtséð frá réttmæti og lögmæti slíkrar kröfu af hálfu ríkisins og þeirra þvingunarúrræða sem það hefur í hendi sér að beita er ágætt að horfa til sparnaðar og ráðdeildar innan kirkjunnar eins og annars staðar .
En þá gripu stjórnendur kirkjunnar til sömu óyndisúrræða og nefnd eru hér að framan .
- - - Hafist hefur verið handa um margvíslega sameiningu og breytingar á grunnstoðum kirkjunnar .
Prófastsdæmi hafa verið stækkuð .
Í Suðurprófastsdæmi þjónar til dæmis einn prófastur svæði sem áður var þjónað af þremur próföstum og nær frá Strandarkirkju í vestri að Hvalnesi austan Hornafjarðar .
Nærri má geta að slíkt bílstjórastarf gerir ekki ráð fyrir mikilli nálægð við prestana , hvað þá sóknirnar .
Sparnaðurinn í launum er hverfandi og kostnaðurinn meiri .
Þá hafa prestaköllin verið stækkuð ítrekað .
Nýjasta úrræðið lýtur að hinum mikilvægu grundvallareiningum þjóðkirkjunnar , sóknunum .
Þær eru 273 um allt land , sumar mjög stórar , aðrar litlar .
Sóknarnefndirnar eru kjörnar lýðræðislegum kosningum af fólkinu í nágrenninu , sóknarbörnunum .
Reynslan af sóknunum er einkar góð í aldanna rás , ekki síst á landsbyggðinni .
Þar er starfið unnið í sjálfboðavinnu ; nálægðin og væntumþykjan við heimakirkjuna duga .
- - - Fáar stofnanir hafa yfir svo merkilegu og dugandi lýðræðisafli að ráða .
Í stað þess að gleðjast yfir því hefur miðstýrð kirkjan í höfuðstaðnum litið á þetta grundvallarafl sem stjórnunarlegt vandamál .
Þess vegna skal búa til nýjar og stærri einingar .
Sú ráðagerð hefur ekki farið hátt en ætlunin er að setja á laggirnar nýtt millilag í skipulagi kirkjunnar .
Ber það lag hið fallega og sakleysislega nafn " samstarfssvæði " .
Þegar slíkum svæðum hefur verið komið á koppinn mun stjórnsýsla kirkjunnar losna við að eiga samskipti við 273 sóknir en í staðinn geta talað við 31 leiðtoga á hverju " samstarfssvæði " .
Og þetta gerist á þeim tímum sem tæknin gerir öll samskipti auðveldari en nokkru sinni .
Um 80 prósent Íslendinga tilheyra þjóðkirkjunni , þessari stærstu fjöldahreyfingu landsins .
Aflið sem þar býr þarf nú að virkja .
Það á kirkjan að gera hnarreist og bein í baki .
Best verður það gert með sóknarnefndunum , lýðræðiskjörnu fólk um land allt en ekki með nýju lagi millistjórnar og miðstýringu .
Ekki munu sóknarnefndirnar óhlýðnast því sem fyrir þær er lagt en þær gætu nú gripið til sinna ráða eins og foreldrarnir á skólafundunum og hafið hljóðlátt uppbyggingarstarf neðanfrá , án fyrirmæla , tilmæla eða þingsályktana .
- - - " Spyrðu fyrri kynslóðir og gefðu gaum að reynslu feðranna því að vér erum frá því í gær og vitum ekkert og dagar vorir á jörðinni eru skuggi .
" ( Jobsbók ) 