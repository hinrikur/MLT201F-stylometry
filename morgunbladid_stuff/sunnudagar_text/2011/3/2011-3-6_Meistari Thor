Þeir sem hafa unun af skáldskap leita með reglulegu millibili til gamalla bóka sem þeir lásu á sínum tíma með mikilli ánægju .
Það er nefnilega ekki eingöngu hægt að lesa splunkunýjar bækur því svo margar þeirra hafa sáralítið að gefa manni .
Þess vegna leitar maður til bókanna sem færðu manni gleði og endurnýjar kynnin .
Í hverjum mánuði hef ég fyrir venju að lesa einhverjar gamlar bækur .
Í janúar las ég nokkur verk eftir Isabel Allende en komst að því að sum þeirra , sem ég hafði áður lesið mér til ánægju , skiptu mig engu máli lengur .
Mars verður svo Astrid Lindgren-mánuður og þá verða engin vonbrigði .
Síðasti mánuður , febrúar , var Thors-mánuður en þá ákvað ég að lesa nokkur skáldverk Thors Vilhjálmssonar .
Ég vissi að ég yrði enn hrifin af bókum eins og Grámosinn glóir , Raddir í garðinum og Morgunþula í stráum .
En ég valdi að lesa bækur eftir Thor sem ég hafði hrifist af á árum áður en vissi ekki hvort mér myndi líka í dag .
Mér fannst það virka spennandi að vita ekki fyrirfram hvað mér myndi finnast .
Svo ég las bækurnar Tvílýsi , Sveigur og Skuggar af skýjum .
Ég varð stórhrifin af orðkynngi höfundar og hinu sterka myndmáli .
Við lesturinn fannst mér stundum eins og myndir hefðu lifnað við og farið á hreyfingu – nokkuð sem mig hefur alltaf langað til að sjá gerast .
Svo kom að því að ég kynntist Thor og tók við hann viðtöl .
Hann talaði oft um myndlist og gegnum kynni okkar fannst mér að sú tilfinning mín að bækur hans væru eins og málverk á hreyfingu ætti fullan rétt á sér .
Ekki þurfti að tala lengi við Thor til að skynja eldmóð hans og ást á lífinu .
Það var ekkert hversdagslegt við hann .
