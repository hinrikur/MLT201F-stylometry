Nú í sumar er búist við að tólf erlend flugfélög fljúgi til Íslands .
Um 300.000 erlendir ferðamenn munu því væntanlega koma hingað , flestir á tiltölulega stuttum tíma , eða á tímabilinu 1. júní til 15. ágúst .
Nánast allir þessir ferðamenn koma hingað til að skoða og njóta íslenskrar náttúru .
Umhverfisstofnun hefur bent á að nú sé svo komið að helstu náttúruperlur Íslands liggi undir skemmdum , þoli ekki meiri átroðning .
Í þessu sambandi er vert að hafa í huga að árið 2016 er búist við að ein milljón erlendra ferðamanna heimsæki landið .
Það hljóta allir hugsandi menn að sjá að landið , íslensk náttúra , getur ekki tekið á móti öllum þessum fjölda .
Við eigum í dag fullt í fangi með að taka á móti 300.000 ferðamönnum , hvað þá einni milljón .
Magnús Orri Schram alþingismaður hefur bent á að gáfulegra sé að leggja áherslu á að hver ferðamaður skili einni milljón en stefnt sé að því að fá hingað milljón ferðamanna , þetta eru svo sannarlega orð í tíma töluð .
Ferðaþjónustan er í dag orðin stóriðja sem skilar miklum gjaldeyristekjum og líklegast starfa um 5.000 manns hér á höfuðborgarsvæðinu beint og óbeint innan greinarinnar .
Það er því mikið í húfi að þróa og efla þessa atvinnugrein frekar , ekki eru horfur á að gjaldeyristekjur af öðrum atvinnugreinum eins og orkufrekri stóriðju og sjávarútvegi muni aukast neitt að ráði á næstu árum .
Vaxtarbroddurinn í íslensku efnahagslífi mun því á komandi árum verða í nýsköpun og ferðaþjónustu .
Ein helsta auðlind þjóðarinnar er náttúra landsins , eins og áður sagði .
Nánast allir erlendir ferðamenn koma hingað til lands til að skoða , kynnast og upplifa víðerni landsins , hreinleika þess og sérstöðu .
Náttúra Íslands er takmörkuð auðlind , fjöldi fólks getur ekki heimsótt helstu náttúruperlur landsins rétt yfir hásumarið , þegar náttúran er í blóma og hvað viðkvæmust fyrir átroðningi .
Þá hlýtur það að vera takmörkuð ánægja fyrir hina erlendu gesti okkar að heimsækja fagra staði , eins og til dæmis Herðubreiðarlindir , Hornstrandir eða Þórsmörk ásamt þúsundum annarra ferðamanna .
Sérstaða íslenskrar náttúru er í huga flestra víðernin og kyrrðin .
Lengi vel , í það minnsta í ein tuttugu ár , hafa stjórnvöld og fyrirtæki innan ferðaþjónustunnar reynt að fá fleiri erlenda ferðamenn til að koma hingað til lands aðra mánuði ársins en yfir hásumarið .
Það væri ósanngjarnt að segja annað en það hafi tekist nokkuð vel , en betur má ef duga skal .
Það er tiltölulega lítill hópur erlendra ferðamanna sem hefur áhuga á að heimsækja Ísland yfir vetrarmánuðina .
Hér í Reykjavík eru fáar menningarstofnanir og fátæklegt framboð afþreyingar miðað við flestar stærri og eldri borgir Evrópu .
Veðurfar er hér óstöðugt yfir vetrarmánuðina , vindasamt , rigningar og hlýindi , af og til kuldaköst en þess á milli logn og fallegt vetrarveður .
Það er því erfitt að bjóða hér upp á vetrarferðamennsku eins og tíðkast í norðurhéruðum Skandinavíu og Finnlandi .
Mörgum finnst þó Ísland og Reykjavík áhugaverður staður að heimsækja og yfir vetrarmánuðina eru hér haldnar alþjóðlegar ráðstefnur og sýningar sem væntanlega mun fjölga með tilkomu Hörpu .
Til að fá hingað fleiri erlenda ferðamenn yfir vetrarmánuðina þarf að auka framboð afþreyingar eða réttara sagt bjóða sérhæfða afþreyingu ; afþreyingu sem vekur áhuga erlendra ferðamanna og hefur einhverja sérstöðu og er ekki í boði í sama mæli annars staðar .
Líklegast eru mestu möguleikarnir á sviði heilsutengdrar ferðaþjónustu ; hvergi í Evrópu er eins mikið magn af jarðhitavatni og íslensk heilbrigðisþjónusta er á heimsmælikvarða .
Íslenska eldhúsið hefur sömuleiðis talsverða sérstöðu , hér er í boði einstaklega gott hráefni , mikið úrval af ferskum fiski , lambakjöt sem eiginlega má flokka sem villibráð , nautakjötið er úrvalsvara , íslenskt grænmeti er bragðmikið og ómengað , hér er gott úrval af ostum og öðrum mjólkurvörum .
Mikil þróun hefur orðið í matreiðslu hér á landi og vinnslu matvæla .
Auka þarf lífræna ræktun hér á landi og leggja áherslu á hollustu íslenskra matvæla .
Þróa þarf íslenska matargerð enn frekar , leggja áherslu á íslenskar hefðir .
Íslenska eldhúsið og hefðir hafa lítið verið rannsakaðar .
Hallgerður Gísladóttir vann þó merkilegt brautryðjandastarf í þeim efnum .
Ýmsir í ferðaþjónustunni og aðrir vinna þó nánast stöðug skemmdarverk á ímynd íslenska eldhússins .
Það er gert með því að halda stöðugt kæstum hákarli að erlendu fjölmiðlafólki .
Útlendingum finnst hákarl algjört ógeð .
Matreiðslumeistarinn heimsfrægi Gordon Ramsey sagði í hinu virta dagblaði Times að kæstur hákarl væri versti matur sem hann hefði smakkað .
Einn frægasti sælkerablaðamaður Bandaríkjanna , Jason Epstein , sagði í grein í New York Times : " Ég vissi ekki annað um íslenska matargerð en að landsmenn ætu úldinn hákarl .
" Ágæt byrjun á því að kynna gæði og hollustu íslenska eldhússins er að hætta að halda kæstum hákarli að erlendu fjölmiðlafólki ! 