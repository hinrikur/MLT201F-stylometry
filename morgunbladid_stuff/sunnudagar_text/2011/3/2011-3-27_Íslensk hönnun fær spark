Nú hefur turninn á Lækjartorgi verið lagður undir sölu á konfekti úr skyri ; landbúnaðurinn hefur hertekið þennan sögufræga stað í miðborg Reykjavíkur .
Að vísu með liðsstyrk sérfræðinga Matís og nemenda úr Listaháskólanum .
Það er jafnan grundvöllur nýsköpunar þegar mætast ólíkir straumar og stefnur – og ryðja sér nýjan farveg .
Það var mikilvægt frumkvæði þegar stofnað var til gallerísins Spark Design Space af Sigríði Sigurjónsdóttur , prófessor við Listaháskóla Íslands , sem rætt er við í Sunnudagsmogganum í dag .
" Spark á íslensku tengist því að koma einhverju af stað , og svo virkar það líka vel á ensku , sem neisti eða hugmynd , " segir Sigríður í samtalinu .
" Hugmyndin að galleríinu er sú , að mér fannst vanta farveg á Íslandi fyrir spennandi og góð hönnunarverkefni , sem hafa borist mér í gegnum starf mitt í Listaháskólanum , bæði frá kennurum og nemendum .
Það munar líka um það , að þegar hönnuður fær tækifæri til að sýna , þá fær hann um leið " deadline " til að klára .
" Skemmst er að minnast þess að Hugleikur Dagsson stofnaði útgáfuna Ókeibækur einmitt til þess að ýta undir gerð teiknimyndabóka hér á landi .
Þá gat hann sett efnilegum höfundum " deadline " eða lokaskilafrest .
Og nýjar bækur litu dagsins ljós .
Leitin að hráefnum í hönnun leiddi til þess , að þróaðir voru nýir staðbundnir matréttir á borð við skyrkonfekt frá Erpsstöðum , sláturtertu frá Möðrudal á Fjöllum og rabarbarakaramellu frá Löngumýri á Skeiðum .
Hugmyndina sótti Sigríður til rithöfundarins Andra Snæs Magnasonar , sem gagnrýndi meðal annars í Draumalandinu að íslenskir bændur ynnu ekki nógu vel úr sérstöðu sinni í matargerð : " Guð einn veit hvaða sérkenni dóu út og hver munurinn var á osti í Austur-Skaftafellssýslu eða Strandasýslu .
Kannski var hann myglaður .
Það var einmitt það sem gerði 25.000 króna ostinn svo verðmætan .
Annars voru kindur mjólkaðar í þúsund ár og sauðaskyr var uppistaðan í fæðu landsmanna .
Sauðaskyr , ég held að margir viti varla að fyrirbærið hafi verið til .
" Og síðar í sömu bók : " Öruggt og skipulagt kerfi hefur valdið því að allskyns sprotar og sérkenni hafa dáið , aðrir hafa ekki orðið til og aragrúi hugmynda og tækifæra hefur ekki hengt sig utan á þessi sérkenni .
Þannig urðu hreppar aldrei verðmæt vörumerki og enginn skaði að leggja niður eldgömul falleg nöfn , breyta og sameina og gefa landinu einhver furðuheiti í staðinn : Vesthólasveit , Dalheiðarsveitabyggð .
Þetta gildir um ótrúlegustu svið , hefðir , sérviskur og venjur .
Landshlutabundin , staðbundin , fjölskyldubundin eða einstaklingsbundin sérkenni hafa verið þurrkuð út .
Á markaði í Toronto í Kanada sá ég sauðaost þar sem 100 grömmin kostuðu 50 kanadadollara .
Það eru 25.000 krónur kílóið .
Umreiknað í einingu sem Íslendingar skilja betur : 25 milljónir tonnið .
" Það er til mikils unnið að slíta af sér hlekki kerfisins og gamalgróins hugsunarháttar og víkka sjóndeildarhringinn með nýjum viðhorfum , þó að þau hafi yfir sér framandi blæ , eins og sláturterta og rabarbarakaramella .
Þetta á ekki aðeins við í matarmenningu þjóðar , heldur einnig á öðrum sviðum mannlífsins .
Íslendingar njóta góðs af .
Að minnsta kosti þeir sem leggja leið sína í konfektturninn á Lækjargötu um helgina .
