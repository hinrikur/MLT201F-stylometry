Í fimmtán ár hefur Lovísa Christiansen starfað sem framkvæmdastjóri Meðferðarheimilisins í Krýsuvík , en þar hefur náðst mikill og merkilegur árangur í meðferð áfengis- og fíkniefnaneytenda .
Fullyrt er að Meðferðarheimilið í Krýsuvík sé framsæknasta meðferðarúrræði í Evrópu sem völ er á í dag .
Þeir sem koma þangað til langtímameðferðar eru á aldrinum átján ára til sjötugs en stærsti hópurinn er á bilinu 25-35 ára .
Meðferðin tekur minnst sex mánuði , stendur oft lengur og hefur verið í stöðugri þróun síðan 1997 .
Lovísa er innanhúsarkitekt að mennt og rak lengi arkitektastofu ásamt manni sínum Óla G. H. Þórðarsyni , en ákvað síðan að söðla algjörlega um .
Hún hætti á arkitektastofunni og hellti sér út í vinnu fyrir Krýsuvíkursamtökin .
Afskipti hennar af samtökunum hófust með sjálfboðaliðastarfi árið 1992 .
" Ég er félagi í Soroptimistaklúbbi Hafnarfjarðar og Garðabæjar , en þetta eru alheimssamtök kvenna sem meðal annars láta góðgerðarmál til sín taka , " segir Lovísa .
" Krýsuvíkursamtökin leituðu til klúbbsins og við fórum suður eftir , sex konur , og ástandið var skelfilegt .
Þarna voru ekki hurðir , veggir voru ómálaðir og eiginlega ekkert að sjá nema steypt gólf .
Samt var verið að reyna að reka þarna meðferðarheimili .
Ég starfaði sem sjálfboðaliði frá 1992 til 1996 við að innrétta staðinn en tók þá við rekstrinum .
Ég ætlaði upphaflega að vera þarna í sex mánuði þar til einhver fyndist sem vildi reka stofnunina .
En ætli það hafi ekki að stórum hluta stafað af eigingirni að ég hætti ekki .
Ég var búin að leggja svo mikla vinnu í þetta að ég vildi ekki gefast upp .
Ég hætti að vinna á arkitektastofunni og fór í fullt starf hjá Samtökunum .
Menn botnuðu ekki í því að ég væri að fara í þessa vonlausu starfsemi í staðinn fyrir að vera áfram í mínu fína starfi .
En mér fannst ég vera búin að sanna að ég væri mjög góður arkitekt og flink að innrétta og ákvað að skipta algjörlega um gír .
Nú er ég búin að vera hér í fimmtán ár sem framkvæmdastjóri .
Áður vildi enginn reka þessa stofnun , nú vilja allir reka hana .
" Meðferðarúrræði virka Ég spyr nú bara eins og þú varst spurð á sínum tíma , af hverju helltirðu þér út í starf fyrir samtökin í stað þess að vera áfram á arkitektastofunni ? " Ég hef alltaf gert það sem hugur minn stendur til hverju sinni .
Mitt aðaláhugamál var fjallamennska og ég starfaði í mörg ár með Útivist , en 1986 fór ég að gutla í pólitík og hafði náð nokkuð langt , þegar ég komst að því að ég hafði ekki rétta innrætið fyrir þann vettvang .
Þess vegna sneri ég mér að Krýsuvík .
Ég fann snemma að það gaf mér mikið að vinna fyrir samtökin .
Í tvö ár skipti ég tíma mínum milli þess að vinna á arkitektastofunni og vinna fyrir Samtökin , en það gekk ekki upp .
Ég varð að velja .
Hluti af ástæðu þess að samtökin urðu fyrir valinu er að við hjónin eigum son sem hafði gengið erfiðan veg en það tókst að ná honum til baka .
" Segðu mér aðeins frá því ? " Það eru hátt í þrjátíu ár síðan og á þeim tíma var ekki um eins mikla hjálp að ræða og í dag .
Hann var í vímuefnaneyslu sem hófst með reykingum .
Þetta var sex ára barátta og gífurlega erfið , en það tókst að snúa vörn í sókn og síðan hefur allt verið í lagi í rúm tuttugu ár .
Ég veit þess vegna að meðferðarúrræði virka .
Það er enginn vonlaus og það er hægt að hjálpa öllum .
Það getur tekið mismunandi langan tíma og það þarf mismunandi aðferðir en maður á aldrei að gefast upp .
Þetta veit ég .
" Hvernig er ástandið á því fólki sem kemur til ykkar ? " Það er misjafnt .
Í flestum tilfellum þurfa einstaklingar að fara í afeitrun í viku til tíu daga áður en þeir koma til okkar .
Sumir koma í sína fyrstu eða aðra meðferð til okkar af því þeim hefur verið sagt að ef þeir vilji losna úr viðjum vímuefna eigi þeir að fara í Krýsuvík .
Aðrir koma eftir að hafa farið í tugi meðferða annars staðar þar sem ekkert hefur gengið .
Margir eru mjög illa haldnir þegar þeir koma .
Vegna þess að meðferðin hjá okkur tekur langan tíma fær fólk tíma til að ná sér niður og jafna sig , allt upp í þrjár til sex vikur áður en meðferðin hefst .
Þegar einstaklingurinn kemur hingað þá er tekið við hann komuviðtal og búin til sérstök meðferðaráætlun fyrir hann .
Meðferð er einstaklingsbundin , það eru alls ekki allir látnir gera það sama .
Hluti af meðferðinni snýst um að skapa traust og fá fólk til að opna sig til að komast að því hvar rót meinsins er .
Í mjög mörgum tilvikum , en auðvitað ekki öllum , liggur ástæða mikillar neyslu í einhvers konar vanrækslu í barnæsku sem ekki var unnið úr .
Fólk geymir þá sársaukann inni í sér og líður illa .
Hingað kemur fólk af öllum stigum þjóðfélagsins en allir eiga það sameiginlegt að þeim hefur ekki tekist að ná árangri í því að vinna bug á fíkn sinni .
Þeir sem hingað koma í meðferð þurfa einungis að fá réttu verkfærin , uppörvun , aðhald og stöðuga hvatningu um að þeir geti breytt lífi sínu .
" Einstaklingar án skólagöngu Hvað gerir fólk á þessum tíma sér til afþreyingar ? " Í raun er ekki mikill tími til að láta sér leiðast , því verkefni meðferðarinnar taka drjúgan tíma og AA-fundir eru á hverju kvöldi .
En hér er gott bókasafn , einnig tækjasalur og mikið er lagt upp úr gönguferðum , sem eru hluti af meðferðinni .
Hér er einnig góður aðgangur að fjölmiðlum og netinu .
Við erum með hænsni og endur sem eru skemmtilegir ráðgjafar og umsjón þeirra er í höndum vistmanna .
Hér er mikið hugað að menntun og vistmenn hafa til dæmis tekið stúdentspróf í einstökum fögum .
Tvisvar í viku koma tveir kennarar úr Menntaskólanum í Kópavogi og kenna íslensku , ensku , samfélagsfræði og stærðfræði .
Þeir meta hvernig hver og einn nemandi er staddur og hvað þarf að gera .
Þessir einstöku menn komust fljótlega að því að alkóhólisti getur ekki horft þrjá mánuði fram á veginn .
Ef hann á að gera vissan hlut á þeim tíma segir hann : " Ég get þetta ekki , þetta er allt of mikið fyrir mig .
" Kennararnir bjuggu því til sérstaka námsskrá fyrir meðferðarheimilið , sem sennilega er sú eina í heiminum þessarar tegundar .
Þar er ein önn einungis fjórar vikur .
Eftir hana fer fram mat á nemandanum og sagt er við hann : " Fyrst þér tókst að ljúka þessu þá geturðu haldið áfram og bætt við menntun þína .
" Þannig toga kennararnir fólkið áfram og gera kraftaverk .
Er það aðallega ómenntað fólk sem kemur til ykkar ? " Það er allt frá því að vera ekki læst og upp í að vera vel menntað .
" Þegar þú segir ekki læst , meinarðu það þá bókstaflega ? " Já , vegna þess að margir skjólstæðingar okkar áttu í erfiðleikum í skóla , út af atferlisvanda og ýmiskonar öðrum vandræðum .
Áður en ég byrjaði að vinna hér við meðferðarheimilið hefði ég ekki trúað því ef einhver hefði sagt mér að til væri fólk sem hefði dottið út úr skólakerfinu án þess að nokkur skipti sér af því .
Þetta fólk átti erfitt í bekknum sínum og var hent þaðan út og úr skólanum .
Það var flutt í annan skóla þar sem það var kannski í hálft ár áður en því var líka hent út þar .
Enginn fylgdist með því hvort það fengi einhverja skólagöngu .
Einu sinni kom til okkar strákur sem hafði einungis verið tvö ár í skóla á allri sinni ævi .
Þetta er mjög greindur strákur .
Hann lærði að lesa hjá okkur og tók síðan bílpróf .
" Á réttri leið Er mælanlegur árangur af meðferðinni ? " Innskráningar eru í kringum 60 á ári og um 20 manns útskrifast eða um einn þriðji .
Fólk er oft látið fara ef það er ekki að gera það sem það á að gera .
Við getum ekki látið fólk vera hér í hvíld .
Strangt til tekið erum við eina langtímameðferðarheimilið hér á landi og við erum með langa biðlista , upp í sex mánuði .
Á þeim listum er fólk sem er tilbúið að vinna í sjálfu sér .
Þetta er ströng meðferð og ekkert sjálfgefið að fólk haldi hana út .
En ef það kemst yfir fyrsta hjallann þá fer því að líða vel .
Í könnun sem við létum gera á síðasta ári þá kom fram að nánast allir höfðu bara góða reynslu af meðferðinni .
Könnun þessi var árangursmat sem gert var af meistaranemum í Háskólanum og þar kom meðal annars fram að tólf mánuðum eftir innritun í Krýsuvík voru 81,3 prósent af þeim sem útskrifuðust ennþá án vímuefna .
Er einhvers konar stuðningsmeðferð hjá ykkur við þá sem útskrifast ? " Fyrstu vikurnar eftir að skjólstæðingar okkar fara frá okkur fá þeir að koma einu sinni í viku til okkar .
Óskastaðan væri að hafa áfangahús í bænum þar sem við gætum haldið áfram hálfri meðferð meðan fólkið er að fóta sig út í lífið .
Það er lítill vandi að vera edrú hjá okkur úti í eyðimörkinni , en það er mikill vandi þegar menn eru komnir á Laugaveginn , beint fyrir framan gömlu knæpuna og hitta gömlu vinina .
Þá þurfa menn að hafa staðfestu og muna hvað þeim var kennt .
Það sem hjálpar fólki er að það öðlast vellíðan þegar það er orðið sæmilega edrú .
Það hefur líka eignast nýa vini því þeir sem útskrifast halda saman .
" Finnst þér þú ekki gera mikið gagn í þessu starfi þínu ? " Jú , þetta er mjög gefandi og þess vegna skipti ég um starfsvettvang .
Það var ekki út af fjárhagsástæðum heldur vegna þess að þetta starf gefur mér svo mikið .
Við sem vinnum í Krýsuvík erum eins og afi og amma í sveitinni .
Við kynnumst þessu fólki vel af því það dvelur svo lengi hjá okkur .
Fyrir vikið verða þessar manneskjur eins og fjölskylda manns .
Þegar þessir einstaklingar útskrifast finnst mér ég stundum vera að horfa á eftir börnunum mínum .
Ég sé alveg óskaplega á eftir þeim en veit að þeir eru að fara rétta leið .
Meðferðarheimili er ekki gólf , loft og veggir heldur fólkið sem þar starfar og heldur utan um meðferðina .
Við höfum gott starfsfólk og hjá okkur eru allir jafnir .
Menn hjálpast einfaldlega að til að ná settu marki .
Eins og forstöðumaðurinn , Þorgeir Ólason , segir oft : Við vinnum af kærleika .
" 