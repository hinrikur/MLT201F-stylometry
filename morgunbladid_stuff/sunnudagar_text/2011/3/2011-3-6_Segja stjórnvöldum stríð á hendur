Hvort er það glæpur eða list að hvolfa sjö lögreglubílum á torgi , sumum mönnuðum ? Þessari spurningu velta Rússar fyrir sér um þessar mundir en tveir listamenn úr gjörningahópnum Voina voru handteknir í Pétursborg fyrr í vetur fyrir uppátækið a ' tarna .
Tilgangurinn var að mótmæla spillingu lögreglunnar í landinu .
Lögregla braust í kjölfarið með brambolti inn á heimili Olegs Vorotnikovs og Leonids Nikolayevs , járnaði þá , að sögn sjónarvotta , og gaf öðrum íbúum ströng fyrirmæli um að liggja á gólfinu áður en tvíeykið var leitt út með poka yfir höfðum .
Grunur leikur á að það hafi í kjölfarið verið pyntað en ekkert hefur sannast í þeim efnum .
Voina-hópurinn kom fram á sjónarsviðið fyrir þremur árum og hefur verið stjórnvöldum í Rússlandi óþægur ljár í þúfu allar götur síðan með gjörningum sínum .
Synd væri líka að segja að Voina væri hlýtt til ráðamanna þar eystra .
Fyrsti gjörningurinn fólst í því að tólf listamenn , þar af ein kasólétt kona , röltu í hægðum sínum inn á líffræðisafn í Moskvu og efndu til kynsvalls til að mótmæla forsetakosningunum 2008 .
" Þessar kosningar eru ekkert nema farsi og klám , " sagði helsti hugmyndafræðingur hópsins , Alexei Plutser-Sarno , en í þeim komst Dmitríj Medvedev til valda , " bangsaerfinginn " , eins og Voina kallar þann ágæta mann .
Hópurinn var umsvifalaust ákærður fyrir að breiða út klám og þar með hófst líf í undirheimunum .
Helstu gerendur skipta reglulega um farsíma og samastað og þegar Vorotnikov og Nikolayev voru teknir höndum hrökklaðist Plutser-Sarno úr landi en hann ku hafa verið í íbúðinni daginn áður .
Talið er að hann haldi nú til í nágrannaríkinu Kasakstan og sofi aldrei tvær nætur í röð í sama rúminu .
" Ég er nokkuð öruggur , " sagði hann í samtali við breska blaðið The Independent .
" Það er efitt að finna okkur og rússneskir lögreglumenn eru spilltir .
Snauðir listamenn eru ekki efstir á lista hjá þeim , þeir eru uppteknir við að brjóta lögin sjálfir og eltast við kaupahéðna og ræna af þeim peningum .
" Gjörningar Voina verða sífellt djarfari .
Hámarkinu var líklega náð í fyrrasumar þegar hópur manna á vegum hópsins málaði 65 metra langan getnaðarlim á brú í Pétursborg í skjóli nætur .
Listamennirnir sluppu af harðfylgi undan laganna vörðum skömmu áður en brúin var opnuð að morgni og lyft til að hleypa skipum í gegn .
Steig þá limurinn upp til himna – í allri sinni reisn .
Ekki spillti fyrir að verkið blasti við höfuðstöðvum rússnesku leyniþjónustunnar í borginni .
Hlaut verkið nafnið " Útskaufun KGB " .
Eftir japl , jaml og fuður var Nikolayev og Vorotnikov sleppt gegn tryggingu á dögunum .
Þeir hafa verið ákærðir fyrir óspektir og eiga yfir höfði sér allt að sjö ára fangelsi verði þeir fundnir sekir .
Plutser-Sarno hefur á hinn bóginn verið ákærður fyrir að skipuleggja glæpasamtök og gæti átt yfir höfði sér allt að tuttugu ára fangelsi – þ.e.a.s. " nenni " rússneska lögreglan að handtaka hann .
Voina-hópurinn er afar umdeildur í listheiminum eystra en fréttaskýrendur segja samstöðuna hafa aukist eftir handtökurnar .
Og hið merka verk " Útskaufun KGB " var á dögunum tilnefnt til virðulegra nýlistaverðlauna .
Ræturnar í heimspeki Gjörningahópurinn Voina , þ.e. Stríð , var stofnaður í Moskvu árið 2007 af heimspekinemunum Oleg Vorotnikov og Nataliu Sokol .
Tilgangur hópsins er öðru fremur að ögra ráðandi öflum í landinu .
Helsti hugmyndafræðingur hópsins er hinn 48 ára gamli listamaður Alexei Plutser-Sarno .
Ekki bara list , heldur byltingarkennd list " Voina er rökrétt framhald af fútúristunum sem uppi voru snemma á 20. öldinni .
Þetta er ekki bara list , heldur byltingarkennd list , " segir Olesya Turkina , listfræðingur á Rússneska safninu í Pétursborg .
Hún lýkur lofsorði á verk hópsins , einkum " Útskaufun KGB " .
" Það er snilldarverk sem fangar reðurhugsun feðraveldisins sem við búum í .
" Turkina segir ekki eins auðvelt að réttlæta lögreglubílagjörninginn en þykir galið að réttarkerfið setji listamennina undir sama hatt og snoðkolla og rasista sem ógni öryggi óbreyttra borgara .
Það er kaldhæðni örlaganna en Voina hefur til þessa haft skömm á misrétti og fordómum .
Þannig fólst einn gjörningurinn í því að sett var á svið henging tveggja samkynhneigðra manna og þriggja miðasískra farandverkamanna í kjörbúð til að mótmæla afstöðu borgarstjóra Moskvu til þessara hópa .
Turkina fagnar því að listamennirnir tveir gangi nú lausir en harmar að réttarhöld blasi við þeim .
" Eftir perestroiku var frelsi listamanna óheft í tíu eða fimmtán ár en nú eru aftur blikur á lofti .
" 