Okkur Íslendingum hefur gengið illa að takast á við þá grundvallarveikleika í samfélagsgerð okkar , sem hrunið fyrir tveimur árum leiddi í ljós .
Krafa mótmælenda á götum Reykjavíkur í ársbyrjun 2009 var meira lýðræði .
Krafan í opinberum umræðum var um meira gagnsæi .
Veikleikar samfélagsins , sem áttu mikinn þátt í hruninu , voru návígið , kunningsskapur , vinatengsl , í stuttu máli klíkuskapur .
Nánast dag hvern berast okkur fréttir , sem benda til þess að ekkert hafi breytzt .
Viðhorfið meðal stjórnmálamanna til kröfunnar um aukið lýðræði er í bezta falli blendið .
Einu áþreifanlegu dæmin um aukið lýðræði eru tvær þjóðaratkvæðagreiðslur , sem forseti Íslands hefur efnt til í krafti eldgamalla stjórnarskrárákvæða , sem eru mjög umdeild og raunar komin pólitísk samstaða um að breyta .
Er þó ekki með þessum orðum gert lítið úr mikilvægi þess , að þær atkvæðagreiðslur hafi farið fram og muni fara fram .
Meirihluti Alþingis felldi tillögu um að þjóðin sjálf tæki ákvörðun um hvort hún vildi sækja um aðild að Evrópusambandinu .
Þingflokkur Sjálfstæðisflokksins tók á síðustu stundu ákvörðun um að styðja tillögu um þjóðaratkvæðagreiðslu um Icesave III. Það er áleitin spurning , hvort gagnsæið er ekki jafnvel minna í opinberri stjórnsýslu en það var .
Það veit enginn utan skilanefnda gömlu bankanna sjálfra hvað þær eru að gera .
Jafnvel Fjármálaeftirlitið segir að umsjón þess með störfum þeirra sé takmörkunum háð .
Meðferð nýju bankanna á því , sem að þeim snýr , er nánast lokuð bók .
Fyrir hrun höfðu stórfyrirtæki þess tíma almannatengla í sinni þjónustu , sem höfðu það verkefni að segja að það sem var að gerast á vegum fyrirtækjanna væri þveröfugt við það , sem raunverulega var að gerast .
En það virðist engu máli skipta þótt ný andlit komi í gömul störf .
Þótt ríkisstjórnin hafi lagt óvenju skýrar línur um launakjör æðstu stjórnenda í upphafi valdatíma síns er því haldið fram í fullri alvöru af opinberum trúnaðarmönnum að þreföld og fjórföld þau laun í bankageiranum séu í samræmi við eigendastefnu ríkisins ! Nú má að vísu segja , að hvorki ríki né almenningi komi við hver launakjör stjórnenda tveggja banka af þremur séu vegna þess að ríkisstjórn Jóhönnu og Steingríms J. tók ákvörðun um að einkavæða þessa banka á ný fljótlega eftir hrun án þess að setja nýja umbótalöggjöf um bankageirann .
Þeir eru að langmestu leyti í eigu erlendra aðila .
En auðvitað getur ríkisstjórn haft áhrif á afstöðu fulltrúa bankasýslunar í stjórnum þessara banka .
Hvað ætli valdi því að það gengur svona illa að breyta samfélaginu ? Af hverju þessi tregða til að auka lýðræði ? Af hverju þessi viðleitni til þess að halda öllu lokuðu ? Eina breytingin er sú , að það eru komnar nýjar klíkur í stað þeirra gömlu .
Þetta eru spurningar , sem enginn hreyfir á Alþingi .
Hvers vegna ekki ? Getur verið að einn helzti vandinn sé fólginn í grunnstofnunum lýðveldisins á borð við stjórnmálaflokkana sjálfa ? Það fer nánast ekkert stefnumarkandi starf fram á vegum stjórnmálaflokka á Íslandi .
Þeir hafa hvorki áhuga á stefnumörkun né umræðum um nýjar hugmyndir .
Þeir halda fundi til þess að taka á móti boðskap .
Að svo miklu leyti , sem einhver ný stefnumörkun fer fram á Íslandi , gerist það í þingflokkum en þó aðallega á vegum þeirra flokka , sem eru í ríkisstjórn hverju sinni með aðstoð embættismanna og sérfræðinga .
Háskólarnir eru ekki vettvangur nýrrar stefnumörkunar í samfélaginu vegna þess að sérfræðingar þeirra eru alltaf ráðnir til starfa á vegum þeirra , sem með völdin fara hverju sinni , og það fer þá eftir því hverjir sitja í valdastólum hverjir eru ráðnir .
Innan stjórnmálaflokkanna , sem eiga að vera meðal grunnstoða lýðræðisins , er mjög takmarkað lýðræði .
Þar blómstrar fulltrúalýðræðið með kostum sínum og göllum .
Flokkarnir eru ekki vettvangur átaka um stefnumál .
Þeir eru vettvangur átaka á milli hagsmunahópa , sem telja að lykilstaða í stjórnmálaflokki færi þeim völd og áhrif annars staðar í samfélaginu og hafa rétt fyrir sér .
Þingmennirnir þurfa á þessum hagsmunahópum og flokksklíkum að halda til þess að ná kjöri í næsta prófkjöri .
Þess vegna rugga þeir ekki bátnum á Alþingi .
Þetta eru þeir fjötrar , sem samfélagið er í , og þess vegna hefur enginn stjórnmálamaður gengið fram fyrir skjöldu eftir hrun og boðað uppreisn gegn þessu gamla valdakerfi , sem leið undir lok eða hefði átt að líða undir lok með hruninu .
Við Íslendingar erum ekki eina þjóðin , sem á við svona vandamál að stríða .
Stjórnmálaskýrendur segja að afhroð Fianna Fail í írsku kosningunum hafi ekki bara verið afhroð þess stjórnmálaflokks heldur nokkurra fjölskyldna , sem stjórnað höfðu Írlandi í krafti hans .
Kannast nokkur við slíkt hér ? ! Ítalía er eitt samtvinnað hagsmunabandalag flokka og fyrirtækja , hagsmunahópa og flokksklíkna – að ekki sé talað um mafíu .
Það eina , sem hefur gerzt á Íslandi eftir hrun , er að nú eru ekki lengur til peningar til þess að kaupa margvíslega þjónustu af þessum hagsmunahópum en þegar peningar koma aftur verður til á ný hið banvæna bandalag stjórnmála og viðskiptalífs , sem leiddi til hrunsins .
Það bandalag verður ekki brotið á bak aftur nema með beinu lýðræði , því lýðræði þar sem fólkið sjálft tekur allar meginákvarðanir , hvort sem er á landsvísu eða í sveitarstjórnum .
Er einhver stjórnmálamaður á ferð , sem ætlar að taka forystu í baráttu fyrir beinu lýðræði ? 