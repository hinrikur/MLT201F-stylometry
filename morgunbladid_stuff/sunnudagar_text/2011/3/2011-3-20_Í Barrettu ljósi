Þetta er hinn raunverulegi Syd , " sagði Rosemary Breen , systir Syds heitins Barretts , eins af stofnendum rokksveitarinnar rómuðu Pink Floyd , við Reuters-fréttastofuna , og leit í kringum sig þegar sýning á verkum hans var opnuð í Idea Generation-galleríinu í Lundúnum í vikunni .
" Hann var fyrst myndlistarmaður , síðan tónlistarmaður .
Væri hann spurður hvað hann gerði svaraði hann alltaf " ég er listamaður " en aldrei " ég er tónlistarmaður " , " sagði Breen en bróðir hennar lést af völdum krabbameins fyrir fimm árum , sextugur að aldri .
Barrett stofnaði Pink Floyd árið 1965 ásamt Roger Waters , Nick Mason og Richard Wright en yfirgaf sveitina þremur árum síðar , löngu áður en meistaraverk á borð við The Dark Side of the Moon og The Wall komu út .
Barrett var víst of reikull fyrir aðra sveitarlimi vegna fíkniefnaneyslu sinnar .
Hermt er að lagið Shine On You Crazy Diamond hafi verið samið honum til heiðurs .
" Syd skildi hvorki upp né niður í frægðinni , " sagði systir hans .
" Hann sóttist hvorki eftir henni né kærði sig um hana .
Það var honum hulin ráðgáta hvers vegna fólk vildi hitta hann .
" Breen sagði Barrett hafa verið myndlistarmann sem hefði fyrir tilviljun leiðst út í tónlist en snúið sér við fyrsta tækifæri aftur að myndlistinni .
" Hann leit fyrst og fremst á tónlist sem tómstundagaman .
Syd var í eigin huga bara hver annar maður , hann sá aldrei neitt sérstakt í sínu fari .
" Breen lét þess getið að hún vonaði innilega að sýningin í Idea Generation-galleríinu , sem hefur yfirskriftina " Syd Barrett : list og bréf " , yrði til þess fallin að eyða goðsögninni um sturlaða einfarann og útbrunna rokkarann .
Samfélagið varð honum um megn Barrett einangraðist er leið á líf hans og systir hans viðurkennir að sennilega hafi hann orðið fyrir heilaskaða af völdum mikillar LSD-neyslu á sjöunda og áttunda áratugnum .
Eigi að síður hafi hann alla tíð verið indæll og vingjarnlegur .
" Ég vil endilega að fólk fjölmenni á sýninguna til að njóta og hlæja að verkum hans því þau staðfesta hversu skemmtilegur maður hann var .
Síðustu árin rambaði hann á barmi einsetu og gat verið nokkuð hvass við fólk sem langaði að eiga við hann orð .
Skýringin er sú að samræður voru orðnar honum um megn – og raunar samfélagið allt .
" Þrátt fyrir þetta segir Breen að Barrett hafi ekki verið óhamingjusamur .
" Hann vildi bara vera út af fyrir sig , mála , yrkja garðinn og njóta lífsins á sínum forsendum .
Ég held það hafi tekist .
" Enda þótt málverkið hafi verið matur Barretts og drykkur fleygði hann mestöllu sem hann málaði .
" Þetta var algjör frumhvöt .
Hann öskraði frá fæðingu þangað til hann gat haldið á penna eða pensli , átján mánaða gamall .
Þá róaðist hann .
Þetta var hans lífsstíll .
Hann hætti að mála um tíma eftir Pink Floyd-ævintýrið og það var erfiður tími .
Um leið og hann byrjaði aftur að mála á níunda og tíunda áratugnum leið honum betur .
" Will Shutes , meðhöfundur að myndabók um Barrett og list hans , hefur fundið 101 verk eftir hann en sum þeirra hafa aðeins varðveist á ljósmyndum .
Nokkur þeirra getur að líta á sýningunni í Lundúnum , allt frá skissum upp í stór olíumálverk .
Þar eru einnig ástúðleg bréf með kómísku ívafi til gamalla kærastna með myndskreytingum og pári .
Shutes á eitt verkanna sjálfur , festi kaup á því fyrir andvirði 1,1 milljónar króna skömmu eftir andlát Barretts .
Sýningin stendur til 10. apríl .
Brjóstunum að kenna Fát kom á rúmensku sjónvarpsstjörnuna Simonu Suhoi á dögunum þegar hana fór skyndilega að verkja í " nýju " brjóstin sín .
Engan leigubíl var að fá svo Suhoi stökk upp í eigin bíl enda þótt hún hefði misst ökuleyfið mánuði fyrr .
Til að hlífa brjóstunum sleppti hún bílbeltinu og var fyrir vikið stöðvuð af lögreglu .
" Ég veit að ég átti ekki að keyra sjálf en ég átti ekki annarra kosta völ , " útskýrir Suhoi sem sumir þekkja betur undir nafninu Simona Sensual .
Hún gæti átt yfir höfði sér allt að fimm ára fangelsi .
Dansandi Gattuso Notendum YouTube , sem unna ítölskum fótmenntum , brá í brún á dögunum þegar birt var myndband sem virðist sýna leikmenn liðanna AC Milan og Bari hita upp fyrir kappleik með afar óhefðbundnum hætti , meðal annars með því að dansa limbó , synda og skylmast undir tónum frá rokksveitunum Bon Jovi og Queen .
Gennaro Gattuso sést dansa samkvæmisdansa við dómarann og Clarence Seedorf boxa við ímyndaðan andstæðing upp og niður hliðarlínuna .
Þegar betur er að gáð er hér á ferð kynningarátak á vegum íþróttablaðsins Gazzete dello Sport með tvíförum téðra leikmanna .
