Muhammad Yunus fékk friðarverðlaun Nóbels árið 2006 fyrir að stofna banka , sem veitir fátækum smálán án ábyrgðar og hefur hjálpað milljónum manna að koma fótunum undir sig .
Heima fyrir í Bangladess nýtur Yunus hins vegar lítillar hylli meðal hinna valdameiri , sem nú reyna að bola honum út úr bankanum .
Í fararbroddi andstæðinga Yunus er Sheikh Hasina forsætisráðherra .
Í byrjun vikunnar úrskurðaði dómstóll á millistigi í Bangladess að Yunus ætti að víkja úr Grameen-bankanum .
Seðlabanka Bangladess hefur verið beitt í herferðinni gegn Yunus .
Samkvæmt lögum í Bangladess eiga stjórnendur í bönkum að setjast í helgan stein .
Grameen-bankinn samþykkti árið 1999 að æviráða Yunus sem yfirmann bankans .
Seðlabankinn segir að þessi ákvörðun hefði aldrei verið borin undir bankann eins og átt hefði að gera og sé því ólögleg .
Dómstóll á millistigi í Dhaka tók undir þessi rök Seðlabankans og sagði dómarinn í málinu að það væri " kristaltært " að Seðlabankinn hefði rétt fyrir sér .
Yunus hefur nú áfrýjað þeim úrskurði til hæstaréttar .
Seðlabanki Bangladess á að vera óháður stjórnvöldum .
Því er hins vegar haldið fram að þessi deila um tæknileg atriði sé hluti af herferð Hasinu gegn stofnanda Grameen-bankans .
Í janúar 2007 komst til valda bráðabirgðastjórn í Bangladess með fulltingi hersins eftir þrætur á milli flokks Hasinu , Awami-fylkingarinnar , og helsta keppinautarins , Þjóðarflokks Bangladess , sem leitt höfðu til átaka á götum úti .
Yunus hafnaði boði hersins um að veita bráðabirgðastjórninni forustu , en studdi herferð hennar gegn spillingu .
Í þeirri herferð var Hasina handtekin ásamt keppinauti hennar , Khaleda Zia .
Skömmu eftir að bráðabirgðastjórnin var mynduð tilkynnti Yunus að hann ætlaði að stofna nýjan stjórnmálaflokk , Nagorik Shakti eða Vald borgarans , en þau áform runnu út í sandinn .
Þessi afskipti Yunus af stjórnmálum hafa reynst honum dýrkeypt .
Hasina vann stórsigur í kosningum 2008 og varð forsætisráðherra .
Í desember 2010 lýsti hún því yfir að Yunus væri að " sjúga blóðið úr hinum fátæku " .
Í fyrra þurfti Yunus að sæta málsóknum og einnig hófst opinber rannsókn , sem Hasina hafði hótað , á meintum brotum innan Grameen-bankans .
Yunus á sér öfluga stuðningsmenn erlendis .
Mary Robinson , fyrrverandi forseti Írlands , leiðir hóp sem nefnist Vinir Grameen , og sagði hún að úrskurðurinn væri " af pólitískum toga og án lagalegs grunns " .
500 manns mótmæltu fyrir utan Grameen-bankann í Dhaka þegar Yunus var rekinn .
Hillary Clinton , utanríkisráðherra Bandaríkjanna , hringdi í Yunus þegar úrskurðurinn lá fyrir og lýsti yfir stuðningi við hann .
Philip Crowley , talsmaður Clinton , sagði að vonast væri til þess að sátt tækist um málamiðlun , sem tryggði sjálfstæði bankans og skilvirkni .
Yunus fæddist í Chittagong árið 1940 .
Faðir hans var velmegandi gullsmiður , en í æviágripi AFP-fréttastofunnar segir að hann telji móður sína , Sofiu Khatun , hafa haft mest áhrif á sig .
Hún hafi alltaf hjálpað fátæklingum , sem knúðu dyra hjá henni .
Yunus fékk Fulbright-styrk til að læra hagfræði , sneri aftur til Chittagong og varð yfirmaður hagfræðideildarinnar við háskólann þar .
Í hungursneyðinni á áttunda áratug liðinnar aldar í Bangladess ákvað hann að leggja sitt af mörkum til að berjast gegn fátækt .
Sagt er að 27 dollara tilraun í sveitum Bangladess hafi orðið að átta milljarða dollara smálánaveldi .
Hlutverk smálána " Langtímasýn Yunus er að útrýma fátækt í heiminum .
Sú sýn verður ekki að veruleika aðeins fyrir tilstilli smálána .
En Muhammad Yunus og Grameen-bankinn hafa sýnt að í áframhaldandi tilraunum til að ná því markmiði þurfa smálán að leika lykilhlutverk .
" Úr rökstuðningi Nóbelsnefndarinnar fyrir því að veita Muhammad Yunus og Grameen-bankanum saman friðarverðlaun Nóbels árið 2006 .
Eru áhrif smálána stórlega ýkt ? Grameen-bankanum hefur verið hrósað fyrir að draga úr fátækt og sagði Barack Obama , forseti Bandaríkjanna , að Mohammad Yunus , stofnandi hans , hefði breytt heiminum .
Grameen-bankinn hefur lánað átta milljónum manna án tryggingar í rúmlega 82 þúsund þorpum í Bangladess að því er segir á heimasíðu hans .
97% lántakenda eru konur .
Hugmyndin er sú að lána fólki , sem ekki hefur aðgang að lánsfé hjá hefðbundnum bönkum , peninga .
Bankinn veitir tíu til 50 þúsund króna lán á mun lægri vöxtum en fást hjá okurlánurum .
Tilgangurinn er að gera lántakendum kleift að kaupa sér til dæmis saumavélar til að hefja eigin atvinnustarfsemi .
Því hefur verið haldið fram að Grameen-bankinn sé að búa til bólu , en Yunus neitar því og segir að bankinn stundi ekki pappírsdrifin viðskipti og sé því ónæmur fyrir öflunum á bak við kreppuna , sem nú stendur yfir .
" Þegar við veitum 100 dollara lán eru hænur og kýr á bak við þá 100 dollara , ekki eitthvað ímyndað .
" Ekki er deilt um það að Yunus hafi bætt hlutskipti kvenna í Bangladess , en áhöld eru um það hversu mikið hægt sé að draga úr fátækt í heiminum með smálánum .
Rannsókn Massachusetts Institute of Technology á áhrifum smálána í Hyderabad á Indlandi sýndi til dæmis að enginn munur var á heilsu og menntun í fjölskyldum , sem höfðu fengið smálán .
Esther Duflo , hagfræðingur við háskólann MIT í Bandaríkjunum , segir að ávinningurinn sé lítill .
Vandinn sé hinar miklu væntingar , sem björt ímynd Grameen veki .
" Hvers vegna eigum við von á að svona mikið gerist ? " spurði Duflo í viðtali við Boston Globe .
" Smálán eru gagnleg , en þau eru ekki kraftaverkalyfið , sem bindur enda á fátækt .
" Stuðningsmenn smálána segja að rannsóknir á áhrifum smálána séu það skammt á veg komnar að þær gefi ekki fulla mynd .
Þau eigi eftir að sanna sig .
