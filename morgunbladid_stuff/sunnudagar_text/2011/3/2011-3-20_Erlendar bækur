Steve Martin - An Object of Beauty * * * ½ - Steve Martin er kunnastur sem leikari í gamanmyndum , stjarna kvikmynda á borð við Roxanne , Three Amigos og nú síðast sem arftaki Peters Sellers sem Clouseau lögregluforingi í myndunum sem kenndar eru við Bleika pardusinn .
Færri vita að Martin er liðtækur handritshöfundur – hann skrifaði meðal annars handritið að Roxanne , L.A .
Story og Bowfinger .
Á dögunum kom út fyrsta skáldsaga Martins í fullri lengd , An Object of Beauty .
Hann leitar ekki langt yfir skammt hvað sögusviðið varðar , því Martin er kunnur listaverkasafnari og áhugamaður um myndlist ; sagan gerist í myndlistarheimi New York-borgar á síðustu tveimur áratugum og er fjallað af mikilli og raunsannri þekkingu um þann heim allan .
Sögumaðurinn , sem skrifar gagnrýni í kunn listtímarit , kynnir okkur fyrir gamalli vinkonu sinni , Lacey Yeager , en um hana hverfist frásögnin .
Við fylgjum Yeager frá því hún er ráðin í vinnu hjá Sotheby ' s-uppboðshúsinu , yfir í gallerí sem fæst við endursölu verka látinna meistara og loks þar sem hún opnar sitt eigið samtímalistgallerí í hingiðunni miðri , í Chelsea-hverfinu .
Við kynnumst ýmsum hliðum listheimsins á flakki okkar með Yeager , og sumum skuggalegum ; reynt er að endurheimta stolin verk , verðmæt listaverk skipta um hendur og er ekki alltaf heiðarlega að því staðið , og þá er ekki alltaf haft rétt við á uppboðunum .
Þetta er saga um ástríður , peninga og ris og fall einstaklinga og markaðar .
Þeir sem eru innvígðir í heim samtímamyndlistarinnar og þekkja vel til listamanna , gallería , safnara og uppboðshúsa hafa líklega meira gaman af þessari bók en hinir sem þekkja lítið til þeirra hræringa og hafa kannski takmarkaðan áhuga .
Listheimurinn er ekki síður aðalpersóna hér en Lacey Yeager – og líklega er listheimurinn áhugaverðari á sinn hátt en hún .
Engu að síður er þetta læsilegt verk og bráðskemmtilegt .
Einar Falur Ingólfsson 