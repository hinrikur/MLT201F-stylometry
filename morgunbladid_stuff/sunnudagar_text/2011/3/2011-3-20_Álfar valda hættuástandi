Við vorum í mikilli hættu á blaðamannafundinum , " segir Thomas Böhm og er enn að jafna sig .
Við sitjum á kaffihúsi sem komið hefur verið upp í sal fjögur á bókasýningunni í Leipzig .
" Ég trúði ekki mínum eigin augum – það kom kona í álfabúningi á fundinn ! Ef hún hefði tekið sér stöðu við pallinn , þá hefði það verið ljósmyndin sem hefði birst í öllum þýskum fjölmiðlum á morgun .
" Thomas er maður sem skilgreinir hættuástand út frá álfum , kannski af því að tengingin þykir of klisjukennd við íslenskar bókmenntir , að minnsta kosti hjá sumum menningarvitum .
Hans starf , eins og flestra annarra , er að hafa áhyggjur – og áhyggjur hans snúast um það , hvernig íslenskum bókum reiðir af í Þýskalandi .
Thomas er bókmenntalegur ráðgjafi Sögueyjunnar Íslands , sem komið var á fót í aðdraganda bókastefnunnar í Frankfurt í haust , þar sem Ísland verður heiðursgestur .
Og nú sinnir Thomas því hlutverki á bókasýningunni í Leipzig , sem er frábrugðin Frankfurt að því leyti að hún er síður fagstefna , heldur miðast fyrst og fremst við lesendur .
" Í Austur-Þýskalandi er sterk lestrarhefð , jafnvel sterkari en vestanmegin , " segir Böhm .
" Fólki líkar að koma hingað , fá upplýsingar um nýjar bækur , kaupa álitlegar bækur og hitta höfundana .
Þess vegna er gott að hafa íslenska höfunda hér , þeir komast í snertingu við lesendur , auk þess sem allir þýskir fjölmiðlar eru á staðnum .
" – Hvað veldur því að þú starfar við að koma íslenskum bókmenntum á framfæri í Þýskalandi ? " Ætli það megi ekki rekja það til ársins 2006 .
Þá var ég listrænn stjórnandi Bókmenntahússins í Köln og Matthias Wagner K. , sem nú er listrænn ráðgjafi Sögueyjunnar , spurði hvort ég hefði áhuga á ljósmyndasýningu og bókmenntadagskrá frá Íslandi .
Ég sló til og í nóvember sama ár lásu 15 íslenskir höfundar upp í Köln , en fæstir þeirra höfðu verið gefnir út á þýsku .
Þetta tókst afar vel , yfir 2.600 mættu á opnunina , sem var sýning á íslenskri tísku , og á hverju kvöldi voru yfir 100 gestir á upplestrum í Bókmenntahúsinu jafnvel þó að höfundarnir væru óþekktir í Þýskalandi .
Mér fannst mikið til koma , hversu vel íslenskar bókmenntir féllu í kramið , og fyrir mér jafnaðist þetta á við grunnkúrs í íslenskum bókmenntum , því fram að þessu hafði ég aðeins lesið örfáar bækur eftir íslenska höfunda .
Fregnin barst víða um hversu vel gekk og ein afleiðingin var sú að bókastefnan í Frankfurt endurnýjaði boðið til Íslands um að verða heiðursgestur .
" Slík þátttaka kostar mikla fjármuni og íslensk stjórnvöld vildu fá sérfræðing til að meta hvort það væri þess virði .
Enn leitaði Matthias til mín og spurði hvort ég væri til í slíka vinnu .
Ég sagðist enginn sérfræðingur , en ég gæti skrifað álit um hvernig best væri að standa að slíkri þátttöku , þar sem ég hefði í gegnum starf mitt í Köln í áratug fylgst með tíu heiðursgestum í Frankfurt og horft upp á mörg skelfileg mistök .
" – Og hvað lagðirðu til ? " Meðal annars að byrja á því að hafa samband við þýsku forlögin .
Það þyrfti að gerast tveimur til þremur árum áður , ef íslenskir höfundar ættu að ná inn á almenna útgáfulista , en ekki bara að vera tilfallandi útgáfa vegna bókastefnunnar .
Það yrði líka að vera maður í teyminu , sem þekkti þýskan bókamarkað og væri í beinu sambandi við forlögin , þannig að hann vissi hvaða höfundar pössuðu þeim .
Allt miðaðist við að forlögin tækju höfunda upp á sína arma , ekki aðeins bækur .
Þá yrði líklegra að þau gæfu ekki aðeins út eina bók eftir hvern höfund , heldur margar .
" – En hvenær bauðst þér starf hjá Sögueyjunni ? " Það hvarflaði ekki að mér að til þess kæmi , enda var ég í draumastarfinu við Bókmenntahúsið í Köln , þar sem ég tók á móti hundrað höfundum á ári .
Auk þess tala ég ekki íslensku og hef ekki numið íslenskar bókmenntir .
En þegar leitað var til mín , ákvað ég engu að síður að slá til og reyndi fyrst að flétta það saman við starfið í Köln .
En fljótlega varð mér ljóst , hversu mikil ábyrgð fólst í verkefninu og vildi ekki að neitt okkar tæki þátt í þessu af hálfum huga .
Þar af leiðandi hætti ég í Köln og helgaði mig alfarið þessu verkefni .
" – Áður en þú tókst að þér þetta verkefni , þá komstu til Íslands og vannst að hljóðbókum ? " Já , ég var á meðal gesta á Bókmenntahátíðinni í Reykjavík haustið 2007 og hreifst af því hversu vel var að henni staðið .
Vinur minn á hljóðútgáfu og tekur upp frásagnir fólks , sem eru ekki lesnar eða skrifaðar .
Við byrjuðum að vinna saman árið 2008 og gáfum út nóbelshöfundinn Hertu Müller ári síðar , sem var vel heppnað – svo vægt sé til orða tekið .
Og þá ákváðum við , eftir þessa dásamlegu ferð til Íslands , að gera það sama úr Íslendingasögunum og Grimms-bræður gerðu úr ævintýrunum – að fá Íslendinga til að segja frá þeim út frá persónulegri reynslu sinni af þeim .
Sú fyrsta sem við hittum var Kristín Steinsdóttir , sem þá hafði ekki verið gefin út í Þýskalandi .
Það kom upp úr dúrnum , að hún þekkti vel til Íslendingasagnanna , pabbi hennar las þær fyrir hana og mamma hennar endursagði þær í sinni útgáfu , og hún sagði okkur í hverju munurinn fólst .
Hún sagði okkur líka frá vinnu sinni í fiski á sjöunda áratugnum þegar firðirnir fylltust af síld og við gerðum sérstaka útgáfu í tengslum við það .
Þannig að allt sem ég fæst við þessa dagana , jafnvel í mínum frítíma , tengist Íslandi ! " – Það hafa auðvitað allir skoðanir á því , hvaða bækur eiga erindi til Þýskalands ? " Já , það eru til ýmsar skemmtilegar frásagnir af því .
Þegar við unnum síðar að upptökum á Íslandi , þá vorum við hjá góðum hjónum , sem bæði voru miklir lestrarhestar .
Eitt kvöldið talaði ég um hlutverk mitt í verkefninu , að ég reyndi að koma íslenskum bókum á framfæri við þýska útgefendur , og næsta morgun kom konan á heimilinu til mín og sagði : " Það er ein bók sem ég vil ekki að þú farir með til Þýskalands , því hún gefur ranga mynd af íslensku þjóðinni , og það er Konur eftir Steinar Braga .
" Ég sagði að hún væri of mikilvæg og umtöluð til þess að hún yrði ekki þýdd , enda hefði þegar verið gengið frá því .
Um eftirmiðdaginn kom hún aftur til mín og sagði að ég væri syndugur maður , en mér yrði fyrirgefið ef ég færi með aðra bók til Þýskalands , sem sýndi íslensku þjóðina í öðru ljósi , og það væri Afleggjarinn eftir Auði Ólafsdóttir .
Ég sagði við hana : " Við seldum hana til Þýskalands mánuði áður en við sömdum um Konur ! " Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 