Söngkonan Birgitta Haukdal dró sig meðvitað í hlé frá sviðsljósinu þegar hún varð ólétt að syni sínum en er núna komin með fiðring í fingurna og leggur drög að nýrri plötu .
Birgitta hefur gaman að því að líta til baka en horfir þó mest fram á við en hefur umfram allt tileinkað sér listina að lifa í núinu .
Texti : Inga Rún Sigurðardóttir ingarun@mbl.is Myndir : Kristinn Ingvarsson kring@mbl.is Birgitta Haukdal er ein af þessum einlægu manneskjum sem hafa fallega nærveru og útgeislun .
Fyrir það og umtalsverða sönghæfileika varð hún þjóðkunn með lögum á borð við " Stórir hringir " og " Allt sem ég sé " , sem hún söng með hljómsveit sinni Írafári .
Það var ekki aðeins rödd hennar sem varð kunn heldur líka andlitið og tók Birgitta þátt í Evróvisjón-keppninni árið 2003 með laginu " Open Your Heart " .
Hún hefur því komið víða við og líka notið mikilla vinsælda meðal yngri kynslóðarinnar .
Núna er hún sjálf í mjög góðum tengslum við ungu kynslóðina , þá allra yngstu , en hún eignaðist strák árið 2009 með eiginmanninum Benedikt Einarssyni .
Hann heitir Víkingur Brynjar og verður tveggja ára í lok júní .
Birgitta er búin að helga sig barnauppeldinu að undanförnu ár en hefur þó alls ekki gleymt tónlistinni .
Hún hefur verið í námi í Danmörku í skólanum Complete Vocal Institute .
" Síðustu fjögur árin hef ég farið út reglulega .
Ég byrjaði í söngnámi í eitt ár en er búin að vera síðustu þrjú árin í kennaranámi og klára í sumar .
Ég hef flogið út á sex vikna fresti og verið úti í tæpa viku í senn .
Mér finnst ég stundum búa í ferðatösku en við fjölskyldan erum líka dugleg að ferðast , " segir Birgitta og bætir því við að önnur söngkona , Hera Björk , hafi smitað sig af Complete Vocal-bakteríunni .
Útskrifast úr söngkennaranámi í sumar " Þetta er búið að vera ofsalega gaman og ég sé ekki eftir því að hafa gert þetta .
Ég verð samt að játa að ég verð fegin í júní þegar þetta klárast , " segir hún og er það ekki síst vegna litla stráksins .
" Þetta breyttist eftir að ég átti strákinn minn .
Ég tek hann stundum með og stundum skil ég hann eftir .
Þetta var ekkert mál þegar hann var lítill .
Þá kom maðurinn minn eða mamma með mér og þau bönkuðu uppá á þriggja tíma fresti svo ég gæti gefið brjóst .
Núna er erfitt að sofna ein á kvöldin á hótelherberginu .
" Hún segir námið hafa gefið sér mikið .
" Þetta er magnað nám og ég hef lært svo ótrúlega mikið .
Það sem söngkennararéttindi frá þessum skóla veita mér er að ég get kennt allar stíltegundir .
Hvaða söngstíl sem þú vilt , klassík , rokk , djass , blús , hreinlega öll hljóð sem við gefum frá okkur ! " Birgitta hefur raunar lengi kennt söng .
" Ástæðan fyrir því að ég fer í þetta nám er að ég er búin að vera að kenna söng í nokkur ár en hafði aldrei lært neitt .
Ég hafði söngkonureynsluna en langaði til að fá tæki og tól í kennsluna .
Ég verð samt aldrei söngkennari frá níu til fimm og ætla ekki endilega að bæta miklu við mig en námið gerir það skemmtilegra að syngja , kenna og semja tónlist .
Mér finnst tónlist svo skemmtileg en ég get ekki sungið á giggum allan sólarhringinn .
" Námið er líka alþjóðlegt og fær Birgitta alþjóðleg kennararéttindi við útskrift .
" Maður er líka að ná sér í öryggi .
Ég verð ekki alltaf þrítug söngkona ! " Hún segir gott að hafa dvalið þennan tíma í Danmörku .
" Ég finn eiginlega engan mun á Danmörku og Íslandi .
Fyrir mig að fara til Kaupmannahafnar er eins og fyrir fólk frá Húsavík að koma til Reykjavíkur , bara aðeins stærri staður og meira fjör .
" Birgitta ætti að vita það en hún ólst upp á Húsavík .
Eins og að horfa á bíómynd En hvernig tilfinning skyldi það vera að horfa til baka á poppstjörnutímabilið ? " Ef ég lít til baka og hugsa til þess sem ég hef gert síðustu 15 árin þá kemur bara góð tilfinning yfir mig .
En í leiðinni er þetta óraunverulegt .
Maður var þarna í einhverri rússíbanaferð og vann dag og nótt .
Það var svo ofsalega mikið að gerast að þetta varð óraunverulegt .
Bara það að skoða gömul viðtöl , úrklippur og sjónvarpsviðtöl er eins og að horfa á bíómynd þar sem stelpan er bara ofsalega lík mér ! " Hún getur síðar sýnt stráknum sínum þessi minningabrot .
" Það verður ofsalega skemmtilegt .
Ég er hamingjusöm með það að eiga úrklippur .
Svo er náttúrlega dúkkan mín góða , ég er með nokkrar í bílskúrnum sem ég hlakka til að gefa ömmubörnunum og sýna þeim úrklippurnar í leiðinni ! " segir hún en eins og margir muna kom á markað hérlendis dúkka í mynd Birgittu .
Hún minnist fortíðarinnar með gleði en engri eftirsjá .
" Við upplifðum ofsalega skemmtilega hluti í Írafári og ég í minni tónlist og mínu lífi en þetta er ekkert sem mig langar til að gera aftur .
Lífið er núna og mér finnst líf mitt æðislegt .
Ég gæti ekki beðið um neitt meira .
Það er gaman að eiga minningarnar , fyllast smánostalgíu og hlæja að sjálfum sér .
Við erum komin hingað á jörðina til að læra og gefa frá okkur eins mikið og við getum .
Þá má maður ekki sitja og hugsa bara um það sem var .
" Hún segir tónlistina samt alltaf jafnmikilvæga í sínu lífi .
" Það verða auðvitað áherslubreytingar og þroskabreytingar .
Ég er að búa til tónlist núna .
" Ég tók mig alveg í burtu frá sviðsljósi , uppákomum og að syngja eftir að ég varð ólétt .
Það var af því að hugur minn og hjarta var hjá barninu .
Tónlist er ástríða og tilfinningar .
Ef öll þín ástríða og hugur er hjá barninu þínu hefurðu ekki tíma fyrir tónlistina hvort eð er .
Mig langaði að gefa mig fjölskyldunni þennan tíma .
Tónlistin var líf mitt en allt í einu varð barnið og fjölskyldan líf mit , " segir Birgitta sem er alls ekki hætt .
Ný plata með frumsaminni tónlist " Núna er ég farin að fá kitl í fingurna .
Farin að semja meira og taka upp .
Ég er með plötu í höndunum sem kemur út á þessu ári .
Að mestu verða þetta íslensk frumsamin lög með mér og öðrum góðum íslenskum lagahöfundum .
Geimsteinn mun gefa þetta út .
Það gefur mér mikið að vinna með þeim , " segir hún og útskýrir að tónlistin komi þegar hún sé tilbúin .
" Þetta verður á þessu ári ef allt gengur upp en ég geri ekki eitthvað sem ég er ekki sátt við og hendi því út .
Ég bý til eitthvað sem kemur frá mér en ekki af því að markaðurinn kalli á eitthvað ákveðið .
Þetta er tónlist sem mig langar að búa til og vonandi langar aðra að hlusta á og njóta þess líka .
Það eru svo margir sem festast í því að reyna að gera það sem virkar .
Syngja út um allt og henda út einhverjum diskum .
Mér finnst mikilvægt að þetta komi frá innstu hjartarótum .
Ég vil hafa mig í tónlistinni eins og ég er núna .
Ég vil ekki búa til einhverja töff týpu , " segir Birgitta , sem viðurkennir að hún verði mýkri með árunum og þá mýkist tónlistin líka .
Hún hlustar mikið á tónlist en hefur aldrei átt sér uppáhaldssöngkonu eða fyrirmynd .
Hún kiknar hins vegar í hnjánum þegar hún hlustar á Andrea Bocelli .
" Mér finnst ekki gaman að syngja klassík en elska að hlusta á hann .
" Innblásturinn kemur innan frá , ekki frá öðrum tónlistarmönnum .
" Þetta er allt algjörlega frá hjartanu .
Ég held það sé gott , það getur verið hættulegt að eiga sér uppáhaldstónlistarmann eða -hljómsveit og getur skapað hættu á því að þú farir að syngja svipað eða að þinn karakter smitist af honum .
Mér finnst samt gaman að vera heima og prófa að herma eftir einhverjum söngkonum og athuga hvað ég get , " segir hún og hlær .
" Ég breytist ekkert þótt ég kunni fleiri söngstíla en ég skal alveg kenna þér þá ! " Fyrstu skrefin og barnauppeldið Birgitta er búin að vera með þætti á Mbl.is frá því í október um fjölskyldur , börn og barnauppeldi sem heita Fyrstu skrefin .
" Þegar Hlynur hjá Mbl. Sjónvarpi hafði samband við mig í ágúst vissi ég ekki alveg hvernig ég ætti að koma þessu að en fann samt að þetta kitlaði mig mikið .
Mér hefur alltaf þótt svo gaman að prófa eitthvað nýtt og henda mér í djúpu laugina , " útskýrir hún en þættirnir hafa fengið góðar viðtökur .
" Ég er sjálf í þessu barnastússi og hef áhuga á öllu sem tengist börnum .
Mér finnst forréttindi að fá að heimsækja þessar fjölskyldur og fá að skyggnast inn í líf þeirra .
Þetta er ofsalega gaman og ég sé ekki eftir því að hafa tekið þetta að mér .
" Góðar breytingar Hún veit hversu margt breytist í lífi pars þegar barn kemur til .
" Það er magnað .
Ég hefði aldrei trúað því hvað það breytir lífi manns á góðan hátt .
Það eru svo margir sem kvíða andvökunóttunum , kúkableiunum og draslinu á heimilinu .
En þegar maður er kominn út í þetta er þetta allt svo gaman , " segir Birgitta sem veit samt að það er ekki alltaf auðvelt að vera með lítið barn .
" Víkingur Brynjar var með kveisu fyrstu mánuðina og grét mikið .
Auðvitað er gott að sofa en það er ekkert best í heimi ! " Birgitta vill vera góð fyrirmynd og hefur tileinkað sér heilbrigðan lífsstíl enda geislar hún af hreysti .
" Ég lifi heilbrigðu lífi sjálf , allt er gott í hófi , ég leyfi mér hluti en innan vissra marka , " segir móðirin meðvituð um að góðar venjur er gott að skapa snemma .
" Maður þarf að vera meðvitaður frá byrjun .
Mér fannst mikilvægt að byrja strax að hugsa um hollustuna , hvað við látum ofan í okkur og setjum á okkur , " segir hún en andleg fæða er líka hluti af þessu .
Ást á hverjum degi " Ég reyni að gefa barninu mínu eins mikla ást á hverjum degi og ég get .
Mér finnst svo gott að fá ást á hverjum degi ! Það skiptir máli hvernig er komið fram við þig .
Við erum að kenna börnunum okkar að verða að einstaklingum .
Auðvitað fæðumst við vissir karakterar en svo mótumst við af fólkinu í kringum okkur .
" Hún takmarkar sætindin sem strákurinn hennar fær enda hefur eins og hálfs árs barn ekki sömu hugmynd um hvað sé góðgæti og fullorðnir .
Hún eins og margir aðrir foreldrar sem reyna að gefa börnum hollt fær þrýsting frá ættingjum í kökuboðum : Má hann ekki fá smásúkkulaðiköku ? " Það er algjör óþarfi að gefa honum þetta á meðan hann veit ekkert hvað þetta er , " segir Birgitta sem hefur verið með ýmis ráð í þáttunum fyrir foreldra sem vilja gefa börnum sínum eitthvað sem er bæði hollt og gott .
" Þurrkað mangó bragðast nákvæmlega eins og hlaupbangsar ! Það er dísætt með ávaxtaríku bragði .
" Tók upp hollari lífshætti Birgitta var ekki alltaf svona mikið í hollustunni og var að eigin sögn " algjör súkkulaðifíkill " .
" Ég borðaði súkkulaði á hverjum einasta degi og drakk kók á hverjum degi .
Ég fitnaði svosem ekki því það var brjálað að gera og þarna var maður að sækja sér orku .
Svo varð vitundarvakning hjá mér þegar ég fór til tannlæknis eftir að hafa ekki farið í langan tíma .
Þá var ég komin með skemmdir milli tannanna .
Þá brá mér svolítið .
Ég sem bursta alltaf tennurnar , af hverju fékk ég skemmdir ? En þetta voru kókskemmdir .
Þá fór ég svona smám saman að tileinka mér heilbrigðan lífsstíl en allt er gott í hófi .
Núna drekk ég ekki kók nema einstaka sinnum .
Núna á ég alltaf sódavatn í ísskápnum en áður var ég alltaf með kók .
Núna á ég alltaf hnetustykki og þurrkaða ávexti í skúffunni sem ég átti aldrei .
Ég átti alltaf súkkulaði , " segir hún um þessa lífsstílsbreytingu .
Þetta þýðir samt ekki að hún kunni ekki að meta góðan mat .
" Mér finnst ofsalega gaman að elda .
Sá áhugi kom þegar ég fór að vera meira heima , ég var bara aldrei heima áður .
En ef þú mundir spyrja vini mína þá vita þeir að ég er ofsalega mikill sælkeri og " gourmet " -kona .
Það getur alveg farið saman að hugsa um hollustuna og að vera sælkeri .
Það er allt gott í hófi .
Ein skemmtilegasta kvöldstund sem ég á með vinum mínum er að búa til sushi saman , drekka hvítvín og fá sér góðan súkkulaðimola á eftir .
" 