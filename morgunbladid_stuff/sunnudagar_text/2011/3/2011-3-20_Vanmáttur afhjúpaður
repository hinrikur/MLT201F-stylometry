Frá heimsstyrjöldinni síðari hefur aldrei verið jafnmikil þörf fyrir öflugt stjórnkerfi í Japan og nú þegar landið tekst á við hrikaleg eftirköst risaskjálfta og flóðbylgju sem kostaði þúsundir manna lífið .
Ofan á hamfarirnar bættist hætta á alvarlegri geislamengun frá kjarnorkuveri og neyð nær hálfrar milljónar flóttamanna sem misstu heimili sín .
Hamfarirnar í Japan sýndu hversu berskjölduð öflugustu iðnveldi heims geta verið gagnvart náttúruöflunum og afhjúpuðu vanmátt eins af stærstu stjórnkerfum heims .
Japanskir ráðamenn hafa sætt vaxandi gagnrýni fyrir sein og fálmkennd viðbrögð við jarðskjálftanum og flóðbylgjunni sem jafnaði heilu bæina og þorpin við jörðu .
Japanar hafa verið þekktir fyrir góða skipulagningu og ólíkt fórnarlömbum jarðskjálftans á Haítí fyrir rúmu ári ætlast Japanar til þess að embættismenn þeirra standi vel í stykkinu þegar jarðskjálftar ríða yfir .
Margir Japanar skilja þess vegna ekki hvers vegna yfir 620.000 heimili skuli enn vera án rafmagns og 1,6 milljónir bygginga án rennandi vatns í einu auðugasta ríki heims .
Um 450.000 manns , sem misstu heimili sín , hafast nú við í bráðabirgðaskýlum í allt að fimm stiga frosti í norðanverðu landinu og víða er skortur á matvælum og eldsneyti .
" Ég bjóst aldrei við því að slíkt gæti gerst í Japan nútímans .
Þetta er eins og skáldskapur , " hafði The Washington Post eftir íbúa borgarinnar Ishinomaki .
" Hér er allt í óreiðu " Blaðamaður The Washington Post í Ishinomaki hefur eftir nokkrum borgarbúanna að ríkisvaldið hafi í raun gefist upp á því að sinna skyldum sínum við íbúana .
" Stjórnin gerir ekki neitt .
Embættismennirnir eru ekki hérna , " sagði skólastjóri barnaskóla þar sem hann rekur neyðarathvarf fyrir 1.200 manns ásamt 20 kennurum sem tóku að sér að sjá fólkinu fyrir matvælum .
Ráðhús borgarinnar er undir vatni , símarnir dauðir og yfirmennirnir uppteknir við að sinna eigin vandamálum .
" Hér er allt í óreiðu .
Ég fæ engin fyrirmæli , " sagði borgarstarfsmaður sem gafst upp á biðinni eftir fyrirmælum og bauðst til að hjálpa kennurunum .
The New York Times segir að náttúruhamfarirnar og eftirköst þeirra hafi afhjúpað hversu veikt og forystulaust japanska stjórnkerfið sé .
Leiðtogar landsins búi ekki yfir þeirri kunnáttu sem nauðsynleg sé við slíkar aðstæður til að þjappa þjóðinni saman , örva hana til dáða , vera fljótir að finna lausnir og fá öfluga skriffinna í samvinnu við sig .
" Japan hefur aldrei staðið frammi fyrir svo alvarlegri prófraun , " hafði The New York Times eftir Takeshi Sasaki , prófessor í stjórnmálafræði við Gakushuin-háskóla .
" Á sama tíma hefur myndast tómarúm vegna forystuleysis .
" Stjórnin hefur m.a. verið gagnrýnd fyrir fálmkennd viðbrögð við geisluninni frá Fukushima Daichi-orkuverinu og fyrir að veita ekki fjölmiðlunum og almenningi nægar upplýsingar um hættuna .
Ráðherrarnir hafa reitt sig nær algerlega á upplýsingar frá fyrirtækinu sem rekur orkuverið .
Upplýsingarnar hafa komið seint og verið mjög óljósar .
The New York Times segir að tregðuna til að veita upplýsingar um ástandið í kjarnorkuverinu megi m.a. rekja til þess að yfirvöldin óttist að ofsahræðsla breiðist út meðal almennings í Japan , eina landinu sem orðið hefur fyrir kjarnorkuárás .
Vinstrisinnaðir fjölmiðlar í Japan hafa haft efasemdir um kjarnorkuframleiðsluna og orkufyrirtækin óttast að fréttir um geislunina verði vatn á myllu andstæðinga kjarnorkuvera .
Sá hængur er hins vegar á að skorturinn á upplýsingum hefur orðið til þess að fjölmiðlarnir hafa ýkt geislunarhættuna , að því er The New York Times hefur eftir japönskum sérfræðingi í kjarnorkumálum .
Ekki vitað um afdrif tuga þúsunda Virða má stjórninni það til vorkunnar að náttúruhamfarirnar höfðu hrikalegar afleiðingar og vandamálin eru mjög erfið úrlausnar .
Talið er að margir mánuðir líði þar til ljóst verður hversu margir fórust í hamförunum .
Skýrt var frá því á föstudag að 6.911 lík hefðu fundist og 10.316 til viðbótar væri saknað .
Viðbúið er að þessar tölur hækki vegna þess að á listanum yfir þá , sem saknað er , eru aðeins nöfn sem tilkynnt hafa verið til yfirvalda .
Í sumum bæjum og hverfum hurfu svo margir í náttúruhamförunum að í mörgum tilvikum er enginn eftir til að tilkynna nöfn þeirra sem hurfu .
T.a.m. voru um 5.000 manns flutt á brott frá bænum Otuchi en ekki er vitað um afdrif rúmlega 9.000 íbúa hans .
Um 220 lík hafa fundist í bænum og aðeins sjö nöfn eru á opinbera listanum yfir þá sem saknað er .
Svipaða sögu er að segja um nokkra aðra bæi þar sem ekki er vitað um afdrif þúsunda manna sem eru ekki á opinbera listanum yfir þá sem tilkynnt hefur verið um .
Í bænum Minamisanriku er t.a.m. ekki vitað um afdrif 10.000 manna sem eru ekki á opinbera listanum .
Eftirköstin í tölum Tuga þúsunda manna er saknað eftir jarðskjálftann og flóðbylgjuna í Japan og manntjónið er það mesta í landinu frá árinu 1923 þegar yfir 142.000 manns fórust í jarðskjálfta .
Um 463.000 manns hafa þurft að flýja heimkynni sín vegna hamfaranna eða hættu á alvarlegri geislun frá kjarnorkuveri .
1,6 milljónir bygginga eru án rennandi vatns og 621.439 heimili eru enn án rafmagns , rúmri viku eftir hamfarirnar .
80.422 byggingar skemmdust í náttúruhamförunum .
Þar af eyðilögðust 4.798 byggingar .
Seðlabanki Japans dældi um 34 billjónum jena , eða 47.000 milljörðum króna , í peningamarkaði landsins eftir að japanska hlutabréfavísitalan Nikkei lækkaði um 16% á tveimur dögum .
Bankinn DBS í Singapúr áætlar að efnahagslega tjónið nemi 100 milljörðum dollara , 11.500 milljörðum króna , eða sem svarar 2% af vergri landsframleiðslu Japans .
Mesta kjarnorkuslys í sögu Japans Kjarnorkumálastofnun Japans sagði á föstudag að geislamengunin frá Fukushima Daiichi-kjarnorkuverinu væri mesta kjarnorkuslys í sögu Japans og álíka alvarleg og geislamengunin á Þriggja mílna eyju í Pennsylvaníu í Bandaríkjunum árið 1979 .
Kjarnorkuslysin í Fukushima og á Þriggja mílna eyju eru flokkuð sem fimmta stigs kjarnorkuslys á INES-kvarðanum , alþjóðlegum mælikvarða á hættuna af kjarnorkuslysum .
Til fimmta stigsins teljast " slys sem hafa afleiðingar utan nærliggjandi svæðis " .
Þrep INES-kvarðans eru alls sjö og sjöunda stigið telst " stórslys " .
Tsjernobyl-slysið í Úkraínu 26. apríl 1986 er eina slysið sem mælst hefur í efsta þrepi kvarðans .
Slysið varð vegna mistaka stjórnenda orkuversins þegar þeir gerðu tilraun sem fól í sér að dregið var úr afli kljúfsins .
Þeir fjarlægðu mikilvægan öryggisbúnað vegna tilraunarinnar og það leiddi til ofhitnunar og stóraukinnar keðjuverkunar .
Mikið magn geislavirkra efna dreifðist yfir stórt svæði eftir sprengingu og eldsvoða í kjarnorkuverinu .
443 kjarnakljúfar í 30 löndum Reistir hafa verið 443 kjarnakljúfar í 30 löndum heims og framleiðsla þeirra nemur tæpum 14% af allri raforkuframleiðslu í heiminum .
Kjarnorkuframleiðslan er mest í Bandaríkjunum , Frakklandi , Japan , Rússlandi , Þýskalandi og Suður-Kóreu .
Kjarnorkuverin í þessum sex löndum framleiða um tvo þriðju af allri kjarnorkuframleiðslunni í heiminum .
Verið er að reisa 62 kjarnakljúfa til viðbótar , þar af 27 í Kína og tíu í Rússlandi .
