Tengslin á milli hins danska leikhúss og þess íslenzka hafa alltaf verið sterk .
Það er kannski of mikið sagt , að íslenzkt leikhús hafi sprottið upp úr því danska en frumkvöðlar íslenzkrar leiklistar leituðu til Danmerkur á fyrstu árum 20. aldarinnar eftir innblæstri , þekkingu og þjálfun og öllu sem til þurfti .
Þegar hugsað er til baka verður það að teljast meiri háttar afrek að koma upp reglulegri leikhússtarfsemi eins og gert var með stofnun Leikfélags Reykjavíkur árið 1897 .
Frumkvöðlarnir höfðu ekkert í höndunum nema áhugann einan og það hlýtur að hafa verið brennandi áhugi sem rak þá áfram .
Það var ekkert til .
Hvorki leikhús né annað sem til þurfti .
Hvernig urðu leiktjöldin til ? Búningarnir ? Efnin sem notuð voru í gervin ? Þetta fólk lagði grundvöll að einum meginþætti í menningarlífi okkar á 20. öldinni með tvær hendur tómar .
Hér var byrjað nánast frá grunni .
Þess vegna voru tengslin við Danmörku ómetanleg .
Þangað fóru þau og öfluðu sér þekkingar og einhverrar menntunar .
Á milli Danmerkur og Íslands gengu bréf með upplýsingum um það , sem var að gerast í dönsku leikhúsi og tillögum um verk , sem setja mætti upp á vegum Leikfélagsins .
Til baka komu bréf með upplýsingum um ágreining og átök í þessu litla og fámenna félagi .
Það var tekist á þá ekki síður en nú ! Konunglega leikhúsið í Kaupmannahöfn varð eins konar háborg leikmennta , sem horft var til .
Upp úr þessu umhverfi allsleysis en brennandi áhuga spratt sú leikkona íslenzk sem til þessa dags hefur náð meiri árangri á leiksviði með öðrum þjóðum en nokkur annar Íslendingur – Anna Borg .
Um miðja síðustu öld var þetta nafn sveipað töfrum .
Í Skáldatíma segir Halldór Laxness um íslenzku vikuna í Stokkhólmi 1932 : " Af íslenskum bókmenntum sem voru uppi hafðar á viku þessari í Stokkhólmi 1932 hygg ég fátt hafi verið mjög markvert .
Þó var þar farið með eitt kvæði eftir íslendíng , varla meira en mínútu á leingd en svo vel var á haldið , eða kannski öllu heldur svo rétt að mér fanst sem nú hefði ég loks feingið forskrift að ljóði , sem fyrir margra hluta sakir væri algert .
" Og síðan segir nóbelsskáldið : " Hver var sá er kendi mér að skilja þetta smákvæði Jóhanns Sigurjónssonar og gaf mér þann lykil að ljóðmælum , sem hefur dugað mér um sinn ? Hún var úng íslensk leikkona björt yfirlitum , ég held ekki einusinni þrítug , og gekk fram í tíguglegum alþýðleik , sem er einkennilegur fyrir Ísland , með upphafinni kvenlegri góðvild í fasi og máli .
Mér fanst hún vera ímynd þeirrar íslenskrar konu sem er ort um í þulu og danskvæði .
Í tempraðri mjúklega áblásinni framsögn hennar fanst mér sem mælt væri úr instum djúpum hins íslenska ljóðs – þó kvæðið væri ort á dönsku .
Þessi kona hét Anna Borg .
" Til þessara orða Halldórs Laxness vitnar eiginmaður Önnu Borg , danski leikarinn Paul Reumert í eftirmála bókarinnar : Anna Borg - Endurminningar , sem út kom árið 1965 .
Aldarfjórðungi eftir að Stefanía Guðmundsdóttir , einn af stofnendum Leikfélags Reykjavíkur og í hópi fremstu íslenzkra leikara til dauðadags , dvaldist veturlangt í Kaupmannahöfn , sótti leikhús og lærði , stóð dóttir hennar , Anna Borg , á sviði í Konunglega leikhúsinu og þreytti frumraun sína þar .
Hún átti eftir að verða eins og Halldór Laxness orðaði það í fyrrnefndri bók sinni " ein af leikstjörnum Norðurlanda " .
Það hefur verið nánast einstakt afrek að ná slíku valdi á danskri tungu að hún gæti yfirleitt orðið gjaldgeng þar .
Sennilega hefur Anna Borg orðið í huga íslenzku þjóðarinnar ein af fyrstu táknum þess , að afkomendur fátækra sjómanna og bænda á afskekktri eyju gætu staðið fyrir sínu úti í hinum stóra heimi , og skipaði þann sess með óperusöngvurunum Pétri Jónssyni og Stefáni Íslandi og síðar afreksmönnum í íþróttum á borð við Clausens-bræður , Finnbjörn Þorvaldsson og Gunnar Huseby og svo Friðriki Ólafssyni , sem á sinni tíð var einn af fremstu skákmönnum heims .
Saga Önnu Borg sótti á mig , þar sem ég sat eitt kvöld í síðustu viku í leikhúsinu gamla við Tjörnina , þar sem aldamótakynslóðin lagði grundvöll að íslenzkri leiklist , sem síðan hefur blómstrað .
En nú var það dönsk leikkona , sem er komin til Íslands og hefur haslað sér völl á Íslandi hundrað árum eftir að Stefanía Guðmundsdóttir og vinir hennar sóttu til Danmerkur , sem stóð á sviðinu gamla .
Hún heitir Charlotte Böving .
Um frammistöðu hennar þessa kvöldstund má nota orð Halldórs Laxness um Önnu Borg að Charlotte Böving hafi " gengið fram í tíguglegum alþýðleik " á sviðinu í Iðnó og reyndar fannst gömlum svínahirði frá Danmörku fyrir meira en hálfri öld að í söng hennar og tali mætti finna ímynd alls þess bezta í fari dönsku þjóðarinnar .
Mér er minnisstætt hvað æskuvinkona mín , Brynja heitin Benediktsdóttir , leikstjóri , var innilega glöð , þegar hún sagði mér frá verðandi tengdadóttur sinni , Charlotte Böving .
Iðnó lifir góðu lífi .
Það andrúmsloft , sem varð til í því húsi hverfur aldrei .
Það getur ekki horfið .
Sagan er alls staðar .
Og nú getur kynslóðin sem man Önnu Borg og afrek hennar komið í Iðnó og fylgzt með ungri danskri leikkonu á íslenzku sviði .
Og nýjar kynslóðir Íslendinga geta komið þangað og hrifizt af andblæ þess bezta , sem Danmörk hefur upp á að bjóða .
