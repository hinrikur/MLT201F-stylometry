Á undanförnum misserum virðist hafa orðið vakning hvað varðar heimatilbúinn varning og viðgerðir á fatnaði og tækjum í okkar daglega lífi .
Á mörgum heimilum er nú prjónað og saumað , húsgögn bólstruð og heimatilbúin matvæli eru framleidd úr berjum , rabarbara og öðrum hráefnum .
Á verkstæðum og vinnustofum er viðgerðum sinnt í auknum mæli á fatnaði og húsbúnaði .
Eldri munir öðlast hlutverk í nýju samhengi með endurnýtingu og lagfæringum .
Hvað veldur þessari vakningu ? Er það efnahagsástandið , aukin umhverfisvitund , menningaráhrif , tískustraumar nútímans eða eitthvað annað ? Þjóðminjasafnið beinir sjónum sínum að hinum breyttu áherslum og aflar nú heimilda með nýjustu spurningaskrá sinni um heimatilbúið , viðgert og notað og spyr um afstöðu fólks og reynslu á þessu sviði .
Menningararfurinn endurspeglar sögu okkar og reynslu í gegnum aldirnar og getur verið brunnur nýrra hugmynda í samtímanum .
Sparsemi , nýtni og nægjusemi var ríkur þáttur í lífsviðhorfi og raunveruleika Íslendinga .
Nýtni var sjálfsögð langt fram eftir síðustu öld , bæði sökum fátæktar og hugarfars .
Nýtni og viðgerðir á hversdagsgripum fyrri kynslóða er einmitt umfjöllunarefni sýningarinnar Stoppað í fat sem nú stendur yfir í Þjóðminjasafni Íslands .
Þar eru sýndir munir úr safnkostinum sem gert hefur verið við á sínum tíma af útsjónarsemi , nauðsyn og á stundum mikilli handlagni .
Á sýningunni má sjá dæmi um hvers kyns viðgerðir á fatnaði , vefnaði , heimilisáhöldum og verkfærum frá ýmsum tímum .
Elsti gripur sýningarinnar er brot úr steinpotti frá landnámstíma , sem hefur verið spengdur saman .
Í augum okkar lítur út eins og brotinn gripurinn hafi verið heftaður saman .
Spenging var viðgerð sem krafðist lagni og var notuð á tré , málm og jafnvel stein .
Algengast var þó að leirgripir , svo sem ýmis borðbúnaður og ílát hvers konar , væru spengdir saman .
Þessi aðferð viðgerða er nú að mestu gleymd og jafnvel merking hugtaksins einnig .
Þjóðminjar má skoða frá mörgum sjónarhornum .
Á sýningunni Stoppað í fat skoðum við valda gripi úr fórum safnsins frá þessu sérstaka sjónarhorni , því hvernig landsmenn gerðu við eigur sínar fyrr á tímum .
Þegar kemur að viðgerðum má greina í safngripum verkaskiptingu kynjanna .
Áhöld og amboð hafa almennt verið smíðuð af karlmönnum , en stærstur hluti áhalda var heimasmíðaður og við hann var gert þegar á þurfti að halda .
Menn lögðu sig fram um að viðgerðir væru haganlega gerðar í þeim tilgangi að gera gripinn brúklegan á ný , helst þannig að hann entist sem lengst .
Viðgerðir fóru jafnan fram á heimilum , en sumar þeirra kröfðust meiri sérhæfingar og laghentir einstaklingar fóru á milli bæja og húsa til viðgerða .
Viðgerðir á fatnaði og öðrum textíl féllu almennt í hlut kvenna .
Þær stoppuðu í sokka , stöguðu göt , bættu flíkur og skófatnað .
Lengst af var allur fatnaður heimasaumaður og prjónaður og hið sama er að segja um viðhald og viðgerðir .
Á sýningunni getur að líta mörg athyglisverð dæmi vefnaðarviðgerða sem endurspegla útsjónarsemi , hagleik og natni þeirra sem gerðu við .
Stagbættar flíkur segja sögu fátæktar , en fatnaður var almennt gernýttur og jafnvel notaður af mörgum .
Upplituðum ullarflíkum var vent , það er þeim snúið , göt voru bætt og stykkjuð , stoppuð , rimpuð , stögluð , stöguð og þeim skjóðað saman .
Orðaforðinn endurspeglar færnina að gera við og viðgerðartæknina sjálfa .
Margar konur þóttu snillingar að bæta og stykkja , þótt þeim hafi mörgum þótt nóg um eins og sjá má í skemmtilegu kvæði Theodóru Thoroddsen ( 1863-1954 ) , þrettán barna móður , sem starfaði sem gæslukona í Þjóðminjasafninu snemma á síðustu öld ásamt Bríeti Bjarnhéðinsdóttur .
Má ætla að jafnréttismál og hlutskipti kvenna hafi borið á góma í samtölum þeirra sem stóðu vaktina við gæslu safngripa Þjóðminjasafnsins , hugsanlega við að staga .
Mitt starfið Mitt var starfið hér í heim heita og kalda daga að skeina krakka og kemba þeim og keppast við að staga .
Eg þráði að leika lausu við sem lamb um grænan haga , en þeim eru ekki gefin grið , sem götin eiga að staga .
Langaði mig að lesa blóm um langa og bjarta daga , en þörfin kvað með þrumuróm : " Þér er nær að staga .
" Heimurinn átti harðan dóm að hengja á mína snaga , hvað eg væri kostatóm og kjörin til að staga .
Komi hel með kutann sinn og korti mína daga , eg held það verði hlutur minn í helvíti að staga .
Heimildir sögunnar endurspegla einnig reisn fólks og kunnáttu .
Á ljósmyndum má sjá vel klætt fólk í fatnaði úr efni sem gjarnan var heimaofið , og voru flíkurnar oft afar fagmannlega unnar .
Má sjá dæmi um það á ljósmyndum á sýningunni Ljósmyndari Mývetninga – mannlífsljósmyndir Bárðar Sigurðssonar frá upphafi 20. aldar , sem nú stendur yfir í Myndasal Þjóðminjasafnsins .
Á myndum Bárðar má sjá marga prúðbúna Þingeyinga í heimaofnum klæðnaði , sem sómi er að .
Sagan er ekki einlit fremur en hinar stagbættu flíkur í safninu .
Í neyslusamfélagi nútímans hefur minna farið fyrir þeirri nýtni og sparsemi sem hér er lýst .
Einnota hlutir eru í almennri notkun sem og tæki hvers konar sem í raun er ekki ætlað að endast lengi .
Með aukinni umhverfisvitund má merkja viðhorfsbreytingu hér á landi sem og annars staðar , sem leitt hefur til aukinnar endurnýtingar .
Greinilegt er að landsmenn hafa tekið við sér þegar kemur að hagsýni og virðingu fyrir umhverfinu , en flestir geta nefnt dæmi um aukinn áhuga á því sem er heimagert , viðgert og endurnýtt .
Er það hagsýni eða tíska eða hvort tveggja ? Straumar og stefnur í hönnun undanfarin ár hafa fengist við þessi sjónarmið og áferð og útfærsla hönnunargripa stundum tekið mið af því .
Á sviði húsgagnahönnunar og byggingalistar hefur vistvæn hönnun verið að sækja í sig veðrið víða um heim og eru dæmi um að húsgögn séu hönnuð úr endurnýtanlegum vefnaði , hjólbörðum , viðarkurli eða öðrum úrgangi .
Hönnuðir og listamenn leita gjarnan í brunn menningararfsins , og gæti hin stagbættu jakki og treyja á sýningu Þjóðminjasafnsins jafnvel orðið skemmtileg uppspretta hugmynda fyrir fatahönnuði .
Tíðarandinn breytist og mennirnir með .
Þjóðminjasafn Íslands hvetur landsmenn til að segja sína sögu um viðgerðir , endurnýtingu og nýtni með því að svara spurningaskránni um heimatilbúið , viðgert og notað .
Í því skyni er vert að skoða handbragð horfinna kynslóða á sýningunni Stoppað í fat og staldra við og íhuga , enda gæti í þessum efnum verið fólginn heill heimur hugmynda til nýsköpunar , umhverfisvitundar og sparnaðar .
Sjá nánar : www.thjodminjasafn.is / minjar-og-rannsoknir / thjodhattasafn / rannsoknir / nr / 2975 