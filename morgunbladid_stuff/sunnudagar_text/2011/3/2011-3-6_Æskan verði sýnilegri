Þó að dagurinn hafi verið haldinn í meira en 50 ár er enn lengra síðan hugmyndin var sett niður á blað .
Þannig er greint frá hugmyndinni að sérstökum æskulýðsdegi í októberhefti Æskulýðsblaðsins 1953 .
Þar skrifar sr. Kristján Róbertsson , sóknarprestur á Siglufirði : " Sú hugsjón hefir fæðst , að íslenska kirkjan helgi æskunni í landinu einn dag á ári hverju .
Sá dagur yrði æskulýðsdagur þjóðkirkjunnar ...
Dagurinn verður að koma , dagur mannræktar , starfs og dáða í anda Krists .
" Í febrúar 1954 héldu sjö prestar svonefndar æskulýðsguðsþjónustur sama sunnudaginn í nokkrum kirkjum norðanlands .
Af því tilefni skrifaði sr. Pétur Sigurgeirsson , ritstjóri Æskulýðsblaðsins og þá sóknarprestur á Akureyri : " Væri mjög æskilegt , ef sú hugmynd yrði að veruleika að þjóðkirkjan eignaðist sérstakan æskulýðsdag ...
Brýn þörf er á því að einbeita kröftunum og sameina þá í starfinu fyrir börnin og æskuna .
" Þannig tók sr. Pétur undir tillögu starfsbróður síns á Siglufirði .
Prestar norðan heiða héldu samstarfinu um þennan vísi að æskulýðsdegi kirkjunnar ótrauðir áfram þó þeir yrðu enn að bíða í nokkur ár áður en hinn opinberi æskulýðsdagur yrði að veruleika .
Það var svo hinn 8. mars 1959 að fyrsti æskulýðsdagur kirkjunnar var haldinn hátíðlegur með æskulýðsguðsþjónustum í kirkjum landsins .
Þá hafði hugmynd þeirra norðanmanna fengið nýjan byr því nýskipuð æskulýðsnefnd þjóðkirkjunnar beitti sér nú fyrir æskulýðsdeginum .
Öflugt sunnudagaskólastarf Upphaf æskulýðsstarfs kirkjunnar og stofnun æskulýðsfélaganna var rökrétt framhald af sunnudagaskólastarfi kirkjunnar .
Jón Helgason prestaskólakennari hóf fyrstur manna sunnudagaskólastarf á Íslandi árið 1892 , en slíkt starf hafði hafist á Englandi þegar um 1780 og fljótlega eftir það í Danmörku en þangað sótti Jón aðallega þá fyrirmynd sem starfið hér var byggt á .
Að jafnaði sóttu um 100 börn þennan sunnudagaskóla sem var í leikfimishúsi gamla barnaskólans .
Skæð skarlatsótt sem herjaði um aldamótin varð hins vegar til þess að hlé varð á þessu starfi .
En hugmyndin var komin til að vera .
Í mars 1903 hóf Knud Zimsen síðar borgarstjóri sunnudagaskólastarf á vegum KFUM .
Rúmum þrjátíu árum síðar færðist svo reglulegur vöxtur í starfið , fyrst í Reykjavík , þá á Seltjarnarnesi og svo víða um land .
Þörfin fyrir sunnudagaskólastarfið var augljós .
Þannig greinir Æskulýðsblaðið til dæmis frá því að um 700 börn hafi sótt sunnudagaskóla í Akureyrarkirkju að jafnaði haustið 1954 .
Það voru þá um 10% þeirra sem bjuggu á Akureyri .
Fyrsta æskulýðsfélagið Fyrsta formlega æskulýðsfélagið var stofnað í Akureyrarkirkju 19. október 1947 en þá var sr. Pétur Sigurgeirsson , síðar biskup yfir Íslandi , nýkominn til starfa þar .
Í bókinni Saga Akureyrarkirkju er greint frá því að sr. Pétur hafi fengið mikla hvatningu frá samfélaginu öllu sem hafi eflt hann enn frekar í þeirri viðleitni sinni að stofna félagskapinn .
Þar er meðal annars haft eftir honum : , , Við héldum fljótlega fjölsótta almenna fundi , og þar ríkti þessi létti , kröftugi andi með fögnuðinn inn í hjartað , sem ég reyndi alltaf að leggja virkilega áherslu á ...
Sterkust urðu áhrifin á unga fólkið í gegnum sönginn , og það var mikið sungið , ákaflega mikið sungið .
Árshátíðin okkar hafði líka mjög mikið gildi , fjölmennt samsæti ungs fólks .
" Velgengnin á Akureyri smitaði út frá sér .
Fjöldi æskulýðsfélaga var stofnaður á Norðurlandi , m.a. 1955 á Siglufirði , 1959 á Húsavík og Ólafsfirði og 1960 á Sauðárkróki .
Reykvíkingar létu ekki sitt eftir liggja og stofnuðu sín æskulýðsfélög , þótt þörfin væri önnur þar sem KFUM og KFUK höfðu allt frá stofnun árið 1899 staðið fyrir öflugu félagsstarfi , þar sem sr. Friðrik Friðriksson fór fremstur í flokki .
Í Laugarneskirkju stóðu prestshjónin Vivian og sr. Garðar Svavarsson fyrir stofnun æskulýðsfélags 2. febrúar 1954 .
Tilgangur félagsins var m.a. að gefa fermingarsystkinum tækifæri til að halda hópinn , búa þeim hollar og ánægjulegar tómstundir og efla háttvísi og prúða framkomu félagsmanna .
Á svipuðum tíma og fyrsti æskulýðsdagurinn var haldinn hátíðlegur árið 1959 var mikill uppgangur í æskulýðsstarfi í kirkjunni .
Sumarið áður höfðu 900 nýfermdir unglingar sótt æskulýðsmót á átta stöðum víðsvegar um landið .
Sífellt fleiri kirkjur settu á fót starf fyrir unglingana .
Æskulýðsdagurinn varð fastur liður í kirkjum landsins og á sumrin flykktust ungmennin á kirkjuleg mót .
Á sjötta og sjöunda áratugnum einkenndi gróska og fjölbreytni starfið .
Útgáfa Æskulýðsblaðsins , sem byrjað hafði 1949 sem félagsblað Æskulýðsfélags Akureyrarkirkju , fékk á sig nýja mynd og níu árum seinna var blaðið orðið að málgagni Æskulýðsstarfs þjóðkirkjunnar .
Æskulýðssamband kirkjunnar í Hólastifti var stofnað árið 1959 til að halda utan um samstarf kirknanna í æskulýðsmálum .
Með stofnun sumarbúða við Vestmannsvatn fimm árum seinna lyfti þetta nýja samband grettistaki .
Æskulýðsstarf þjóðkirkjunnar stóð fyrir ungmennaskiptum og stofnun KAUS ( starfa í dag sem AUS ) .
Fjöldi íslenskra ungmenna hélt ár hvert utan sem skiptinemar og sjálfboðaliðar og hingað komu stórir hópar ungmenna sem lögðu fram dýrmæt framlög í svokölluðum vinnubúðum þar sem unnið var við endurbætur á kirkjum , smíði sumarbúða o.fl. Tjaldútilegur og ferðir fyrir nýfermda unglinga og eldri unglinga urðu sífellt vinsælli og boðið var upp á ýmis námskeið fyrir eldri ungmennin .
Með unga fólkinu kom líka ný tónlist inn í kirkjuna og nýyrði eins og , , poppmessa " urðu til .
Æskulýðssamband kirkjunnar í Reykjavíkurprófastsdæmum , ÆSKR rekur tilurð sína til umræðna á sjöunda áratugnum um að gott væri að stofna slíkt samband syðra vegna þess hversu vel hefði til tekist með sambandið á Norðurlandi , í Hólastifti hinu forna .
Hinn 9. febrúar 1966 stingur séra Jón Bjarman upp á þessu og eins Guðmundur Einarsson 3. janúar 1973 , svo að dæmi séu nefnd úr umræðum æskulýðsnefndar þjóðkirkjunnar .
Séra Þorvaldur Karl Helgason taldi raunhæft að stofna ÆSK syðra ( 14. feb. 1977 ) .
Þessi umræða og áhugi leiddi til stofnunar ÆSKR , 17. febrúar 1988 .
Stofnun sambandsins blés nýju lífi í kirkjulegt æskulýðsstarf í Reykjavík .
Um þetta leyti efldist einnig starf í kirkjunni fyrir 10-12 ára , sem er í dag einn helsti vaxtarbroddurinn í barnastarfi kirkjunnar .
Í dag eru einnig starfandi á landinu ÆSKA á Austurlandi , ÆSKEY á Norðausturlandi og ÆNK í Kjalarnesprófastsdæmi .
Samstarf um æskulýðsstarf á landsvísu fer fram undir hatti Æskulýðssambands þjóðkirkjunnar .
Fjölbreytt tómstundastarf í kirkjum um allt land Söfnuðir þjóðkirkjunnar í dreifbýli og þéttbýli standa í dag fyrir fjölbreyttu tómstundastarfi fyrir börn og ungmenni .
Metnaður er lagður í starfið og ber margbreytileiki þess vott um þá hugmyndaauðgi og þann kraft sem ríkir meðal þess unga fólks sem er í framvarðarsveit æskulýðsstarfs kirkjunnar í dag .
Við hlið hefðbundinna sunnudagaskóla sem opnir eru öllum aldurshópum og æskulýðsfélaga sem ætluð eru fjórtán ára og eldri unglingum standa söfnuðirnir til dæmis fyrir kirkjuskólum fyrir yngri grunnskólabörn og TTT starfi fyrir tíu til tólf ára börn .
Þá eiga margar kirkjur gott samstarf við KFUM og KFUK um yngri deildar starf sem og unglingadeildastarf .
Barna- og unglingastarf er fyrir löngu orðið einn helsti burðarás kirkjulegs starfs eins og þau sem sækja kirkjur landsins þennan dag geta orðið vitni að .
Höfundur er djákni í Glerárkirkju .
