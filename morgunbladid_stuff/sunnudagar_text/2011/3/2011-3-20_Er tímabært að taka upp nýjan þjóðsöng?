MEÐ Njörður P. Njarðvík , prófessor emeritus Ég vil að stofnað verði nýtt lýðveldi – annað íslenska lýðveldið .
Við þau tímamót gæfist gott tækifæri til þess að taka upp nýjan þjóðsöng og ég er hlynntur því .
Land míns föður eftir Jóhannes úr Kötlum við lag Þórarins Guðmundssonar gæti til dæmis orðið góður þjóðsöngur .
Lagið er tiltölulega einfalt og allir geta sungið það .
Land míns föður , landið mitt laugað bláum straumi eilíft vakir auglit þitt ofar tímans glaumi .
Þetta auglit elskum vér , – Ævi vora á jörðu hér brot af þínu bergi er , blik af þínum draumi .
Þetta er tengdara sjálfu föðurlandinu og þjóðinni en Lofsöngur Matthíasar Jochumssonar .
Hver á sér fegra föðurland eftir Huldu kemur líka til greina að mínu mati .
Það er tvennt sem mælir á móti þjóðsöng okkar , sem er reyndar að sumu leyti býsna fallegur .
Þetta er sálmur sem Matthías orti vegna þjóðhátíðarinnar 1874 og uppsprettan er 90. sálmur Davíðs þar sem segir að þúsund ár séu " í þínum augum sem dagurinn í gær .
" Við getum spurt okkur : Er hægt að tengja guð við land ? Er það réttmætt ? Ég skil kvæði Matthíasar sem lofsöng til Drottins og þakklæti fyrir þúsund ár og þó að mér finnist að mörgu leyti vænt um þetta ljóð finnst mér það ekki heppilegt sem þjóðsöngur .
Svo verður að nefna að aldrei er sungið nema fyrsta erindið og látið eins og það eitt sé þjóðsöngurinn , en í framhaldinu er ekki allt eins vel ort : ...
og vér kvökum vort helgasta mál .
Vér kvökum og þökkum í þúsund ár , því þú ert vort einasta skjól .
Vér kvökum og þökkum með titrandi tár , því þú tilbjóst vort forlagahjól .
Það er ekki hægt að hlaupa til og skipta um þjóðsöng á morgun en ef eitthvert raunverulegt tilefni eða tímamót gefst til þess – til dæmis nýtt lýðveldi – er ég hlynntur því og myndi vilja að Land míns föður yrði notað .
Jafnvel væri hægt að hugsa sér að þjóðsöngurinn yrði bundinn í nýja stjórnarskrá .
MÓTI Árni Heimir Ingólfsson tónlistarfræðingur Þjóðsöngvar hafa margvíslegt brúkunargildi og sýnist sitt hverjum .
Sumir vilja helst góðan drykkjusöng sem hægt er að raula á sjötta glasi , aðrir vilja íþróttalag sem rífur upp stemninguna áður en flautað er til leiks .
Það má til sanns vegar færa að Ó , Guð vors lands er hvorki drykkjulag né fótboltasöngur , en það er hins vegar fyrsta flokks tónsmíð .
Fáar þjóðir geta státað af jafn fögru , vel uppbyggðu og listilega raddsettu lagi sem þjóðsöng .
Það hefur oft verið fundið að þjóðsöngnum að hann spanni of vítt raddsvið ; ósyngjandi , segja sumir .
Rétt er að laglínan er í víðfeðmari kantinum , spannar fjórtán tóna í skalanum frá lægsta tóni til þess hæsta .
En því er svipað farið um ýmis önnur lög sem eru á hvers manns vörum .
Bandaríski þjóðsöngurinn spannar tólf tóna sem og skoska þjóðlagið Auld Lang Syne .
Þykir þó hvorugt sérlega torsungið .
Nokkur lög eru nefnd oftar en önnur þegar nýjan þjóðsöng ber á góma .
Einar Kárason styður Land míns föður , lag Þórarins Guðmundssonar við ljóð Jóhannesar úr Kötlum , sem er vissulega tignarlegt á sinn hátt .
En músíkin ber í sér óvenjumikinn drunga , enda er lagið í moll .
Slíkar tónsmíðar eiga það til að vekja trega fremur en glaðværð , og ekki kemur á óvart að sárafá lönd eiga þjóðsöng í moll : Ísrael , Búlgaría , Slóvakía , Tyrkland .
Mér þykir einhver hráslagi fylgja lagi Þórarins ; í minningunni hef ég aldrei sungið það í sól og blíðu , heldur ávallt með vindinn í fangið , í norðannepju á Austurvelli með hor í nös .
Aðrir nefna Ísland er land þitt , en jafnvel Einar Kárason viðurkennir að sá kveðskapur hafi " enga dýpt " , sé " algerlega einvíddar – að maður segi ekki marflatur " .
Þar erum við a.m.k. á sama máli .
Lagið er ágætur slagari en skortir þann hátíðleika sem góður þjóðsöngur þarf að búa yfir .
Eitt helsta hlutverk þjóðsöngs er jú að ljá stórum stundum í lífi þjóðar ákveðinn hátíðarblæ .
Fólki er auðvitað frjálst að syngja það sem því sýnist á íþróttakappleikjum eftir sem áður , en það væri fásinna að skipta um þjóðsöng .
Væri ekki nær að efna til átaks í skólum og kenna æsku landsins að syngja þjóðsönginn í röddum ? Þá gæti hver og einn sungið á raddsviði við sitt hæfi og útkoman yrði eflaust áhrifamikil .
Er hér komið verðugt verkefni fyrir deyjandi stétt íslenskra tónmenntakennara ? 