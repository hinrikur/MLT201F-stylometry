Síðasta bók sem ég las var Blóðhófnir eftir Gerði Kristnýju og hún er alveg mögnuð .
Ég er nefnilega nýbyrjuð í leshringnum með tilgerðarlausa nafnið ex libris en stefna hans er að lesa nýleg íslensk skáldverk .
Annars les ég um það bil aldrei ljóðabækur nema þær séu eftir kaldhæðnar konur eins og hin frábæra bók Leyndarmál annarra eftir Þórdísi Gísladóttur eða Blótgælur eftir Kristínu Svövu Tómasdóttur .
Það er ekki langt síðan ég las sveitaþríleikinn eftir Jón Kalman Stefánsson og hef síðan reynt að fá alla sem ég tala við til að lesa hann líka .
Ég var miklu hrifnari af þeim bókum heldur en Sumarljósi , það var einhvern veginn meiri galsi og gleði og hlýja og agaleysi í þeim heldur en verðlaunabókinni .
Sem ógift kona velti ég samt fyrir mér þeirri tilhneigingu ógiftra kvenna í sögum Jóns að mæta með búslóð og / eða börn heim til ógiftra án sýnilegs samráðs .
Er það þetta sem ég er að klikka á ? Hins vegar hef ég varla getað fyrirgefið höfundinum meðferðina á sögupersónum sínum í Harmi englanna og gæti alveg hugsað mér að taka lesturinn til baka .
Önnur bók sem ég væri alveg til í að sleppa því að hafa lesið er Votlendi eftir Charlotte Roche .
Hún er svo full af viðbjóðslegum gróteskum lýsingum að ég kúgast við að hugsa um hana .
Og svo þarf ég að fara varlega í að lesa glæpasögur því of mikið af mannlegum hörmungum og ofbeldi veldur kvíða og óhamingju .
Múmínálfarnir vekja hins vegar stöðuga hamingju , þó það sé hálfvandræðalegt að lýsa því yfir eftir þá almannahylli sem þeir hafa notið upp á síðkastið .
Æðruleysi Múmínmömmu hlýtur að hlýja öllum lesendum og vekja öryggiskennd .
Og talandi um meintar barnabækur þá les ég Bróður minn Ljónshjarta reglulega því hún kennir manni sannleika eins og þann að engum er vel við svikara .
Ég hef samt alltaf áhyggjur af því hvað verði um móður þeirra bræðra þegar hún kemur til Nangíala og finnur þá ekki .
Næst á dagskrá er að taka Þóru biskups úr plastinu og setja Laxdælu á ipodinn og kíkja jafnvel á Skírnismál ( eftir að ég sá hvað þau voru stutt ) .
Og hver veit nema ég lesi Gauragang í annað sinn á þessu ári eða Peð á plánetunni jörð ? 