Íslenskir fjölmiðlamenn eru mjög uppnæmir fyrir " útlendingum " og þykir augljóst að slíka sé meira að marka en heimaalningana .
Er stundum kúnstugt að sjá þá nikka svo ótt og títt yfir öllu sem frá slíkum kemur að helst virðist hætta á að heimamaður hrökkvi úr hálsliðnum .
Nikkarar telja að enginn vafi ríki á að standi orð útlendings , sem þeir flytja inn , gegn orðum landa þeirra þurfi ekki frekari sönnun .
Þótt þetta sé hvimleið minnimáttarkennd manna sem eru þó oftast uppbelgdir heima við getur vissulega verið fengur að því að fá viðhorf utanaðkomandi , ekki síst þeirra sem hafa haft mikilvæga aðkomu að málum sem snerta okkur og rísa hátt í umræðunni .
Þess vegna vakti það vonir og jafnvel eftirvæntingu þegar tilkynnt var að flutt yrði einkaviðtal Ríkisútvarpsins við Alistair Darling , fyrrverandi fjármálaráðherra Breta .
Viðtal veldur vonbrigðum Því miður féll það viðtal í nikkaraflokkinn og því varð minna gagn að því en þurfti .
Bréf sem ritara barst í kjölfar einkaviðtalsins lýsir þessu vel : " Hún var ólík sjálfri sér vaska konan úr Speglinum sem ræddi svo undirleit við Alistair Darling og víst er að ekki var viðtalið það í anda þess " Hard Talk " -stíls , sem mönnum þykir hvað mest til um í bresku sjónvarpi um þessar mundir .
Það var mjög gott framtak í sjálfu sér að fá fjármálaráðherrann fyrrverandi í viðtal , en því meiri urðu vonbrigðin að svona skyldi takast til .
Margt lagðist þar á eitt .
Ég skal nefna fáein atriði : Augljóst virtist að Alistair Darling hafði fengið allar spurningarnar fyrirfram og samþykkt þær .
Þá tilfinningu undirstrikaði spyrjandinn með því að halda sig algjörlega við handritið , sama á hverju gekk og þótt oft hafi verið gefið tilefni til að víkja frá því .
Þannig vakti það athygli , jafnvel furðu , að spyrjandinn skyldi ekki taka upp hvers vegna í ósköpunum breska ríkisstjórnin sá ástæðu til að setja Seðlabanka Íslands og íslenska fjármálaráðuneytið á fáliðaðan lista yfir hættulegustu hryðjuverkasamtök heimsins , og hvers vegna forsætisráðherra Alistairs Darlings hefði fylgt því ódrengskaparbragði eftir með opinberum yfirlýsingum sínum .
Og það vantaði algjörlega hina sjálfsögðu spurningu um ábyrgð háttsettustu stjórnmálamanna Bretlands , þar á meðal viðmælandans , á því að dæma þjóð , vinaþjóð í sameiginlegu varnarbandalagi , með þeim hætti í óþolandi stöðu í alþjóðlegu samfélagi , og það á þeim tíma sem sú þjóð stóð verst í allri samtímasögu sinni .
Og í kjölfarið hefði þurft að koma spurningin um ábyrgð slíkra manna gagnvart vejulegu fólki á Íslandi , sem skaðaðist stórlega vegna þessara óvenjulegu og fjandsamlegu aðgerða .
Alistair Darling talaði reyndar af sér þegar hann upplýsti að beitingu hryðjuverkalaganna gagnvart Íslandi hefði ekki verið aflétt fyrr en í júní 2009 vegna þess að Bretar töldu það sér í hag að halda ógnuninni uppi til að styrkja samningsstöðu sína ( gagnvart Icesave ) .
Þá vantaði spurninguna um það hvers vegna Gordon Brown , sem þá stundina óttaðist að bankarnir í Bretlandi myndu ekki opna þá um morguninn , setti menn í vinnu í forsætisráðuneytinu við að koma fram framangreindri árás á Ísland , en fyrir þeim afskiptum hans eru áreiðanlegar heimildir .
Þetta voru þýðingarmiklar spurningar , ekki síst vegna þess að þær undirstrika að aðgerðir Breta voru eingöngu og algjörlega af eigingjörnum hvötum , sem sýnir fáránleikann í sjónarmiðum breska ríkisins ( og sumra Íslendinga ! ) um að íslenskir skattgreiðendur eigi að ábyrjast kostnaðinn af þeim gjörningi .
Þetta voru nokkur þeirra alvarlegu atriða sem vantaði í þetta viðtal og dró svo mjög úr gildi þess .
Hins vegar má nefna nokkur atriði sem þar komu fram og voru á hinn bóginn brosleg og stundum grátbrosleg .
Þannig var það hugnæmt að heyra fögnuð og hjartagæsku Darlings í okkar garð þegar hann ræddi um mikilvægi þess að Íslendingar hefðu selt sig undir vald Alþjóðagjaldeyrissjóðsins .
Ekki síst í ljósi þess að á daginn kom að Bretar gátu haldið AGS- " prógramminu " í herkví og notað þá stöðu ásamt hryðjuverkalögunum til að brjóta veiklundaða íslenska ráðamenn á bak aftur í Icesave-málinu , þótt fyrir því væru hvorki rök né lagastoð .
Það er gömul saga og ný að Bretar geta ráðið því sem þeir vilja hjá Sjóðnum .
Og hún var einnig kúnstug lýsing Darlings á umtöluðum fundi með íslenskum ráðamönnum í London þar sem Jón Sigurðsson , þá formaður Fjármálaeftirlits , talaði nánast látlaust svo Darling jafnt sem aðrir áttu fullt í fangi með að komast að .
Fréttir um það allt saman höfðu fyrir löngu borist hingað heim og það má Darling eiga að þar fór hann síst með ýkjur .
Og í þriðja lagi var grátbroslegt að heyra Darling lýsa því hvað núverandi ríkisstjórn væri viðræðugóð og meðfærileg .
" Icesave séð frá Bretlandi Á þessum vettvangi var því lýst fyrir skömmu að ekki væri neitt til í tali um að almenningur í kröfulöndunum tveimur væri sem á nálum yfir því að Íslendingar myndu hugsanlega segja sitt sjálfsagða " nei " við ólöglegum kröfum ríkisstjórna þeirra .
Þess vegna væri fréttaflutningur í þeim löndum um synjun forsetans svo lítill sem raun bar vitni .
Þetta staðfesti Sveinn Valfells eðlisfræðingur og hagfræðingur í grein sem hann skrifaði nýlega undir fyrirsögninni Icesave séð frá Bretlandi .
Þar segir hann : " Hér er enginn reiður út í íslenskan almenning .
En eftir því sem kreppan tekur að bíta í Bretlandi er vaxandi reiði út í breskt bankafólk og eftirlitsaðila .
Ofvaxið bankakerfi er alþjóðlegt vandamál sem nær til mikils hluta vestræns heims , Bandaríkjanna , Bretlands og evrusvæðis .
Íslenska bankakerfið var bara mjög ýkt sértilfelli um spillt og ofvaxið fjármálakerfi .
Það þarf að ráðast að rót vandans og endurskipuleggja fjármálakerfið líkt og gert var í áföngum í Bandaríkjunum upp úr hruninu 1929 , annars verður annað hrun fljótlega aftur .
Eitt lykilatriðið í endurskipulagningu er að aðskilja algerlega fjárhag fjármálastofnana frá fjármálum hins opinbera , hætta að varpa skuldum einkaaðila á almenning .
Þess vegna verður að segja " nei " við Icesave .
Ísland var með veikasta fjármálakerfið og hrundi fyrst .
Ísland er um margt nokkrum skrefum á undan því sem er að gerast annars staðar .
Nú er litið til þess víða um heim að ekki tókst að " bjarga " bönkum á Íslandi , þjóðarhagur stendur miklu betur en ef það hefði tekist .
Icesave er síðasti kaflinn í því máli .
Að hafna Icesave sendir skýr skilaboð um að almenningur sættir sig ekki lengur við spillt og ofvaxið fjármálakerfi .
Þorri fólks erlendis sem fylgist með þessum málum mun fagna því ef Íslendingar hafna Icesave .
" Haldlítill hræðsluáróður Spurningarnar sem láðist að leggja fyrir Alistair Darling og þessi orð Sveins Valfells tala skýrt .
Í hræðsluáróðrinum er áróðurinn um " dómstólaleiðina " að verða undir .
Nú er reynt í staðinn að halda því fram að Íslendingar fái ekki auðveldlega lán nema þeir taki fyrst á sig miklar en þó óvissar skuldir .
Þetta er auðvitað þverstæða í sjálfu sér en að auki staðleysa .
Bréfritari setti sig í samband við gamla " kontakta " erlendis sem þekkja best til slíkra mála .
Þeir segja að markaðurinn í Evrópu sé erfiður um þessar mundir fyrir alla af fjölmörgum ástæðum sem allir þekkja .
Það hafi ekkert með Icesave að gera og dæmi um tvo byggðastofnanabanka sem lúta pólitískri stjórn séu með öllu ómarktæk og ekki innlegg í málið .
Í Bandaríkjunum séu markaðirnir á hinn bóginn að opnast .
Þar gera menn ekkert með Icesave nema síður sé .
Þeir horfi á heildarskuldabyrði og framtíðarvaxtarmöguleika og -greiðslugetu .
Það sé ekki hjálplegt Íslendingum að hlaða á sig Icesave-skuldum og áhættunni að auki .
En að öðru leyti sé Icesave ekki það sem skipti máli við ákvörðunartöku , og markaðurinn vestra sé smám saman að verða Íslendingum hagfelldari .
Þessi samtöl gera óljósar og órökstuddar vangaveltur talsmanns SÍ á blaðamannafundi nýlega enn sérkennilegri .
Veit hann ekki betur eða var hann enn að tala sér þvert um hug til að ganga í augun á pólitískum yfirboðurum sínum ? 