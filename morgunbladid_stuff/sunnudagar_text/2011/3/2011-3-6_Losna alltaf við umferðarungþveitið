7.30 Dagar mínir eru ólíkir , eins og jafnan á við um daga vaktavinnufólks .
En hefðbundna daga vakna ég klukkan hálfátta og hleyp út úr dyrunum .
Ég gríp með mér djús sem ég var svo skynsöm að búa til kvöldið áður , því ég veit að ég vakna aldrei fyrr en hálfátta , þó svo að ég stilli klukkuna tíu mínútur fyrir sjö ! Ég er komin á Landspítalann fimm mínútur fyrir átta og ég hef tekið eftir því að því seinna sem maður leggur af stað því minni líkur eru á að lenda í umferðaröngþveiti .
8.00 Þegar ég kem á morgunvakt á meðgöngu og sængurkvennadeild Landspítalans sem ljósmóðurnemi fæ ég yfirleitt spennandi og skemmtileg verkefni .
Það er mikið að gera á deildinni og í nógu að snúast fram eftir degi .
Í byrjun vaktar er rapport þar sem hver ljósmóðir eða ljósmóðurnemi fær upplýsingar um sinn skjólstæðing og þeirra áætlun er skoðuð .
Síðan sinni ég þeim konum sem ég er með þann daginn .
Gef þeim allan minn tíma til að sinna þeim eins vel og ég get .
Ef ég er heppin þá fæ ég konu til mín sem er farin að nálgast fæðingu og fæðir jafnvel á vaktinni .
Þá sinni ég henni yfir daginn , fer í kaffi eða hádegismat eins og aðstæður leyfa – stundum er klukkan orðin tvö eða þrjú án þess að maður hafi borðað nokkuð .
En dagar á spítölum eru svo óformaðir , það er svo misjafnt hvernig þeir eru , af því að þeir eru eins misjafnir og skjólstæðingarnir eru margir .
12.00 Í hádeginu er oft gott að skjótast niður til Hringskvenna og ná sér í samloku eða súpu til að næra líkama og sál .
Eftir hádegi er tilfallandi verkefnum sinnt eins og útskriftum , fræðslu og stundum koma nýjar konur til innlagnar á deildina , annaðhvort barnshafandi eða með nýfædd kríli undir sænginni sem þarf að sinna .
15.30 Rapport gefið áfram til kvöldvaktar .
16.00 Heim af Landspítalanum í umferðina sem getur oft verið ansi þung á þessum tíma .
Ég og eiginmaðurinn , Guðjón Karlsson eða Gói , sækjum son okkar Óskar Sigurbjörn á leikskólann og gætum þess að eiga saman tímann á milli fjögur og sex á daginn , förum til dæmis í gönguferð um Fossvogsdalinn eða njótum lífsins á einhvern hátt .
17.30 Gói er leikari og fer í vinnu klukkan sex .
Við erum yfirleitt með kvöldmat klukkan hálfsex , svo við náum að borða saman áður en hann fer í vinnuna .
Við Óskar Sigurbjörn erum áfram heima , horfum á fréttir og förum aðeins á Facebook ! Síðan fer hann í bað og loks reyni ég að koma honum í ró fyrir svefninn .
Við lesum bók saman , förum með bænirnar og svo fer hann að sofa .
Ég reyni að haga hlutunum þannig að hann sé farinn að sofa á milli átta og hálfníu á kvöldin .
21.30 Og vegna þess að þegar maður er í skóla og vinnu eru kvöldin nýtt undir lærdóm .
Auðvitað blandast smáspjall á Facebook við það .
Ég á góðar systur sem koma stundum til mín til skiptis og passa svo hægt sé að sinna þeim kröfum sem settar eru á nútímakonuna en það er að stunda ræktina af krafti .
Svo er ég týpan sem fer í sturtu eða bað á kvöldin , annars sofna ég ekki .
Eiginmaðurinn kemur heim þegar líður á kvöldið og við náum kannski að horfa á einn þátt af Klovn saman .
