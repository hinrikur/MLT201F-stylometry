Frá því segir í Öldinni okkar , annálaritinu sem hefur haft meiri áhrif á sögulega vitund Íslendinga en flestar aðrar bækur , þegar lögregla var kölluð í heimahús í Reykjavík til að skakka átök á heimili .
Þetta var á því herrans ári 1965 .
Einstaka sinnum berast okkur fréttir af því þegar laganna verðir þurfa að stöðva ódæla krakka sem hanga löngum stundum í tölvuleikjum , svo foreldrar hafa áhyggjur af .
Hver tími hefur sitt svipmót og í umræddu máli fyrir bráðum fimmtíu árum var kýtt um hvort horfa skyldi á Bonanza í kanasjónvarpinu eða hlusta á skemmtiþáttinn Sunnudagskvöld með Svavari Gests í ríkisútvarpinu .
Í áðurnefndri frásögn er látið liggja milli hluta hvor málsaðila hafi náð sínu fram , aðeins það eitt að lögregla hafi skakkað leik .
Herseta Bandaríkjamanna hafði margvísleg áhrif á íslenskt samfélag .
Víst þótti hermönnum enginn munaður að vera sendir í vist á hjara veraldar og offísérar hersins gripu því til margvíslegra ráðstafana til að lina þjáningar sér lægra settra manna .
Því var sett á laggirnar sérstök sjónvarpsstöð ætluð hermönnum árið 1955 sem sendi út amerískt dægurefni og fréttir .
Sendistyrkur var svo aukinn að mun árið 1960 svo hægt var ná útsendingum á Reykjavíkursvæðinu .
En þá var spyrnt við fæti .
Ýmsir málsmetandi menn hófu andóf og töldu hættu á því að amerísk áhrif myndu ná að gegnsýra íslenskt samfélag .
Þessi barátta náði hámarki árið 1960 þegar Sextíumenningarnir svonefndu stigu fram .
Þar voru sextíu manns , allt fólk sem telja mátti til borgarastéttarinnar , sem skoruðu á stjórnvöld að hefja starfsemi íslensks sjónvarps hið snarasta .
Það gekk eftir .
Sjónvarpið , sem enn er í loftinu , hóf starfsemi haustið 1966 og telja margir að hefði andspyrna Sextíumenninganna ekki komið til hefði íslensku sjónvarpi seinkað , jafnvel um mörg ár .
" Stækkun Keflavíkurstöðvar voru mistök , og veit ég ekki betur en að mörgum hugsandi sjónvarpseiganda þyki orðið nóg um afleiðingar þeirra mistaka , " segir Kristján Eldjárn , þáverandi þjóðminjavörður , í grein í Tímanum árið 1965 .
" Ég ann Varnarliðinu þess friðar , sem kominn var á í sambúð þess við Íslendinga .
Bandaríkjamenn hafa komið hér vel fram , úr því þeir þurfa að vera hér á annað borð .
Með sjónvarpsmálinu er nú þessi friður rofinn , og hann kemst ekki á aftur , fyrr en úr er bætt á einhvern hátt , þó að sjónvarpsstangafjöldinn kunni í fljótu bragði að virðast benda til annars , " sagði Kristján sem á fyrstu mánuðunum sem íslenska sjónvarpið var í loftinu annaðist þættina Muni og minjar , sem vöktu mikla athygli .
Umsjónarmaðurinn varð í raun sjónvarpsstjarna , ávann sér hylli og því ekki að ástæðulausu að fljótlega var hann nefndur sem forsetaefni .
Framhald þeirrar sögu þarf ekki að rekja .
Sigurður Bogi Sævarsson sbs@mbl.is 