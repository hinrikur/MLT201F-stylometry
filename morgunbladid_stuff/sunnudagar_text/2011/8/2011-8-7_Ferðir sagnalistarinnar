Í október verður Ísland heiðursgestur hinnar árlegu bókasýningar í Frankfurt , sem er sú mikilvægasta sinnar tegundar í heiminum , með 7.000 sýnendum frá 100 löndum .
Það land sem er heiðursgestur hverju sinni fær gríðarlega fjölmiðlaumfjöllun og nú eru það íslenskar bókmenntir sem verða í forgrunni , en um 200 bækur tengdar Íslandi koma út á þýsku þetta árið .
Halldór Guðmundsson , rithöfundur , bókmenntafræðingur og fyrrverandi útgáfustjóri , hefur stýrt þessu mikla verkefni fyrir Íslands hönd .
" Bókasýningin sjálf , sem stendur í fimm daga , 12.-16. október , skiptir ekki öllu máli , það eru þýðingarnar á íslenskum bókum á þýsku sem skipta mestu máli því þær verða lesnar um ókomin ár , " segir Halldór .
" Tæplega 200 bækur sem tengjast Íslandi koma út á þessu ári í Þýskalandi , en þá er ekki einungis verið að tala um þýðingar á íslenskum bókum heldur einnig bækur eftir þýska höfunda um Ísland og íslensk málefni og endurútgáfur .
Það má horfa á það með örlitlu stolti að Kínverjar voru heiðursgestir bókasýningarinnar fyrir tveimur árum og þá komu út eitt hundrað bækur tengdar Kína í Þýskalandi .
Þýski markaðurinn er stærsti þýðingarmarkaðurinn í heiminum .
Um þrjú prósent af bókum í Englandi eru þýdd en um 40 prósent í Þýskalandi .
Þar er því mjög opinn markaður fyrir þýðingar , sem þýðir að Frakkar , Ítalir , Spánverjar og fleiri þjóðir horfa til þess hvaða bækur er verið að þýða á þýsku .
Að þessu leyti er þetta eins og að kasta steini í vatn ; það koma bylgjur lengra og lengra í burtu .
Fleiri möguleikar opnast fyrir íslenska höfunda .
Þeir skrifa fyrir markað sem telur 300.000 en eru allt í einu komnir á markað þar sem eru 100 milljónir .
Þetta er stórt markaðslegt mál , og auðvitað skipta sölutölur máli , en gleymum því ekki heldur hvað ferðir sagnalistarinnar geta haft mikla bókmenntalega þýðingu .
Hafa ekki einmitt bókmenntir okkar alltaf sætt mestum tíðindum þegar samskipti við útlönd hafa verið hvað mest ? " Eins og þú segir þá koma út í Þýskalandi um 200 bækur sem tengjast Íslandi en er raunverulegur markaður fyrir þær allar ? " Það á eftir að sýna sig og auðvitað er lítill markaður fyrir sumar .
Bók sem gefin er út á Íslandi verður að höfða til upplýsts almennings en á markaði sem telur hundrað milljónir lesenda þarf ekki að hugsa um alla breiddina heldur er hægt að gefa út bækur fyrir sérhæfða hópa .
Um hundrað þúsund titlar koma út í Þýskalandi á ári en meðalupplag bóka er ekki endilega svo miklu hærra en hér , sem sagt nokkur þúsund , en nái bók því að verða metsölubók á þýska markaðnum selst hún meira en við hér á Íslandi munum nokkurn tíma geta okkur látið dreyma um .
En það eru ekki bara þessir 200 titlar sem koma út í tengslum við bókasýninguna .
Á þessu ári verða hátt í 300 viðburðir á þýska málsvæðinu sem tengjast íslenskum bókmenntum og menningu .
Íslenskir höfundar kom fram og lesa úr verkum sínum , myndlistarsýningar verða í nánast öllum stærstu söfnum Frankfurt , sem sumar munu fara víðar , auk tónleika og alls kyns viðburða .
" Besta tímasetningin Af hverju varð Ísland fyrir valinu sem heiðursgestur frekar en einhver önnur Norðurlandaþjóðanna ? " Á síðasta áratug 20. aldar varð æ meiri fókus á norrænar bókmenntir á alþjóðlegum bókamarkaði .
Þá sögðu forsvarsmenn bókasýningarinnar í Frankfurt : Þarna er kannski eitthvað athyglisvert ! – og fóru að velta því fyrir sér hvort einhver Norðurlandaþjóðanna gæti ekki orðið heiðursgestur og komust að því að það væri alveg upplagt .
Þá kviknaði sú hugmynd á vettvangi norrænnar samvinnu að Norðurlandaþjóðirnar myndu vera með sameiginlega kynningu , sem hefði verið nokkurn veginn ólíklegast til árangurs af öllum bókmenntakynningum sem ég get ímyndað mér .
Við gætum bara prófað að láta Svía kynna danskar bókmenntir ! Ekkert varð úr þessari hugmynd en þegar rætt var við einstök lönd brugðust Íslendingar hratt við og gripu þessa gæs meðan hún gafst .
Kollegar mínir á Norðurlöndum spyrja : Af hverju veðjar bókasýningin á ykkur , þið eruð bara pínulítið land ? Þeim finnst skrýtið að smáþjóð sem fór á hausinn sé allt í einu að derra sig á bókamessunni í Frankfurt .
En þegar þetta sama fólk fréttir af því að þetta árið muni koma út fleiri íslenskir titlar á þýsku en hjá hinum Norðurlandaþjóðunum samanlögðum sér það hverju þetta skilar .
Og hvað sem öllu líður má líta á íslenskuna sem latínu norðursins , hér eiga norrænar bókmenntir – að sjálfsögðu að þeim finnsku frátöldum – sinn uppruna .
Ég held líka að tímasetningin gæti ekki verið betri .
Bókamarkaðurinn er sveiflukenndur og áhugi á norrænum bókmenntum á eftir að minnka á heimsmarkaði og þá munu menn hugsanlega horfa til Asíu .
En þá er vonin sú að einhverjir íslenskir rithöfundar hafi unnið sér varanlegan sess erlendis .
Og svo vil ég aftur minna á hin bókmenntalegu rök : Það getur líka verið gott að mæla sig á þá kvarða sem lagðir eru í öðrum löndum .
Það er spennandi að sjá hvað fólki í öðrum löndum finnst merkilegt og hvað ekki .
Því á endanum er bara til einn mælikvarði í bókmenntunum , svo ég vitni í Thor Vilhjálmsson , og það er heimsmælikvarðinn .
" Samræða við Þjóðverja Það geta varla verið margir íslenskir rithöfundar sem vinna sér varanlegan sess erlendis , en það er kannski nóg að þeir séu bara þrír eða fjórir ? " Hugsaðu þér það gagn sem einn nóbelsverðlaunahafi gerði okkur ! Og kannski voru hinir stóru rithöfundar 13. aldar bara þrír eða fjórir .
Í þessu sambandi þurfum við aðeins að greina á milli glæpasagna og fagurbókmennta .
Íslensku krimmahöfundarnir munu halda áfram að njóta velgengni , Arnaldur Indriðason ber þar höfuð og herðar yfir aðra hvað sölu varðar , hefur selt milljónir bóka í Þýskalandi , og Yrsa Sigurðardóttir nýtur einnig velgengni og henni gengur vel í Ameríku .
Ef við teljum hreinræktaðar fagurbókmenntir með þá munu kannski tíu höfundar eignast varanlegan sess .
Ungverjar , sem voru heiðursgestir hátíðarinnar fyrir röskum áratug , hafa skoðað þróunina hjá sér : á fyrstu tíu árunum eftir " heiðursárið " , sem er alltaf með algera sérstöðu , hafa tvisvar sinnum fleiri ungversk skáldverk verið þýdd en á áratugnum fyrir þetta ár .
Þetta telja þeir vera varanlegan árangur .
Nokkrir höfundar þeirra hafa frá þessum tíma unnið sér fastan sess erlendis , látnir höfundar , eins og Sandor Marai , verið enduruppgötvaðir .
Og einn þeirra hlaut svo Nóbelsverðlaunin , Imre Kertész .
Án þess ég ætli nú að fara að lofa þeim upp í ermina .
" Það hlýtur að vera mikil vinna á bak við þátttöku Íslands í bókastefnunni .
Hvernig hefur vinnan farið fram , svona í stórum dráttum ? " Við sem sjáum um undirbúning bókasýningarinnar höfum haft samstarfsmenn í Þýskalandi .
Það gerir að verkum að allan tímann hefur verið spurt : Á hverju hafa Þjóðverjar áhuga ? Það hefði verið auðvelt að ákveða í byrjun að láta þýða hundrað bestu bækur Íslandssögunnar .
En ef það er ekki gert í samstarfi við erlend forlög þá er enginn jarðvegurinn fyrir þær bækur .
Þú hefur bara búið til pakka , flutt hann út og hent honum í hausinn á fólki .
Ég viðurkenni fúslega að það voru hlutir sem ég vildi koma á framfæri sem reyndist ekki vera áhugi fyrir og við því er ekkert að segja .
Sumt hefur líka mistekist .
En það sem hefur náðst fram hefur tekist vegna þess að frá upphafi hefur verið samræða milli okkar og Þjóðverja .
Það er alltof mikil tilhneiging hjá Íslendingum að skapa ímynd og flytja hana út .
Það virkar ekki .
Ef þú vilt kynna þér annað land þá ferðu ekki á opinberu ímyndarstofuna til að segja þér hvernig það land er .
Við erum með þéttan pakka , þekkta höfunda sem hafa hlotið viðurkenningar , en þarna eru líka ungu höfundarnir , tilraunaskáldin og krítísku raddirnar .
Allt myndar þetta góða heild .
Ég held að þetta muni reynast vel og mun betur en hjá Kínverjunum , en þegar þeir voru heiðursgestir vildu þeir miðstýra öllu sem sneri að þeirra landi .
Í þessari stöðu er það bara gott fyrir ímynd Íslendinga að menn viti að við erum þrasgjörn þjóð en ekki einhverjir náttúruálfar .
" Söguleg meðvitund og kærulaus frásagnargleði Þú talar reiprennandi þýsku og skrifar sömuleiðis á þýsku .
Hvernig er kynnum þínum af Þjóðverjum og Þýskalandi háttað ? " Ég var sjö ára þegar fjölskyldan flutti til Þýskalands árið 1963 .
Kosturinn við að vera krakki í öðru landi er að maður verður tvítyngdur án fyrirhafnar .
Árin í Þýskalandi voru mótunarár mín , ég fékk aðra menningu nánast í æð og hún varð hluti af mér .
Þegar íslenskir krakkar voru að lesa Enid Blyton og Astrid Lindgren lá ég yfir Karl May sem alltof fáir Íslendingar hafa lesið .
Hann var bæði lyginn og drykkfelldur indíánabókahöfundur , en afar fjörlegur sögumaður , og mest lesni höfundur Þýskalands fyrr og síðar .
Þegar ég kom til Þýskalands voru átján ár frá lokum seinni heimsstyrjaldar og feður skólabræðra minna höfðu barist í stríðinu .
Kalda stríðið var enn við lýði og átti sér margvíslegar birtingarmyndir .
Besti vinur minn átti til dæmis afa og ömmu í Austur-Þýskalandi sem hann mátti aldrei heimsækja af því þau bjuggu í landamærahéraði , sem voru algerlega lokuð jafnvel eftir að ættingjaheimsóknir að vestan voru leyfðar .
Í landafræðitímum hjá mér mátti hvorki nota orðin " þýska alþýðulýðveldið " né " Austur-Þýskaland " , heldur varð að segja " sovéska hernámssvæðið " .
Fyrir mig sem krakka frá Íslandi gat það verið svolítið sérstæð upplifun að sitja í skólastofunni og setja kaffipoka og nælonsokka ofan í pakka handa sveltandi ættingjum í Austur-Þýskalandi , sem ég átti reyndar enga .
Á þessum tíma ríkti járnagi í þýskum skólum , svona leikfimiskennarablær yfir öllu eins og lýst er svo vel í Ketti og mús eftir Grass , og ákveðið var um tíu ára aldur hvort börn hefðu hæfileika til bóknáms .
Menntaskólinn hófst þá og byrjað var á að kenna latínu .
Þegar ég kom svo heim til Íslands tólf ára gamall fannst mér alltaf að ég þyrfti að standa upp í hvert sinn sem kennarinn ávarpaði mig og þéra hann .
Ég var náttúrlega bara stórhlægilegur ofviti fyrst eftir heimkomuna .
Núna þegar ég er í miklu samstarfi við Þjóðverja og er að kynna okkar menningu fyrir þeim verður mér oft hugsað til þess hvað þessar þjóðir eru ólíkar menningarsögulega og hversu ólíkur bakgrunnur þeirra er , þrátt fyrir mikil tengsl .
Þjóðverjar þurftu að taka á sig ábyrgðina á 20. öldinni , mestanpart með réttu , og bókmenntir þeirra snúast mikið um sekt og þar er varpað fram stórum siðferðilegum spurningum um það hvernig takast eigi á við hrylling seinna stríðs og nasismann .
Íslendingar töldu sig hins vegar vera stikkfrí á 20. öldinni , eins og kannski jafnan síðan , svona þangað til allt hrundi yfir okkur fyrir þremur árum .
Maður er oft spurður þessa daga af hverju áhugi Þjóðverja á íslenskum bókmenntum stafi .
Það er bent á ferðamennsku , viðskiptatengsl og svo auðvitað rómantísku stefnuna á 19. öld , þegar Þjóðverjar fóru að leita uppruna síns og horfðu meðal annars til Íslands ; Jakob Grimm lærði íslensku og Richard Wagner las Eddukvæðin .
En ég held líka að fleira komi til : Í bókmenntum leyfa þýskir höfundar sér ekki þá kærulausu frásagnargleði sem við sjáum svo oft í íslenskum bókum og getur verið ákveðinn léttir þýskum lesendum .
Ég held að íslenskum bókmenntum sé ekki síst vel tekið í Þýskalandi vegna frásagnargleðinnar sem er í þeim , og það gildir bæði um Laxness og Einar Kárason , Steinunni og Sjón , svo einhverjir séu nefndir .
Við Íslendingar minnum dálítið á svokallaðar frumstæðar þjóðir að því leyti að við eigum litla sem enga heimspekihefð .
Ef Íslendingur er spurður um tilgang lífsins þá segir hann lífsreynslusögu af frænda sínum á Súðavík .
Þjóðverjar nálgast þessar stóru spurningar út frá abstrakt hugsun , með heimspekilegum hætti .
Ég hef á tilfinningunni að Þjóðverjum finnist stundum fagnaðarefni að lesa bókmenntir þar sem höfundar ætla sér ekki endilega að svara stórum spurningum heldur leitast við að segja fólki sögur .
Mér finnst að við Íslendingar getum ýmislegt lært af sögulegri meðvitund Þjóðverja meðan Þjóðverjar hafa gott af að kynnast hæfilegu kæruleysi Íslendinga .
Við megum aldrei vera svo sjálfhverf að hugsa bara um að koma okkur á framfæri , við verðum alltaf að reyna að leita að samræðunni , og þannig höfum við reynt að vinna þetta verkefni .
" 