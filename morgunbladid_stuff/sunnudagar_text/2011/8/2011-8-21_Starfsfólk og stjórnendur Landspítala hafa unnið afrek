Stundum eru unnin afrek án þess að stór orð séu höfð um .
Slík afrek hafa starfsmenn og stjórnendur Landspítala unnið á síðustu árum .
Á tveimur árum hafa þeir skorið útgjöld spítalans niður um 6,6 milljarða og fækkað starfsmönnum um 667 frá janúar 2009 til janúar 2011 .
Þeir , sem komið hafa nálægt slíkum aðgerðum gera sér glögga grein fyrir því hvers konar átak þetta hefur verið .
Það eru ekki orðin tóm að starfsmenn spítalans hafi tekið þátt í þessum aðgerðum .
Þeir lögðu fram 3.400 tillögur um sparnað í rekstri og settu fram 800 hugmyndir , sem tengdust þessum aðgerðum .
Svona árangri er ekki hægt að ná nema með beinni þátttöku og samstöðu starfsmanna .
Landspítali er einn stærsti vinnustaður á Íslandi .
Það er áreiðanlegt margt flókið í rekstri hans .
Þar að auki eru verkefni spítalans mjög viðkvæm .
Það skipti máli að þessi aðlögun spítalans að breyttum aðstæðum tækist án þess að það kæmi niður á sjúklingum .
Það hefur tekizt .
Það er lengi hægt að skera niður ef annarra kosta er ekki völ en það er rétt sem Björn Zoëga , forstjóri Landspítalans , hefur sagt að undanförnu að það kemur að því að ekki er hægt að draga úr útgjöldum nema með því að leggja alveg niður einhverjar starfseiningar .
Og ekki ólíklegt miðað við þann árangur , sem náðst hefur í niðurskurði á Landspítala að spítalinn sé kominn að þeim vegamótum í rekstri sínum .
Sérstaka athygli vekur , að þessi mikla fækkun starfsfólks , sem að sjálfsögðu hefur ekki verið sársaukalaus hefur verið framkvæmd án þess að mikið uppnám hafi orðið innan spítalans .
Þetta skiptir máli og sýnir að vel hefur verið haldið á þessum erfiðu og viðkvæmu málum inn á við gagnvart starfsmönnum .
Við skulum ekki gleyma því að á undanförnum árum og kannski áratugum hafa verið margvíslegir árekstrar og átök innan spítalans eins og gjarnan vill verða á fjölmennum vinnustöðum Það er ekki hægt að ganga út frá því sem vísu að svo mikill árangur náist og það án meiri háttar árekstra .
Björn Zoëga segir í ársskýrslu spítalans að þetta hafi tekizt vegna " ótrúlegs framlags starfsfólks " .
Það hlýtur að vera .
Um allt þjóðfélagið er unnið að svipuðum aðgerðum .
Það er gert á heimilum , í litlum fyrirtækjum , meðalstórum fyrirtækjum , stofnunum og ráðuneytum .
Árangurinn er með ýmsum hætti .
Sums staðar hefur þetta gengið vel og annars staðar síður .
Spurning er hvort samfélagið getur kannski nýtt sér það fordæmi , sem Landspítalinn , starfsmenn hans og stjórnendur hafa sýnt , með því að læra af þeirri reynzlu , sem þar hefur fengizt í niðurskurði útgjalda í viðamiklum og flóknum rekstri á íslenzkan mælikvarða .
Er hugsanlegt að þau vinnubrögð og starfsaðferðir sem notaðar hafa verið á Landspítala geti verið efni í námskeið innan háskóla um hvernig standa eigi að breytingum í umfangsmiklum rekstri ? Fyrir mörgum áratugum varð viðskiptadeild Harvard-háskóla þekkt fyrir að taka upp svokölluð " case studies " , þar sem fjallað var um raunveruleg verkefni í raunverulegum fyrirtækjum .
Ég þekki ekki til kennslu í viðskiptadeildum háskóla , hvorki hér né annars staðar en ímynda mér að þetta sé ein af þeim kennsluaðferðum , sem notaðar eru .
Frægar bækur um viðskiptalífið , sem haft hafa mikil áhrif hafa verið skrifaðar með sérstakri tilvísun í slík raunveruleg dæmi .
Má þar nefna bók , sem vakti gífurlega athygli fyrir þremur áratugum og heitir In Search of Excellence .
Sú bók fjallaði um rekstur fyrirtækja , sem þóttu til fyrirmyndar og varð stjórnendum um allan heim hvatning til að gera betur .
Fá dæmi eru um að slíkar fyrirmyndir hafi orðið til á Íslandi .
Þó er ljóst að Eimskipafélag Íslands varð slíkt fyrirtæki undir stjórn Harðar Sigurgestssonar .
Ungir menn sögðu við mig að það væri ígildi háskólanáms í viðskiptafræðum að starfa hjá Eimskipafélaginu undir stjórn Harðar enda hafa samstarfsmenn hans þar dreifzt út um atvinnulífið og komið víða við .
Í því mikla átaki , sem nú stendur yfir í íslenzku samfélagi við að laga rekstur þess að gjörbreyttum aðstæðum , sem ekki eru tímabundnar heldur varanlegar skipta fyrirmyndir af þessu tagi máli .
Og það er óneitanlega athyglisvert að slík fyrirmynd skuli verða til í Landspítala með víðtækri samstöðu starfsmanna og stjórnenda og undir forystu læknis en ekki manns með sérmenntun í stjórnun og rekstri án þess að lítið sé gert úr slíkri menntun .
Þær fjölskyldur eru fáar á Íslandi , sem ekki þurfa að leita til Landspítala einhvern tíma á lífsleiðinni .
Yfirgnæfandi meirihluti þeirra kemur þaðan fullur af þakklæti fyrir þá aðstoð og meðferð , sem þar er veitt .
Þetta sýna kannanir og þetta vita landsmenn af eigin reynzlu .
Þess vegna má telja líklegt að fáar stofnanir í samfélagi okkar njóti jafn mikils stuðnings meðal fólks og Landspítali .
Það er engin spurning að þjóðin vill eiga aðgang að heilbrigðiskerfi , sem er í fremstu röð .
Landspítalinn er kjarni þess kerfis .
Það er spurning , hvort stjórnvöld geri sér nægilega vel grein fyrir því afreki , sem unnið hefur verið á Landspítala á síðustu árum .
Auðvitað verða ráðherrar og ráðuneyti að líta til margra átta .
En sömu aðilar þurfa líka að geta lagt mat á hvar vel hefur verið að verki staðið og hvar má gera betur .
Þess vegna er ástæða til að hvetja fólk til að sýna Landspítalanum , starfsmönnum hans og stjórnendum samstöðu um þessar mundir .
Hefur yfirstjórn ríkisins náð sambærilegum árangri í niðurskurði á sínum vettvangi ? 