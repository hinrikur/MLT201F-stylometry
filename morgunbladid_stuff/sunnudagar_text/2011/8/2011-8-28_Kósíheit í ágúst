Þar sem ég sat í stofunni á sunnudagskvöldi og hlustaði á Hafdísi Huld syngja Sumri hallar , hausta fer , sem hún og gerir mjög vel , þá rann upp fyrir mér að sennilega yrði sumarið ekki mikið lengra , svo að ég kveikti á kertum og hellti mér upp á te þegar það fór að rökkva úti og hugsaði að þetta væri nú bara notalegt .
Þetta sumar hefur verið nokkuð óvenjulegt þar sem ég hef setið við ritgerðarskrif og það hefur oft reynst erfitt í góðu veðri .
Síðustu daga hefur mér orðið ljóst að haustið er í raun besti tíminn til að sinna slíkum verkum .
Þá er enn þá gott veður og hægt að fara út að ganga eða synda til að hressa sig við .
Um leið er farið að rökkva dálítið á kvöldin og þá finnst mér einna best að sitja við skriftir , þegar allt er orðið rólegt úti og heil nótt framundan til að dunda sér .
Ég hefði kannski átt að hugsa út í þetta áður en ég ákvað að klára ritgerðina yfir hásumar en jæja .
Það er langt síðan ég hef hlakkað jafn mikið til haustsins og hálf-fyndið hvernig maður virðist oft vilja það sem maður hefur ekki .
Fyrir tveimur árum hlakkaði ég mikið til að byrja í námi en nú get ég ekki beðið eftir að ljúka því .
Sumarið er gott og birtan enn betri en haustið verður samt engu líkt .
Hugsa að ég muni jafnvel miða líf mitt við fyrir og eftir ritgerð og lifa lengi á því að vera búin að skrifa .
Nú fer að koma tíminn til að fara aftur í ræktina eftir vinnu , gera góðar súpur og baka brauð .
Halda matarboð , spæna upp dansgólf bæjarins og fara í sumarbústað .
Í raun hvað það sem mann langar til .
Muna samt að hafa það notalegt inn á milli og hringa sig upp í sófa með góða bók undir teppi .
Gleyma sér þannig í langan tíma þar til kvölda tekur .
Á meðan mun ritgerðin liggja fullkláruð og innbundin uppi í hillu alveg stillt og prúð og hafa sig hæga .
Mikið verður þetta nú allt saman notalegt og ljúft og því bíð ég óvenju spennt eftir komandi hausti .
En svo veit maður aldrei hvað gerist næsta haust .
Kannski verður maður búinn að fá alveg nóg af sófaleti og slæpingsskap og ákveður að skella bara í aðra ritgerð þegar maður verður búinn að taka smá-hlé .
Enda virðist lífið jú dálítið fara í hringi rétt eins og árstíðirnar .
