Ungfrú betrun var á dögunum krýnd í Brasilíu , þriðja árið í röð .
Ekki er langt síðan fyrst fréttist af keppni af þessu tagi en síðustu misseri hefur færst í vöxt að haldin sé fegurðarsamkeppni tukthúslima .
Hægt er að nefna dæmi um það frá Litháen , Kólumbíu og Rússlandi .
Eitt og aðeins eitt skilyrði er sett fyrir þátttöku ; að viðkomandi sé fangi , eins og gefur að skilja .
Eftir því sem næst verður komist hefur einungis verið keppt í kvennaflokki í greininni innan rimlanna .
Í brasilísku keppninni tóku um 100 konur þátt en sérfræðingar frá umboðsskrifstofu fyrirsætna völdu 12 úr þeim hópi , sem kepptu til úrslita .
Keppnin var skipulögð af ráðuneyti félagsmála og mannréttinda og þar á bæ eru samkomur af þessu tagi taldar jákvætt skref til betrunar fanga , og til þess fallnar að bæta ímynd fangelsa landsins sem hefur ekki verið talin fögur .
" Það var frábær upplifun að vera fagnað af öðrum föngum og vörðunum , " var haft eftir brasilíska sigurvegaranum .
Verðlaunin námu sem svarar rúmlega 100 þúsund krónum , sem lagðar voru inn á bankabók .
Þá var gaman , en eftir að fínu kjólarnir og sundbolirnir voru settir aftur í geymslu tók hvunndagurinn við á ný .
Keppendur vonast væntanlega flestir til þess að vera ekki gjaldgengir að sama tíma að ári .
skapti@mbl.is 