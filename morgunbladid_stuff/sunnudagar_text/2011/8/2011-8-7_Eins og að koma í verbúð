Áður var á Eyrarbakka öflugasta höfn Suðurlands .
Nú hefur fiskvinnslan lagst þar af , engin stór fyrirtæki eru í bænum og ekki er mikið um að vera .
En þar er sterk samstaða og flestum líður vel , líka pari sem nýflutt er í bæinn og er strax búið að opna kaffihús á staðnum .
Ljósmyndir : Ragnar Axelsson rax@mbl.is Texti : Börkur Gunnarsson borkur@mbl.is Í fyrra var opnað lífrænt kaffihús á Eyrarbakka .
Það væri ekki í frásögur færandi ef það kæmu ekki til skemmtileg skringilegheit eins og að kaffihúsinu var ekki valinn staður í einhverju fornfrægu húsi heldur í skúr eða nokkurskonar skýli við ströndina .
Staðurinn er nefndur Bakkabrim og er rétt við lítið notaða bryggjuna á Eyrarbakka .
Hægt er að fá sér kaffi og súpu inní skúrnum en svo er líka hægt að fá lánaða körfu og teppi og fara með matinn niður á ströndina .
Arna Ösp Magnúsdóttir og David Kelley opnuðu þetta kaffihús fyrir ári síðan og er það nánast aðeins opið yfir sumarið .
Aðspurð hvernig þetta hafi komið til segir Arna Ösp að þau hafi verið í skálavörslu uppi á hálendinu en þegar hún var komin með eitt barn og annað á leiðinni að þá varð þeim ljóst að þau þyrftu að fara til byggða .
" Okkur langaði alls ekki til Reykjavíkur , hraðinn og stressið í borginni er svo leiðinlegt , " segir Arna Ösp .
" Það er samt ágætt að vera nálægt borginni en okkur langaði ekki að búa í henni .
Við erum bæði miklir náttúruunnendur og kynntumst einmitt uppi á Snæfelli þarsem ég var að mótmæla Kárahnjúkavirkjun og David var þar að leiðsegja .
Þegar ég var uppi á Kárahnjúkavirkjun og var að skoða svæðið sem fór undir Hálslón , þá fékk ég kannski ekki köllun , en mikla löngun til að hjálpa fólki við að upplifa svona .
Mig langar svo að ferðalög fólks séu persónuleg upplifun frekar en stærðfræðileg , það er þegar fólk merkir við staði sem það hefur farið á .
Staðir þurfa ekki endilega að hafa fullt af fossum og jöklum til að vera merkilegir , " segir Arna .
Aðspurð hvort hún hafi orðið til þess að David settist hér að , segir hún að svo sé ekki .
" Nei , það er ekki mér að kenna .
Hann var fluttur til landsins þegar ég hitti hann .
Hann hafði unnið á einhverri skrifstofu í London en frelsisþrá gripið hann .
Hann fór í nám í fjallaleiðsögn í Nýja Sjálandi og Kanada .
Svo tók hann eitthvert nám í Bretlandi .
Við höfum síðan gert hitt og þetta , David vann um tíma í Bláfjöllum og ég hef verið að leiðsegja börnunum inní heiminn , en við eigum núna eitt þriggja ára og eitt sem er eins og hálfs árs gamalt , " segir hún .
Litla leyndarmálið Aðspurð hvort það sé ekki algengara að fólk sé að flytja frá en til Eyrarbakka segist hún ekki halda það .
" Það hefur verið að aukast seinustu árin að fólk sé að uppgötva þetta litla leyndarmál hérna , Eyrarbakki er alveg yndislegur staður .
Nálægðin við Reykjavík gerir þetta auðvelt .
Margt fólk keyrir í bæinn á hverjum degi , það tekur svona þrjú korter .
Hér er rótgróið samfélag , sama fólkið hefur búið hérna lengi .
Það gerir það aðeins erfiðara að komast inní samfélagið en á móti kemur að samstaðan er öll miklu sterkari , hér er fólki umhugað hvert um annað .
Öfugt við mörg önnur minni samfélög úti á landi krefst þess enginn að eitthvað komi hingað og bjargi samfélaginu .
Hér bíður enginn eftir virkjun eða stórfyrirtæki .
Það er ekki mikið um að vera hér og ekki mikil atvinna í boði , en samt gengur þetta allt einhvernveginn .
Hér var fiskvinnsla áður fyrr og Alpan-fyrirtækið sem framleiddi potta og pönnur , en hvorttveggja er farið og kemur ekki aftur .
Það er engin biturð í samfélaginu né eftirsjá .
Eyrarbakki á sér það langa sögu , hér er elsti barnaskóli landsins og elsta kvenfélagið á landinu .
Ég er einmitt í því og við stöndum fyrir ýmiskonar fjáröflun fyrir góðgerðarstarfsemi .
Það minnir mig á að þið ættuð endilega að tala líka við Hafþór sem er að skera út fugla hérna í bænum og hann Magnús sem var að opna Laugabúðina í sinni upprunalegu mynd , það verður skemmtilegt efni fyrir ykkur , " segir hún og manni verður hugsað til þess sem hún var að segja : hér standa menn saman .
Áherslan er á gæði hráefnisins " En við vorum búin að vera með þessa hugmynd um að stofna kaffihús í svolítinn tíma .
Við höfðum ætlað okkur að opna kaffistofu austur á Fagurhólsmýri , í gamla kaupfélaginu þar .
En svo kom eldgos og ýmislegt leiddi til þess að við hættum við það .
Við sáum líka að það væri skynsamlegast að búa og vinna á sama stað .
Hugmyndin að þessu lífræna kaffihúsi þróaðist síðan svona lífrænt .
Það var enginn 2007-bragur á þessu hjá okkur .
Við fengum húsgögnin héðan og þaðan og við erum með óheflað mótatimbur í gólfinu .
Við ákváðum að leggja meiri áherslu á gæði hráefnisins í veitingunum heldur en í húsinu .
Við heyrum það líka frá gömlu sjómönnunum hérna að þeim finnst þetta eins og að koma í verbúð .
Þeir segja okkur að við megum alls ekki gera þetta fínt , því þá hætti þeir að koma .
Hingað koma bæði Íslendingar og útlendingar .
Við höfum aðeins verið með starfsmannahópa og þá eldum við þriggja rétta .
Það er líka möguleiki á að búa til meiri dagskrá , með leiðsögn um bæinn og jafnvel jóga .
Fyrsta sumarið okkar gekk vonum framar .
Við auglýstum ekki neitt og flestir sem komu til okkar höfðu bara frétt af okkur .
Við höfum jafnvel fengið til okkar fólk sem hefur frétt af okkur í sínu heimalandi .
Það er ríkt í fólki að fara fyrst niður á bryggju þegar það kemur inní ókunnug þorp , þannig að þá enda þeir oft hér hjá okkur .
Við höfum verið mest með 23 manns , en þá stóðu allir og neyttu matarins þannig .
Við erum annars ekki með fastan matseðil .
Það fyrsta sem við ákváðum var að við ætluðum að hafa nýmalað kaffi í boði .
Við reynum að hafa íslenskt hráefni og keyrum uppí Laugarás á Engi og Akur til að kaupa lífrænt grænmeti og kryddjurtir .
Alla daga erum við með heimalagaða súpu og heimabakstur .
Staðurinn er svo lítill að fólk kemst ekki undan því að tala við okkur .
Við heyrum oft að margir eru kannski búnir að vera í nokkrar vikur í landinu en lenda fyrst í því hér að tala við Íslending .
Það gleymist oft að túristar geta farið um allt land og útúr því aftur án þess að hafa talað við nokkurn Íslending .
Okkur finnst þessi nálægð gera mikið fyrir staðinn okkar , fólk er mjög ánægt með hana , " segir Arna Ösp .
Blaðamaður Morgunblaðsins er nokk ánægður en spyr hvort það sé eitthvað sem hún vilji bæta við í lokin ? " Já , þú verður að kíkja á Magnús í Laugabúðinni og Hafþór sem er að skera út fuglana , þetta er mjög flott hjá þeim , " segir hún .
