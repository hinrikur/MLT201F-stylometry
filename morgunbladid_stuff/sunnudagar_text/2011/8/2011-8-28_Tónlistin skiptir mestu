Á laugardaginn fyrir viku var vígsla glerhjúpsins í Hörpunni og mætti Ólafur Elíasson á hana .
Hann segir í samtali við Morgunblaðið að þótt hann hafi hugsað mest um hjúpinn þá muni fólk mæta í Hörpuna og samsama sig henni , ekki vegna hjúpsins , litarins eða steypunnar , heldur vegna hljóðsins og tónlistarinnar .
Börkur Gunnarsson borkur@mbl.is Síðasta laugardag var glerhjúpur Hörpunnar vígður með pompi og prakt , þarsem listamaðurinn Ólafur Elíasson mætti og hélt stutta tölu og talaði við blaðamenn .
Það var auglýst sem nokkurskonar hápunktur menningarnætur þegar ljósin í glerhjúpnum voru kveikt .
Að margra mati var búið að auglýsa það um of , þarsem lýsingin er frekar hógvær og þótti mörgum sem höfðu beðið lengi eftir atburðinum , sem hann hefði varla verið þess virði .
Þegar Ólafur var fenginn til að hanna glerhjúpinn var í raun búið að ákveða lögun hans , því hann kom ekki að verkefninu fyrr en búið var að teikna salina .
Hann hafði því ekki áhrif á lögunina í grunninn , heldur að útfæra hann í smáatriðum .
Hann sendi ljósatæknimann til Íslands til að filma birtuna á staðnum í 24 klukkutíma á sumartíma og notaðist við þær upplýsingar til að útfæra hjúpinn .
Form hjúpsins byggist á íslenska stuðlaberginu einsog hefð er fyrir að notast við í íslenskri byggingarlist .
En sá þungi sem hefur fylgt þeirri hefð íslenskrar byggingalistar er brotinn upp með því að notast við gler inní form stuðlabergsins .
En samt býr máttur stuðlabergsins í hjúpnum sem slútir yfir mann einsog berg þegar maður kemur gangandi að húsinu .
Doktor Philip Ursprung , prófessor í Sviss , hefur fjallað mikið um verk Ólafs og kallar glerhjúpinn " quasi brick facade .
" Hann gerir quasi að mikilvægu hugtaki í umfjöllun sinni um mörg verk Ólafs í skrifum sínum þarsem quasi merkir eins og , svipað og eða samasem .
Hann meinar það ekki í neikvæðum skilningi , að verk Ólafs séu hálfgildings , heldur þvert á móti eins og mörg verka hans séu : bæði og .
Séu eitthvað með innbyggðri , örlítilli lygi .
Einsog stuðlabergið hans Ólafs sem er án þyngsla raunverulegs stuðlabergs .
Ekkert sjálfsagt Ólafur er spenntur þegar hann talar um verk sitt enda segir hann þetta hafa verið lengi í undirbúningi og það sé mjög gaman að sjá þetta verða að veruleika núna .
Þónokkur fjöldi erlendra blaðamanna var mættur á blaðamannafundinn við vígsluna og komu þeir í hollum inn til hans að spyrja hann og fékk Morgunblaðið síðasta tímann með honum .
" Það er svo magnað að erlendu blaðamönnunum finnst þetta bara sjálfsagt , " segir Ólafur .
" Þeir líta bara á Reykjavík eins og hverja aðra stórborg , ég fæ sömu spurningar hér eins og ég myndi fá ef ég hefði verið að gera þetta verk í París eða Berlín .
París er með svona torg , Róm líka , því er sjálfsagt að Reykjavík sé að opna svona almenningsrými .
En það er ekkert sjálfsagt hjá svona lítilli þjóð .
Við erum ekki nema 300.000 manns .
Mér finnst það mjög gaman að enginn þeirra undrast yfir því hversu miklu þessi litla þjóð hefur komið í framkvæmd .
Það þarf enginn að spyrja hversvegna lagðar eru þessar miklu rafmagnslagnir að stórborgum eins og París , en hversvegna við erum að leggja rafmagn að hverjum smábæ , það er magnað .
Þetta er vinnusöm þjóð og að sjá hvernig brúin sem fór í hamförunum núna í sumar var bara byggð strax upp aftur , nánast yfir eina nótt , það er magnað .
Mér finnst því áhugavert hvað erlendu blaðamennirnir taka þessari byggingu sem sjálfsagðri , en fyrir mig er þetta mjög tilfinningaríkt .
Auðvitað er ég með tilfinningar mínar að einhverjum hluta í verkum mínum hvar sem er í heiminum , en hérna heima er það öðruvísi og dýpra .
Það sem er sérstaklega áhugavert er að fá að vinna með almenningsrýmið .
Við viljum að gildi okkar séu tjáð , við viljum að það sé hægt að sjá hvað við stöndum fyrir .
Það er dýrt en við gerum það samt sem áður , við erum að tjá gildi okkar .
" Ekki svo mikið af ferðalögum Aðspurður hvort hann verði ekki uppgefinn á öllum þessum blaðaviðtölum enda búinn að vera í viðtölum í yfir tvo klukkutíma þegar ég fæ stund með honum í einrúmi segir hann svo ekki vera .
" Þetta er ekki eins og hjá leikurunum þarsem þeir gefa svo mikið af sjálfum sér og það er farið mikið í þeirra einkalíf .
Leikarar eru spurðir út í alla sína persónulegu hluti , en þegar blaðamenn hitta mig spyrja þeir sjaldnast eitthvað út í mig , maður þarf ekki að gefa svo mikið af sjálfum sér .
Ég upplifi þetta ekki sem viðtal við mig , heldur sem tækifæri til að taka þátt í umræðu um almenningsrými .
Ég hef bara verið að tala um það í allan morgun og mér finnst svo gaman að velta vöngum um það hugtak , " segir Ólafur .
Eins og við manninn mælt snýr blaðamaður umræðuefninu frá almannarými og að hans persónu sem fjölskylduföður og alþjóðlegs listamanns .
" Jú , það getur óneitanlega verið erfitt að samræma það .
Ég er með vinnustofuna í Berlín og fjölskylduna í Danmörku , konu og tvö börn .
Ég fer oftast einu sinni í viku á milli en í raun er þetta eins og ferð á milli Akureyrar og Reykjavíkur , ferðalagið tekur ekki mikið á og er ekki langt .
En svo er ég með þónokkuð af alþjóðlegum verkefnum í gangi , eins og í Hong Kong , Taívan og Kóreu en ég reyni að fara sem minnst þangað , það er svo langt ferðalag .
Næsta sýning mín er reyndar í Brasilíu en ég er núna að þróa verk fyrir BBC í tilefni Ólympíuleikanna sem verða haldnir þar á næsta ári .
Það fangar hug minn um þessar mundir því hugmyndin er að gera listaverk sem sé hluti af BBC , sé einhvernveginn hluti af útsendingu þeirra en ég er ekki búinn að klára það , það hefur eiginlega ekki gengið upp ennþá .
En ég er nýbyrjaður á þessu .
Þetta útheimtir svolítið af ferðalögum en ef þú lítur á venjulegt fyrirtæki eins og Orkuveituna þá eru þeir stanslaust á ferðinni en öfugt við þá vinn ég við list .
Listin er líka lókal , þótt hún sé glóbal .
Ég reyni að vera í samræmi við umhverfi mitt hvar sem ég er í heiminum .
Til dæmis á sýningu minni núna í Sao Paulo , í Brasilíu , sem opnar í september þá reyni ég að draga fram það sem er sérstakt þar .
Ég hef oft komið þangað og reyni að vinna með bæinn og upplifanirnar , þetta er tilraun til að líta ekki á lókal og glóbal sem andstæður .
Þetta lítur út fyrir að vera voða mikið af ferðalögum , en yfirleitt er ég ekki með nema eina til tvær sýningar á ári .
Þetta er ekki eins og líf tónlistarmanna sem fara í margra mánaða tónleikatúra , ég er bara dúlla mér á einhverju hóteli og fer síðan heim til fjölskyldunnar .
" Fjölbreytnin aðlaðandi Ólafur er sonur íslenskra foreldra en uppalinn í Danmörku .
Hann var fulltrúi Dana á Biennalnum í Feneyjum árið 2003 og seinna sama ár hélt hann hina frægu sýningu í The Turbine Hall í Tate Modern-listasafninu í London .
Eftir það hefur verið óhætt að kalla hann heimsfrægan listamann .
Aðspurður hvernig það sé að koma til Íslands og eiga svona stóran hlut í þessu listaverki við höfnina , hvort það veiti honum einhverskonar tilfinningu að hann sé meiri Íslendingur eftir það ? Hann segist hafa haft tilfinningu Íslendings fyrir þetta verk og hafi það áfram eftir það .
" En auðvitað er gaman að hafa fengið þetta tækifæri hér á Íslandi .
Mér finnst líka gaman að sjá að húsið verður ekki elítuhús .
Það finnst mér íslenskt að það sé opið öllum .
Núna er einhver 1200 manna læknaráðstefna í húsinu og síðan verður einhver listamannaráðstefna , það er þessi fjölbreytni sem mér finnst aðlaðandi .
Og þótt mér sé umhugað um hjúpinn og sé glaður yfir því hversu vel hann lítur út í mismunandi lýsingu þá verður það samt tónlistin sem hér verður leikin sem mun móta skoðanir fólks á húsinu og vegna hennar mun fólk aðallega koma .
Ég er glaður að heyra að hún verði líka ýmiskonar , hér verði allt frá experimental tónlist til klassíkur .
Ef það hefði ekki verið tónlistarhöll í miðju hússins , þá hefði fólk ekki getað samsamað sig húsinu .
Þegar fólkið upplifir tónlistina hér þá mun það skilja betur afhverju við vorum að þessu .
Það eru allir sammála því hvað það er gott hljóð í húsinu og það gleður .
Það er aðalmálið hjá fólkinu og þessvegna mun það koma í húsið , ekki vegna litarins , steypunnar eða hjúpsins .
Það kannski hjálpar en hitt er aðalmálið .
Þetta var annars mikil vinna og maður hafði aldrei tíma til að stíga eitt skref til baka og horfa yfir þetta í rólegheitum .
Það er fyrst núna sem maður getur gert það og fer að skilja hvað hefur verið að gerast .
" Aðspurður um samstarfið við Henning Larsen-arkitektaskrifstofuna segir hann það hafa verið ánægjulegt .
Stofan er mjög áhugaverð og vinnusamstarfið er ekki á þann veg að þar sé einn leiðtogi sem stýri þessu heldur sé allt ferlið mjög lýðræðislegt og einkennist af mikilli þátttöku allra .
Henning Larsen sjálfur er löngu hættur að vera á staðnum til að leiða , það sé frekar andi hans sem enn hafi áhrif sem einhverskonar rammi .
Þetta lýðræðislega skipulag gerði mér kleift að hafa áhrif á þau og draga þau í áttina að mér rétt eins og það gerði þeim kleift að draga mig nær þeirra hugmyndum .
Þetta var mjög áhugavert samstarf .
" Þakklátur Aðspurður hvað honum finnist um umsagnir sumra bloggara að það hafi ekki verið biðarinnar virði að sjá kveikt á ljósunum í Hörpunni , þarsem það hafi ekki verið jafn mikilfenglegt og lofað hafi verið , segir hann erfitt að svara því .
" Ég hef fullan skilning á því að almannatenglar hafi lagt í mikla kynningu á þessum atburði og ég fetti enga fingur út í það .
Ég vinn oft með stofnunum sem eru með ýmiskonar hugmyndir að kynningu á verkunum og þær samræmast ekki alltaf því sem ég myndi vilja .
En ef búið var að búa til væntingar hjá einhverjum um að þetta yrði einhvernveginn allt öðruvísi er það leitt .
En þegar svona margir koma saman þá er viðbúið að væntingar fólks séu mjög mismunandi .
En í öllu falli átti þetta aldrei að vera nein Las Vegas-ljósasýning .
Ég var mjög ánægður með þetta og þeir sem töluðu við mig lýstu bara ánægju .
Ljósin áttu aldrei að vera list í sjálfum sér , heldur aðeins sem hluti af hjúpnum þegar ljós kristallast í gleri .
Ljósið , sem var notað á laugardaginn , verður ekki aftur .
Nú á aðeins hvítt ljós að vera á hjúpnum á kvöldin og náttúrulegt yfir daginn .
Ég mun leyfa byggingunni að venjast í umhverfinu áður en ég kem aftur að henni og kem þá hugsanlega með einhverjar lagfæringar .
Ég er mjög ánægður með hana eins og hún er og ég er mjög þakklátur fyrir að hafa fengið að taka þátt í þessu , " segir Ólafur .
