9:00 Vakna á gistiheimilinu Gunnarshólma þar sem ég er stödd í hestaferð ásamt stórskemmtilegum vinkvennahópi .
Að öllu jöfnu væri ég mætt í vinnuna klukkan 8:00 , með sjúklingamóttöku fyrir hádegi á Landspítala og aðgerðir eftir hádegi á stofunni í Glæsibæ .
Þetta er sem sagt óvenjulegur dagur og lofar virkilega góðu .
Veðrið glimrandi gott og félagsskapurinn frábær .
Erum aðeins rámar eftir sönginn í gærkvöldi en mjög spenntar að komast aftur á bak .
Fáum ljúffengt morgunverðarhlaðborð hjá húsfreyjunni og smyrjum okkur nesti fyrir daginn .
11:00 Tökum nokkrar góðar teygjur á hlaðinu undir stjórn Beggu Rist , sem er dásamlegi fararstjórinn okkar frá Íslenska hestinum .
Eldrauðum varalit er skellt á varirnar enda alvöru dömur fram í fingurgóma og kvenleikinn allsráðandi .
Vinkum húsráðendum um leið og við ríðum úr hlaði , ég er ekki mjög vön hestakona en finnst ofboðslega gaman og hann Freyfaxi sem mér er úthlutað í dag er sannur herramaður og gerir allt sem ég bið hann um .
Reiðleiðin liggur um Hólsheiði og inn í Heiðmörk , afskaplega fallegt umhverfi og veðrið gæti ekki verið betra .
13:00 Áning við Elliðavatn , nestið dregið upp og svo er flatmagað í grasinu í bongóblíðu , þær hörðustu kasta sér til sunds í vatninu en ég læt nægja að sleikja sólina á bakkanum .
17:00 Komnar á áfangastað .
Aðeins lúin en afskaplega ánægð með lífið og tilveruna .
Við kveðjumst með virktum , ákveðnar að fara í lengri ferð næst .
Líður eins og alvöru hestamanneskju þegar ég kem við í Melabúðinni á leiðinni heim , í skítugum reiðbuxum og heimaprjónuðu hestapeysunni minni .
18:00 Hendi mér í sturtu , finn dauða flugu í hægra auga .
Áhugavert .
Börnin mín , Katla og Sölvi , eru hjá pabba sínum og því þarf ég ekki að hugsa um neinn nema sjálfa mig og fæ mér harðfisk í kvöldmat , kæmist ekki upp með það ef þau væru heima .
Fletti dagblöðunum leiftursnöggt og bruna svo upp í Grafarvog á æfingu með sönghópnum Spectrum .
Við verðum með tvenna tónleika á Menningarnótt og því þéttar æfingar þessa dagana .
Stjórnandinn okkar , hún Ingveldur Ýr , er nokkuð ánægð með okkur en boðar nýja æfingu eftir tvo daga , á laugardagsmorgni ! Ég er með kenningu og hef þá staðföstu trú að við raddaðan söng losni heilmikið af hamingjuhormónum út í blóðið , og eins og venjulega er ég í skýjunum eftir söngæfingu .
22:00 Komin heim , hendi í eina þvottavél og sest svo við þá æsispennandi iðju að fara yfir sænska skattframtalið .
Þótt liðin séu þrjú ár frá því að ég flutti heim frá Svíþjóð vilja Svíarnir vita allt um mína hagi .
Klóra mér dágóða stund í hausnum yfir þessu en ákveð síðan að það geti beðið .
Þessi yndislegi dagur var of góður til að eyðileggja með þessari leiðindaiðju í lokin .
Hreiðra um mig undir sæng með bók en sofna á augabragði .
Vinnudagur framundan á morgun og er hvíldarþurfi eftir alla útivistina .
