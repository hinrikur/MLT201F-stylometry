Ég hef áður sagt að það getur verið gott að grípa til málfræðihugtaka þegar skýra þarf málfarsleg atriði .
Oft heyrist sagt : Þeir fóru villur vega .
En hér ber að líta á orðið villur sem lýsingarorð en ekki nafnorð í fleirtölu .
Þeir fóru því villir vega .
Í Hávamálum talar sjálfur Óðinn og segir : Þá varð eg villur vega .
Ef kona hefði ort vísuna þar sem þessi orð standa hefði hún þurft að nota kvenkynsmynd lýsingarorðsins : Þá fór ég vill vega .
Barnið fer þá væntanlega villt vega ( sbr. t.d. illur , ill , illt ) .
Tökum annað dæmi .
Ég heyrði konu segja í útvarpinu um daginn : Ég varð ekki var við neitt .
Hún hefði þurft að segja : Ég varð ekki vör við neitt .
Og ef barn væri til umræðu hefði verið sagt : Barnið varð ekki vart við neitt .
Orðið var er hér semsagt lýsingarorð og beygist sem slíkt ( var [ kk ] , vör [ kvk ] , vart [ hk ] o.s.frv. ) Sum lýsingarorð taka reyndar ekki neinni beygingu og stigbreytast ekki .
Þar á ég við lýsingarorð sem enda á -a : höggdofa , ráðþrota , ómálga , forviða , dauðvona o.s.frv. ( Verkefni við eldhúsborðið : Finnið tíu slík lýsingarorð til viðbótar ! ) En snúum okkur nú að öðru : Með haustinu er von á rafbókar- og prentútgáfu ( á vegum lestu.i s ) á Morgni lífsins , skáldsögu Kristmanns Guðmundssonar .
Þessi saga kom fyrst út í Noregi árið 1929 og mun hafa verið þýdd á yfir 30 tungumál ; og árið 1955 gerðu Þjóðverjar kvikmynd eftir henni sem sýnd var um víða veröld .
Nafn Kristmanns var á tímabili " á hvers manns vörum " í Noregi svo vitnað sé til Vilhjálms Finsen sendiherra í bókinni Alltaf á heimleið .
Morgunn lífsins var þýddur á íslensku árið 1932 af Guðmundi G. Hagalín og aftur árið 1952 af Helga Sæmundssyni .
Höfundurinn fluttist til Íslands skömmu fyrir seinni heimsstyrjöldina þegar frami hans var hvað mestur ytra .
En hér mætti hann strax andstreymi .
Fræg urðu orð Steins Steinars sem birtust í Þjóðviljanum 1948 : " Kristmann Guðmundsson er ekki mikið skáld , og það er honum sjálfum ljóst .
" Steinn mun hafa iðrast þessara orða .
Löngu síðar , þegar Kristmann var kominn á sjötugsaldur , mátti hann sitja undir neyðarlegum athugasemdum sér yngri skáldbræðra eins og m.a. kemur fram í síðasta bindi ævisögu hans .
Í rauninni vekur það furðu hvað hann þurfti að þola að þessu leyti .
Hann var kallaður " rógsendill " stjórnvalda , og þegar hann hafði fengið heiðurslaun listamanna sagði ungur rithöfundur að sú ráðstöfun " jafngilti því að hrækja í andlitið á hverjum einasta raunverulega listamanni þessa lands og spræna yfir alla þjóðina " ( sjá t.d. Þjóðviljann 3. apríl 1964 ) .
Þegar ég var í háskóla hér heima kringum 1970 var þar aldrei á Kristmann minnst svo ég muni .
Hann mun þá hafa verið bugaður maður .
Andstaðan gegn Kristmanni var lituð af pólitík og persónulegri óvild .
Þegar þannig er háttað er ekki alltaf getið um það sem höfundurinn hefur gert best .
Morgunn lífsins er að mörgu leyti meistaraverk , vel skrifað og spennandi , um Norðlending sem fyrir gráglettni örlaganna sest að meðal Sunnlendinga og á þar lengstum við örðugleika að stríða .
Þetta er hetjusaga um ástir , hefnd og hatur ; saga um baráttu við óblíð náttúruöfl og grimmlynt samfélag ; saga um einelti .
Ég er sannfærður um að bókin mun heilla nýja kynslóð , reyndar fólk á öllum aldri .
Kristmann kann að segja sögu .
Og hann kann miklu fleira .
Hann kafar í djúp sálarinnar og skilgreinir mannlegan breyskleika og örlög .
En svo kemur glensið og gamanið .
Gefum aukapersónunni Hannesi gamla " langbrók " orðið : " Nískustu manneskjur sem ég hef verið hjá , " sagði hann , " voru foreldrar hans Stefáns hreppstjóra , já , sem ég er lifandi maður .
Þetta var sultarvist árið um kring , smjörið þrátt og ólseigt og brauðsneiðarnar svo þunnar að maður sá gegnum þær , blessaðir verið þið .
— En dugleg voru þau , hún ekki hvað síst , einstakur forkur , maður guðs og lifandi .
Lét sér aldrei verk úr hendi falla .
— Það var hún sem þeir sögðu — ja , þið hafið sjálfsagt allir heyrt þá sögu ? — Einu sinni þegar þau voru háttuð og karlinn lét vel að kerlingunni , þá heyrir hann eitthvert tif þegar hæst stendur athöfnin , blessaðir verið þið .
Og þegar hann fer að athuga þetta betur , þá hafði konan lagt hendurnar yfir um hann og var að prjóna , sem ég er lifandi maður ! — " 