Þegar Bandaríkin hnerra fær restin af heiminum kvef , " sagði Eva Joly á fyrirlestri sem hún hélt í Noregi í júní 2009 , en í fyrirlestrinum fjallaði hún um efnahagskreppuna og hvernig verðbréfamarkaðir hafi farið með efnahagslíf heimsins .
Joly benti á að Bandaríkin stæðu á bak við 25% af brúttó-þjóðarframleiðslu heimsins og að 72% af þjóðarframleiðslu Bandaríkjanna væri byggð á neyslu og neyslan hefði minnkað í takt við aukið atvinnuleysi í Bandaríkjunum .
Heimurinn hefur verið að bíða eftir að efnahagslíf Bandaríkjanna tæki kipp því það myndi hjálpa til við að laga " kvefið " sem plagað hefur efnahagslíf heimsins síðustu þrjú ár .
Þess vegna fylgjast markaðir vel með tölum um atvinnuleysi í Bandaríkjunum , en það hefur haldist hátt þrátt fyrir að stjórnvöld hafi með ýmsum hætti leitað leiða til að örva efnahagslífið .
Djúpstæður vandi Michael Spence , sem fékk Nóbelsverðlaun í hagfræði árið 2001 , skrifar grein um atvinnuleysisvandann í Bandaríkjunum í tímaritið Foreign Affairs undir fyrirsögninni " Áhrif alþjóðavæðingar á tekjur og atvinnu " .
Niðurstaða Spence er að vandi Bandaríkjanna sé djúpstæðari en svo að hann verði leystur í einni svipan .
Það eru ýmsir sem hafa haft horn í síðu alþjóðavæðingarinnar .
Sumir vinstri menn hafa gagnrýnt hvernig alþjóðleg stórfyrirtæki hafa komið fram við íbúa fátækra landa , en frá hægri heyrist gagnrýni á að fyrirtækin séu að flytja störf frá Vesturlöndum til þróunarlandanna og þetta skýri að nokkru leyti aukið atvinnuleysi á Vesturlöndum .
Spence segir að alþjóðavæðingin hafi gert ótrúlega hluti í þróunarlöndunum .
Hún hafi gert það að verkum að á tiltölulega skömmum tíma hafi hundruð milljóna manna færst frá því að vera bláfátæk í það að vera bjargálna .
Þessi þróun eigi eftir að halda áfram .
Vesturlönd hafi vissulega tapað mörgum störfum vegna þessarar þróunar en í stað þeirra hafi orðið til störf sem kalli á meiri sérhæfingu og skili hærri launum en þau sem töpuðust .
Sérhæfing og menntun eykur ójöfnuð í samfélaginu Spence segir að alþjóðavæðingin hafi haft þau áhrif á Vesturlöndum að staða þeirra sem eru menntaðir og búa yfir sérþekkingu hafi batnað en staða þeirra sem eru ómenntaðir og hafi treyst á láglaunastörf hafi versnað .
Þróunin hafi því ýtt undir misskiptingu á Vesturlöndum milli þeirra sem hafa vinnu og eru í sérhæfðum störfum og þeirra sem eru atvinnulausir og ómenntaðir .
Á árunum 1990-2008 fjölgaði störfum í Bandaríkjunum úr 122 milljónum í 149 milljónir .
Aðeins um 2% af þessum 27 milljón nýju störfum , sem urðu til á þessum árum , urðu til hjá útflutningsfyrirtækjum .
Um 98% starfanna urðu til opinberri þjónustu eða í fyrirtækjum sem eru eingöngu á innanlandsmarkaði .
Spence segir að þessi þróun sé ekki góðar fréttir fyrir Bandaríkin því að þegar til framtíðar sé litið verði til færri störf í greinum sem eingöngu sinna innanlandsmarkaði en fyrirtækjum sem byggi á útflutningi .
Því til viðbótar hafi laun hjá fyrirtækjum í útflutningsiðnaði hækkað meira en laun hjá fyrirtækjum sem eingöngu þjóna innanlandsmarkaði .
Spence segir að flutningur starfa í framleiðsluiðnaði til þróunarlandanna hafi komið illa við Bandaríkin og skýri að nokkru leyti mikið atvinnuleysi í Bandaríkjunum .
Hann bendir hins vegar á að mikið af þessum störfum séu láglaunastörf .
Þessi fyrirtæki séu eftir sem áður áfram með starfsemi í Bandaríkjunum en þar vinni fólk við hönnun , verkfræðilega þætti , fjármál , stjórnun og fleiri störf sem krefjist sérþekkingar .
Á þessum sviðum standi Bandaríkin skrefi framar en flestar þjóðir .
Spence bendir á fleira sem hafi áhrif á atvinnustig .
Hann segir að upplýsingatæknin hafi stuðlað að fækkun starfa í öllum geirum atvinnulífsins , líka í bankakerfinu og verslun , þar sem störfum hafi verið fjölga þegar á heildina er litið .
Standa frammi fyrir langtímaverkefni En hvert er þá svarið fyrir Bandaríkin ? Bandaríkin þurfa að auka samkeppnishæfni sína segir Spence .
Hann minnir á að þetta taki tíma og sumt sem gera þurfi geti jafnvel leitt til þess að störfum fækki þegar til skemmri tíma sé litið .
Hann segir að bæta þurfi menntun en alþjóðlegar rannsóknir sýna að bandarískir nemendur standa sig í meðallagi vel í lestri og eru undir meðallagi í stærðfræði .
Spence hvetur til þess að bandarísk stjórnvöld auki fjárfestingar í innviðum samfélagsins og auki enn frekar fjárfestingar í tækni í samvinnu við fjárfesta .
Bandaríkin geti einnig gert breytingar á sköttum þannig að skattkerfið verðlauni fyrirtæki sem fjárfesti .
Gjaldþrota sjóðir Nokkur fylki Bandaríkjanna hafa velt fyrir sér að lækka atvinnuleysisbætur , en sumir tryggingasjóðir sem greiða atvinnuleysisbætur standa frammi fyrir gjaldþroti .
Samkvæmt opinberum tölum hafa sjóðirnir tekið 40 milljarða dollara að láni hjá fylkisstjórnunum til að geta greitt bætur .
Nú hefur verið ákveðið að sjóðirnir verði að greiða vexti af lánunum .
Fimmta stærsta fylki Bandaríkjanna Samkvæmt opinberum tölum eru 13,9 milljónir manna atvinnulausar í Bandaríkjunum .
Þar fyrir utan eru mjög margir sem gefist hafa upp á atvinnuleit vegna þess að þeir telja engar líkur á að þeir finni vinnu .
Enginn veit hversu margir eru í þessum hópi , en í umræðunni í Bandaríkjunum hefur því verið slegið fram að tvöfalda megi opinberar tölur um atvinnuleysi ef tekið væri tillit þeirra sem hættir eru að leita að vinnu .
Wall Street Journal reyndi í vikunni að setja atvinnuleysistölur í Bandaríkjunum í samhengi .
Blaðið benti á að ef allir atvinnulausir væru staðsettir í nýju fylki Bandaríkjanna þá væri það fimmta fjölmennasta fylki landsins .
Blaðið benti líka á að samkvæmt opinberum tölum væru fleiri atvinnulausir í Bandaríkjunum en byggju samtals í Wyoming , Vermont , Norður-Dakota , Alaska , Suður-Dakota , Delaware , Montana , Rhode Island , Hawaii , Maine , New Hampshire , Idaho og í Washington , höfuðborg landsins .
Atvinnuleysi í Bandaríkjunum er núna í kringum 9% og hefur verið á því róli í 28 mánuði .
Staðan er ekki alls staðar jafn slæm .
Í Wyoming hefur atvinnuleysi t.d. minnkað jafnt og þétt og mælist núna 5,8% .
Atvinnuleysið í Bandaríkjunum verður eitt af stærstu málum í forsetakosningunum sem fram fara á næsta ári .
Það var orðið mikið atvinnuleysi í Bandaríkjunum þegar Barack Obama tók við sem forseti í ársbyrjun 2009 .
Flestir Bandaríkjamenn viðurkenna að forsetinn erfði mikinn vanda sem varð til í tíð forvera hans , en þeir ætlast líka til þess að hann lagi vandann .
Ef honum tekst ekki að finna lausnir á vandamálinu er hætt við að ýmsir velti fyrir sér hvort ekki sé rétt að fá annan mann til verksins .
