Úr hvaða jarðvegi spruttu óeirðirnar í Englandi í liðinni viku ? David Cameron sagði að hlutar bresks samfélags væru sjúkir og Ed Miliband að Bretar þyrftu að horfa inn í sál sína .
Gamalreyndur ritstjóri sagði að hundarnir sínir hefðu sterkari siðferðiskennd en þeir , sem þátt tóku í óeirðunum .
Karl Blöndal kbl@mbl.is Byggingar í ljósum logum , átök á götum úti , innbrot , þjófnaðir og skemmdarverk .
Þannig var ástandið á Englandi kvöld eftir kvöld í liðinni viku .
Rósturnar hófust í London og breiddust síðan út til borga á borð við Manchester og Birmingham .
Eftir vikuna lágu fimm í valnum .
Nú er ofbeldið að fjara út og umræðan um ástæðurnar komin á fullt skrið .
Má rekja glundroðann til fátæktar og félagslegrar misskiptingar eða var einfaldlega um hreinræktaða glæpamennsku að ræða ? Sjúkt samfélag ? David Cameron , forsætisráðherra Bretlands , hefur verið ómyrkur í máli um óeirðirnar .
" Í samfélagi okkar eru hlutar , sem eru ekki bara brotnir , heldur , hreinskilnislega , sjúkir , " sagði hann og neitaði að fallast á að ofbeldið kæmi fátækt við eða óeirðirnar væru sprottnar af pólitískum mótmælum .
Samkvæmt skoðanakönnunum taka 42% Breta undir það að óeirðirnar megi rekja til glæpamennsku .
Hegðun þátttakenda í óeirðunum hefur verið fordæmd með mjög afgerandi hætti og spurt hverjir hafi brugðist , foreldrar , kennarar eða fyrirmyndir á borð við poppstjörnur og fótboltamenn .
Skrif Max Hastings , fyrrverandi ritstjóra The Daily Telegraph og Evening Standard , eru sláandi .
" Þeir eru afsprengi menningar , sem gefur þeim svo mikið án nokkurra skilyrða að þau þurfa ekki að læra að verða manneskjur , " skrifaði Hastings í The Daily Mail .
" Hundarnir mínir hegða sér betur og fylgja æðra gildismati en hinir ungu þátttakendur í óeirðunum í Tottenham , Hackney , Clapham og Birmingham .
" Skortur á ábyrgðartilfinningu Verkamannaflokkurinn , sem er í stjórnarandstöðu , hefur að mestu forðast að skella skuldinni á niðurskurð stjórnar Íhaldsflokksins og frjálslyndra demókrata .
Ed Miliband , leiðtogi Verkamannaflokksins , sagðist vilja forðast einfeldningslegar lausnir .
" Ég stóð mig að því að hugsa með mér að þetta væri glæpsamleg hegðun einstaklinga og ekki væri til nokkur afsökun eða réttlæting fyrir henni , " sagði hann í samtali við breska ríkisútvarpið , BBC , " en ég veit að við verðum að fara dýpra en það .
Er þetta menning eða er þetta fátækt og skortur á tækifærum ? Sennilega hvort tveggja .
" Miliband tengdi gripdeildirnar bankakreppunni og símahlerunarhneyksli götublaðsins News of The World , sem hvort tveggja sýndi skort á ábyrgðartilfinningu og það hugarfar að hver sé sjálfum sér næstur .
Allir í samfélaginu þyrftu að " horfa inn í sál sína " .
Líður ekki sem hluta af samfélaginu Kjartan Páll Sveinsson , mannfræðingur við bresku fjölmenningarstofnunina Runnymede , sagði í samtali við Morgunblaðið á fimmtudag , að óeirðirnar mætti rekja til jafns til stéttaskiptingar og mismununar kynþátta .
" Þetta kemur mönnum ekki á óvart , " sagði hann þegar hann var spurður hvers vegna reiðin og skemmdarfýsnin virðist koma mönnum í opna skjöldu .
" Einn æðsti yfirmaður lögreglunnar gaf Theresu May [ ráðherra jafnréttis- og innanríkismála ] viðvörun í fyrrahaust um að þetta væri yfirvofandi .
" Kjartan Páll segir að menn verði að velta fyrir sér hvers vegna ungmennum sé nákvæmlega sama þótt myndir náist af þeim rænandi og ruplandi og bætir við að ungmennum , sem hann talaði við í Birmingham , líði eins og ekki sé hlustað á þau og þau séu ekki hluti af samfélaginu .
Þegar Miliband fór í hverfið Brixton í London á föstudagsmorgun mætti honum Lionel Owusu , stuðningsmaður samtaka , sem nefnast Friður á götunum : " Við fordæmum alfarið ofbeldið , en þið verðið að líta á ástæðurnar – ástæður eru ekki afsakanir .
Fólk á ekkert og vill frekar vera á toppnum í glæpaheiminum en á botninum í samfélaginu .
Það þarf að taka á menntun þess og væntingum .
" Ekki pólitísk yfirlýsing Tony Travers , fræðimaður við London School of Economics , segir ekki koma á óvart að stjórnmálamenn eigi í vandræðum með að færa viðbrögð sín við óeirðunum í orð : " Atburðirnir snerust um að fólk braut hluti og eyðilagði og stal neysluvörum , sérstaklega íþróttaskóm og flatskjám , úr verslunum , " sagði hann við fréttastofuna AFP .
" Það er ekki pólitísk yfirlýsing , jafnvel þótt stjórnmálamenn þurfi að átta sig á hvers vegna þetta gerðist og bregðast við .
En þetta voru ekki með neinu móti pólitísk uppþot eða mótmæli .
" Gus John , prófessor við London-háskóla , sem hefur sérhæft sig í málefnum svartra , segir að sú aðferð lögreglu að stöðva blökkumenn og leita á þeim hafi alið á óvild í garð lögreglunnar , sérstaklega hjá ungum blökkumönnum .
" Mjög margt af þessu unga fólki , sem sést í myndefni [ frá óeirðunum ] hefur reglulega sætt leit af hálfu lögreglu og sumt af því er í miklu uppnámi þess vegna .
Að miklu leyti er held ég um að ræða losun á niðurbældri reiði gegn lögreglu , en einnig algera örvæntingu fólks vegna aðstæðna þar sem því finnst það enga framtíð eiga .
" David Lammy , þingmaður frá Tottenham og sonur innflytjenda frá Karíbahafinu , segir hins vegar að skilin séu ekki á milli svartra og hvítra : " Þau eru á milli þeirra sem eiga hlutdeild í samfélaginu og þeirra sem eiga hana ekki .
" Óeirðirnar hófust í Tottenham , bæjarhluta í London , þegar fólk safnaðist saman til að mótmæla vinnubrögðum lögreglu þegar Mark Duggan , 29 ára gamall fjögurra barna faðir , var skotinn .
Lögreglan kvaðst hafa brugðist við þegar á hana var skotið , en hefur nú viðurkennt að það sé ekki rétt .
Breska lögreglan naut eitt sinn trausts , en allt frá því að hún drap svartan táning árið 1993 hefur verið að molna úr myndinni af breska lögregluþjóninum , sem er aðeins vopnaður kylfu og er í tengslum við hverfið sitt .
Sótt í smiðju Bandaríkjamanna Lögreglan hefur sætt harðri gagnrýni vegna viðbragðanna við óeirðunum og hefur viðurkennt að hafa verið of hikandi í fyrstu .
Cameron hefur boðað til víðtækra aðgerða og horfir í þeim efnum til Bandaríkjanna .
Hann ætlar að leita í smiðju Bill Bratton , sem var lögreglustjóri bæði í New York og Los Angeles og gat sér orð fyrir að draga þar úr glæpum .
Árið 1992 brutust út óeirðir í Los Angeles í kjölfar þess að lögreglumenn , sem höfðu náðst á myndband þar sem þeir misþyrmdu blökkumanninum Rodney King , voru sýknaðir .
Í sex daga geisuðu eldar og ofbeldi .
Líkt og í London hélt lögreglan sig til baka í upphafi og síðan þurfti að kalla til aukinn mannafla þegar allt fór úr böndunum .
Það kom í hlut Brattons að taka á málum eftir ósköpin .
Cameron hefur meðal annars sagt að athuga eigi hvort rétt sé að koma í veg fyrir samskipti fólks á félagslegum vefjum þegar " við vitum að það er að leggja á ráðin um ofbeldi , glundroða og glæpi " , athuga hvort útvíkka beri vald til að setja útgöngubann og dreifa mannfjölda , gefa lögreglu rétt til að taka húfur og grímur af fólki sem hylur andlit sitt og veita dómstólum svigrúm til þyngri refsinga .
Fyrirætlanir Camerons eru ekki óumdeildar .
Umræðan um það hvernig bregðast eigi við óeirðunum er rétt að hefjast og þar munu takast á þeir , sem vilja láta herða löggæslu , og þeir , sem vilja leggja áherslu á félagslega þáttinn .
