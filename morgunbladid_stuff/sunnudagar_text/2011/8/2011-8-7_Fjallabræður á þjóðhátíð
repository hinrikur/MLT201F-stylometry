Hvers eðlis er hljómsveit sem hefur tugi vestfirskra karlmanna innanborðs , tvo trommara og spilar lög á borð við " Ísland er land þitt " og AC / DC-slagarann " Thunderstruck " á tónleikum sínum ? Blaðamaður Morgunblaðsins fylgdi Fjallabræðrum til Vestmannaeyja um verslunarmannahelgina .
Halldór Armand Ásgeirsson haa@mbl.is 06:50 Silfureldingin skríður hljóðlega eftir Kringlumýrarbrautinni í suðurátt og þegar ég hef – úr aftursætinu – fylgst um stund með þokumistrinu , sem hvílir yfir Reykjavík svo langt sem augað eygir , beinist athygli mín að nýju inn í bifreiðina og ég sé í baksýnisspeglinum að við höfuðborgin eigum það sameiginlegt að vera þreytt og dálítið blá í morgunsárið .
Helgi Egilsson , einn af mínum kærustu vinum og jafnframt bassaleikari hljómsveitarinnar / karlakórsins Fjallabræðra , situr við stýrið og miðstöð Silfureldingarinnar , sem er grár Mitsubishi Lancer af árgerð 1991 , suðar .
" Hún [ miðstöðin ] hrökk allt í einu í gang um daginn eftir nokkurra mánaða dvala .
" Þessi magnaða bifreið hefur lengi hneigst til sjálfsviðgerða og í framsæti hennar , sem lagt er aftur , liggur nú Surtur ; svartur og rispaður kontrabassi , sem í vantar stóra fjöl og bílstjórinn keypti einhvern tímann fyrir 5.000 krónur .
Um tuttugu klukkutímum síðar á ég eftir að standa við hliðina á Helga uppi á borði þegar hann hefur myndað ad hoc-hljómsveit með fleiri hljóðfæraleikurum , þar á meðal sannkristnum Færeyingi , inni í , á að giska , sjö fermetra stóru hvítu tjaldi í Herjólfsdal í Vestmannaeyjum og spilar á Surt undir hópsöng , sem nokkrir Fjallabræður leiða .
06:58 Við leggjum Silfureldingunni fyrir framan æfingahúsnæði og höfuðstöðvar Fjallabræðra í Kópavoginum .
Hópur jakkafataklæddra manna stendur fyrir utan húsið – flestir reykja – og úr öllum áttum drífur að fleiri Fjallabræður og þeir faðmast ítrekað er þeir hittast og ávarpa hver annan með orðunum " gott að sjá þig , vinur ! " Fjallabræður koma aldrei fram öðruvísi en í jakkafötum og ég veiti því athygli að þeir fagna – allir – hver öðrum líkt og gamlir vinir sem hafa verið aðskildir um árabil , þrátt fyrir að þeir hittist að lágmarki einu sinni í viku , og um leið og ég get ekki annað en smitast af gleði þeirra og tilhlökkun finn ég af auknum mætti fyrir huglægri einangrun enda upplifi ég sterkt að ég tilheyri ekki sama veruleika og þeir ; þekki hér aðeins einn mann og er í þokkabót feiminn að eðlisfari .
Það rennur upp fyrir mér að ég er á leið á mína fyrstu útihátíð á ævinni og jafnframt að framundan er sólarhringur í félagsskap manna sem að öllum líkindum mynda eitt sérkennilegasta og frumlegasta tónlistaratriði Íslands .
Fjallabræður eru einhvers konar blanda af rokkhljómsveit og karlakór og á dagskrá þeirra síðar um kvöldið eru lög á borð við Ísland er land þitt og Thunderstruck með AC / DC .
Í hljómsveitinni sjálfri eru afbragðshljóðfæraleikarar og kórinn samanstendur af mönnum sem langflestir eru að vestan eða hafa í það minnsta einhver tengsl við Vestfirði .
Bakgrunnur þeirra er eins ólíkur og hægt er að ímynda sér ; hér – reykjandi í jakkafötum – eru bóndi , bifvélavirki , forstjóri málmblendiverksmiðju á Grundartanga , dávaldur , veislustjóri , heilaskurðlæknir og svona mætti lengi telja , að raða farangri inn í rútu .
Þeir deila með sér ástríðu fyrir kraftmiklum söng í góðra vina hópi – fleiri en einn og fleiri en tveir Fjallabræður kunngera mér í ferðinni að eini hæfileikinn sem gerð sé krafa um í kórnum sé að geta " sungið með pungnum " – og jafnframt óumdeilanlegri lífsgleði og stuði sem á stundum nær aðdáunarverðum hæðum og verður næstum yfirgengilegt .
10:50 Herjólfur líður áfram eftir haffletinum og það virðist svo stutt til Vestmannaeyja að mér líður eins og ég geti synt yfir .
Fjallabræður hafa tekið sér stöðu á þilfarinu og forvitnir ferðamenn hópast að og velta fyrir sér hvað þessir menn ætlast fyrir .
Forhljómur er sleginn á kassagítar og stuttu síðar syngja Fjallabræður hraustlega lagið " Hafið eða fjöllin " .
Það myndast gott andrúmsloft á þilfarinu og það er eftirvænting í loftinu .
Tveir strákar , sem líta út eins og þeir gætu verið danskir strandverðir , brosa út að eyrum taka upp farsíma og taka upp Fjallabræður á myndband .
Feitur maður í rauðri skyrtu hallar augum aftur og stappar fæti sínum laust í takt við söng Fjallabræðra .
Er það hafið eða fjöllin sem laða mig hér að eða – er það kannski fólkið á þessum stað – á þessum stað ? Ég skima yfir kórinn og augu mín staðnæmast á ljóshærðum bónda með hanakamb – Sigga sexí eins og hann er kallaður – og ég fylgist með honum um stund á meðan hann , með augun lokuð , syngur hástöfum , brosir út að eyrum og iðar dálítið um í takt við tónlistina .
Síðar um daginn í samtali okkar Sigga um borð í rútu Fjallabræðra , þegar við erum á leið inn í Herjólfsdal , segir hann mér að " Fjallabræður [ séu ] svo miklu meira en karlakór " og þótt það kunni að hljóma eins og klisja , lesin svona af blaði , er það engu að síður bersýnilega satt hjá honum .
Þessir menn eiga ekkert sameiginlegt með venjulegum karlakór – þeir segja það ítrekað sjálfir .
Þeir eru hópur góðra og jafnframt léttklikkaðra vina sem létu rokkstjörnudrauminn , sem allir heiðarlegir menn geyma einhvers staðar í brjósti sínu , rætast með því að dulbúa sig sem karlakór .
11:20 Við erum fyrir utan Kiwanis-húsið í Vestmannaeyjum þar sem Fjallabræður hafa gistiaðstöðu .
Á meðan meðlimir hljómsveitarinnar tína töskur sínar út úr farangursgeymslu rútunnar veiti ég því athygli að í miðri þvögunni stendur ungur maður – án nokkurs vafa ekki einn Fjallabræðra – í sjálflýsandi og appelsínugulum pollabuxum .
Hann riðar dálítið eins og einhverjir leiki sér að því úr fjarlægð að toga hann sitt á hvað í gagnstæðar áttir með seglum og hann þarf að vanda sig mikið við að halda jafnvægi .
Hann ber húfu á höfði , er klæddur í hálfa peysu – ég reyni árangurslaust að átta mig á því hvað hefur orðið af afgangi peysunnar – og ég heyri hann jafnframt muldra eitthvað í farsíma sem hvorki málfræði- né rökfræðilega gengur upp .
12:00 Hljómsveitaræfing Fjallabræðra og Lúðrasveitar Vestmannaeyja í húsnæði síðarnefndu hljómsveitarinnar er hafin .
Ég er að borða flatbrauð með hangikjöti þegar mér er tilkynnt að næst á dagskránni sé að æfa lagið Thunderstruck með AC / DC og íhuga um stund hvernig í ósköpunum það muni koma til með að hljóma í flutningi karlakórs og lúðrasveitar .
Óumdeildur leiðtogi Fjallabræðra , tónlistarmaðurinn Halldór Gunnar Pálsson , er án nokkurs vafa á meðal eftirminnilegustu kórstjóra landsins og hann spilar einnig á gítar með hljómsveitinni .
Kórinn var í raun stofnaður á afmæli hans árið 2006 þegar hann hafði krafist þess við vini sína að karlakór myndi syngja í afmælinu .
Síðan þá hefur hann stjórnað kórnum ; á tónleikum og æfingum stillir hann sér upp fyrir framan hópinn með gítarinn og beitir gítarhálsinum eins og tónsprota til að gefa söngvurunum til kynna áherslubreytingar í flutningi .
Nafni minn er ennfremur afskaplega geðþekkur og hnyttinn maður sem býr yfir miklum persónutöfum er hann kynnir lög Fjallabræðra á sviði en mér bregður dálítið þegar hann byrjar að spila upphafsstef Thunderstruck í lúðrasveitarsalnum og gleymi að kyngja flatbrauðsbita um stund .
Hann er frábær gítarleikari og einhvern veginn finnst mér , í þessum súrrealísku aðstæðum , lagið hljóma næstum því óþægilega vel og sannfærandi með þverflautum og básúnum Lúðrasveitar Vestmannaeyja .
Og já , í Fjallabræðrum eru tveir rokktrommarar .
Síðar um nóttina heyri ég ókunnugan mann spyrja einn Fjallabræðra hvers vegna tveir trommarar séu í hljómsveitinni og svarið sem hann fær er : " Af því það er fokking geðveikt maður .
Hvernig spyrðu ? " Ég missi þó fyrst flatbrauðssamlokuna úr höndunum þegar skyndilega stígur maður með sixpensara fram í hópi kórmeðlima í salnum - Hjörtur Traustason frá Bolungarvík - sem byrjar að syngja lagið af feiknarlegum krafti og innlifun og þegar kórinn tekur undir með honum finnst mér eins og rúðurnar ætli úr húsinu .
Hann nær sturluðum garg-söngstíl samanrekna Ástralans , sem upphaflega söng lagið , fullkomlega og ég stend úti í horni og skammast mín dálítið fyrir að finnast Thunderstruck í alvörunni gott lag en réttlæti það fyrir sjálfum mér með því að sannfæra mig í hljóði um að það sé mun síðra með upprunalega flytjandanum .
Hljómsveitarstjóri Lúðrasveitar Vestmannaeyja , Jarl Sigurgeirsson , ætti auðvelt með að leika hljómsveitarstjóra í kvikmynd um bandaríska lúðrasveitarkrakka frá óþekktum smábæ sem vinna einhverja keppni með því að vera einlæg og heiðarleg .
Hann er með sítt krullað hár , klæddur í hlaupaskó og hefur mjög blíðlega talrödd .
Ég á eftir að sjá hann í tvígang aftur í Vestmannaeyjum .
Annars vegar þar sem hann situr , í þröngum leðurgalla með hárið í tagli , á rauðu mótorhjóli sem lítur út fyrir að vera á ógnarhraða þótt það sé kyrrstætt , og hins vegar er hann syngur og spilar á bassa með ballhljómsveitinni Trikot á sviði í Herjólfsdal .
13:20 Fjallabræðrarútan staðnæmist fyrir utan Kiwanis-húsið ; þar fyrir utan liggur maðurinn í hálfu peysunni sofandi á hliðinni með farsíma í hendi og ég velti fyrir mér hvaða skilaboðum hann hefur reynt að koma á framfæri við heiminn áður en hann leið út af .
Fjallabræður sammælast um að draumfarir mannsins séu ótímabærar og hagsmunum hans ekki borgið á gangstéttinni fyrir utan Kiwanis-húsið .
Þeir læðast einn af öðrum upp að honum , mynda hálfmána í kringum hann og hefja skömmu síðar ofsafenginn flutning á laginu " Ríðum eins og fjandinn " .
Maðurinn rumskar ekki og þau öfl sem sviptu hann meðvitund virðast svo gegndarlaus að ég er ekki viss um að hann myndi vakna þótt Fjallabræðrarútunni yrði ekið löturhægt yfir fætur hans .
Þegar lagið nær hápunkti sínum myndast örlítil rifa á vinstra auga mannsins en tilþrif Fjallabræðra eru ekki nægileg til að virkja meðvitund mannsins nema í örskotsstund og hann sefur enn vært þegar rúta Fjallabræðra ekur aftur af stað .
14:30 Fjallabræður hafa komið sér fyrir í björtum matsal dvalar- og hjúkrunarheimilisins Hraunbúða og vistmenn – skv. reglugerð frá árinu 2006 um stofnanaþjónustu aldraða nefnist einstaklingur sem dvelur á dvalarheimili fyrir aldraða vistmaður – sitja í sætum allt í kring og bíða eftir því að söngurinn hefjist .
Kórstjórinn kynnir hljómsveitina og segir frá því að umrætt dvalar- og hjúkrunarheimili sé eini tónleikastaður Fjallabræðra þar sem þeir hafa verið " klappaðir niður " .
Á tónleikum þeirra í fyrra stóð aldraður maður á fætur eftir fáein lög , klappaði ört , þakkaði þeim fyrir tónlistina og bað þá vinsamlega um að hætta að syngja og fara .
Fjallabræður syngja nokkur lög og hljómburðurinn í salnum er furðulega góður .
( Líkt og aðrir Íslendingar lít ég svo á , eftir að Harpa var tekin í notkun við höfnina , að ég búi yfir áskapaðri sérfræðiþekkingu í hljóðeðlisfræði .
) Halldór Gunnar kynnir Hjálma-lagið " Leiðin okkar allra " fyrir vistmönnum og aftur stígur Hjörtur Traustason frá Bolungarvík fram með sixpensarann á höfði , framkallar nú undurblíða soul-rödd og syngur einsöng yfir bakraddir kórsins .
Eftir tónleikana drekkum við kaffi með vistmönnum og ræðum allt milli himins og jarðar .
Í miðjum salnum stendur nú ungur maður , sem ég hafði veitt athygli að stóð í dyragættinni úti á verönd dvalarheimilisins meðan á tónleikunum stóð , og talar við Fjallabræður og starfsmenn Hraunbúða líkt og náskyldur ættingi .
Hann er mjög útitekinn og með skeggbrodda , dálítið eins og hann hafi sofnað á strönd yfir heila helgi .
Hann er jafnframt klæddur í bleika og svarta hnésokka og á andlit hans , ofarlega á kinn , hefur verið stimplað annað andlit .
Þegar maðurinn hefur sagt nokkrum Fjallabræðum og starfs- og vistmönnum Hraunbúða – sem kinka létt kolli , brosa varlega og þegja – frá tiltölulega eðlilegu lífshlaupi sínu og lýst afstöðu sinni til gærkvöldsins í Vestmannaeyjum kveður hann með virktum og fer .
17:00 Hljóðprufa er hafin á nýja sviðinu í Herjólfsdal .
Af einhverjum sökum eru öll börn á svæðinu vopnuð leikfangarifflum .
Lítill drengur , þungvopnaður leikfangabyssum , tekur sér stöðu fyrir framan hóp af erlendum ferðamönnum , sem fylgjast með hljóðprufu Fjallabræðra , og þykist skjóta hvern og einn þeirra ítrekað .
Það er eitthvað alveg stórfenglega truflandi við að fylgjast með þessu á meðan ferðamennirnir reyna að kreista fram bros og hlátur að tilburðum drengsins .
Ég fæ mér göngutúr um Herjólfsdal og ekki líður á löngu þar til annar lítill drengur , í grænum fötum , staðnæmist fyrir framan mig og þykist skjóta mig margoft með lítilli dóta-marghleypu .
Norræn rétthugsun um uppeldi barna virðist ekki vera ráðandi þáttur í hugmyndum þeirra foreldra , sem lagt hafa leið sína til þessarar afskekktu eyju yfir helgina .
Á ferð minni um Herjólfsdal er ég jafnframt áreittur í fyrsta skipti á Þjóðhátíð í Vestmannaeyjum .
Maður , sem er klæddur í geimverubúning úr álpappír og hefur Árna Johnsen-grímu á andlitinu , liggur uppi á hól við hliðina á vini sínum og kallar til mín að ég eigi fara í klippingu og kjósa Sjálfstæðisflokkinn .
Ég hef , í gegnum tíðina , lesið of margar fréttir af kynferðisbrotum og líkamsmeiðingum skv. 217. og 218. gr. almennra hegningarlaga á Þjóðhátíð í Vestmannaeyjum til að þora að hafa í frammi mótmæli gagnvart báðum fyrirskipunum Árna Johnsen-geimverunnar , sem í þokkabót virðist kraftaleg og tvímælalaust undir áhrifum áfengis , og tel því viturlegast að halda ferð minni áfram án þess að segja nokkuð .
18:20 Halldór Gunnar leiðir hópinn í átt að hvítu tjöldunum þar sem ætlunin er að syngja afmælissönginn fyrir mann sem heitir Sigurgeir og er 52 ára í dag .
Sigurgeir kemur út úr tjaldi sínu og hlýðir skælbrosandi á sönginn .
Hann er klæddur í bol sem á stendur : " Ég er ekki 52 ára , heldur 18 ára með 34 ára reynslu .
" 20:30 Halldór Gunnar kórstjóri kallar kórmeðlimi á sinn fund í Kiwanis-húsinu og heldur " töflufund " .
Ræða hans er innblásin og líkt og knattspyrnuþjálfari minnir hann kórmeðlimi á að tónlistin sé hóplistgrein .
" Við gerum þetta saman .
" Faðir hans , Páll Önundarson , sem festir alla ferð Fjallabræðra til Vestmannaeyja á filmu , tekur myndir af fundinum .
Fjallabræður hlusta einbeittir á orð kórstjórans , peppa svo hver annan upp og halda glaðir í bragði út úr sal Kiwanis-hússins .
Ég geri mér nú grein fyrir hversu gagnlegt hefði verið að hafa einhvers konar þjálfara í þeim hljómsveitum sem ég hef spilað með í gegnum tíðina .
20:40 Eitthvað í kringum 35-40 sígarettur loga fyrir utan Kiwanis-húsið í Vestmannaeyjum .
21:00 Rúta Fjallabræðra er komin í Herjólfsdal .
Á leið okkar inn í dalinn mætum við konu á sjötugsaldri sem er með Liverpool-derhúfu á höfði og hún syngur hátt og dansar : " Komdu aftur til mín , Dísa [ ...
] " Nokkrir Fjallabræður raula " Can ' t Help Fallin in Love " .
Hljómsveitin þrammar í gegnum dalinn og kemur sér fyrir baksviðs en sjálfur held ég upp í brekkuna og fylgist með tónlistaratriðum .
Það er skelfilegt veður ; mikið rok og úrhelli og svæðið fyrir framan sviðið er eyðilegt og þar fjúka um dósir og aðrir lausamunir en í brekkunni er fjöldi manna , samanhnipraður í sjálflýsandi pollagöllum , að drekka bjór .
Að lokum gefst ég upp á að reyna að fylgjast með í brekkunni og stilli mér upp við hliðina á byggingunni , þar sem sviðið er , og nýt þess um stund að vera í skjóli .
Eftir nokkra stund átta ég mig á því að ég stend einn undir litlu tjaldi við hliðina á Eiríki Haukssyni og rokkstjörnunni Magna og eftir skamma stund drífur að fleiri íslensk smástirni .
Unglingsstúlkur , sem vilja fá mynd af sér með – að mér virðist – öllum undir tjaldinu nema mér , þyrpast að og stuttu síðar hefjast líflegar umræður í kringum mig sem án nokkurs vafa fara fram án vitneskju þátttakenda um að ég sé fulltrúi fjölmiðils og af virðingu við listamennina hraða ég mér burt .
21:12 ( DFW ) – Erlendur ferðamaður tekur mynd við eitt af hvítu tjöldunum af tveimur íslenskum strákum sem eru klæddir og málaðir eins og vörumerkistrúður McDonalds-skyndibitakeðjunnar .
Færsla í minnisbók : Hvers vegna ? 21:30 Fjallabræður stíga á svið , brekkan er nú næstum full af fólki og mannfjöldi hefur komið sér fyrir við sviðið .
Vindinn hefur lægt og úrhellið hefur breyst í mildan úða .
Ég hef fundið góða vini og fæ mér sæti ofarlega í brekkunni þar sem ég hef gott útsýni yfir allan dalinn .
Halldór Gunnar er klæddur í hljómsveitarjakka , kórmeðlimir eru venju samkvæmt klæddir í jakkaföt og hljóðfæraleikarar eru snyrtilegir með afbrigðum .
Tónlistin er afskaplega þétt og kórinn mjög kraftmikill .
Þegar Fjallabræður flytja " Hafið eða fjöllin " myndast mikil stemning í brekkunni en þegar kórstjórinn tilkynnir að næsta lag sé Thunderstruck með AC / DC umturnast brekkan gjörsamlega , maður sem situr fyrir framan mig sprettur á fætur , og þegar gítarforspilið hefst byrjar hann að dansa eins og óður maður og gerir sér ekki grein fyrir , í öllum látunum , að handahófskennd dansspor hans lenda flest ofan á fullum poka af ostapoppi sem hann hafði meðferðis .
Lagið er ógurlega þétt og Bolungarvíkur-Hjörtur er kominn í rokk-búning og flytur lagið á mjög sannfærandi hátt .
Lúðrasveit Vestmannaeyja kemur jafnframt mjög sterk inn .
Stór hópur manna dansar nú sérkennilegan dans við sviðið , sem virðist felast í því að hrinda öðrum dönsurum burt frá sér .
Tónleikum Fjallabræðra lýkur á " Ísland er land þitt " , flestir í brekkunni standa upp og taka undir og það myndast andrúmsloft og samkennd meðal fólksins sem ég veit að mörgum finnst ánægjuleg og falleg .
01:00 Ég og Helgi bassaleikari erum á hlaupum í átt að einu af hvítu tjöldunum til að sækja Surt og ætlunin er að flytja hann í annað hvítt tjald þar sem mikill fjöldi manna hefur safnast saman í hópsöng sem Halldór Gunnar leiðir með kassagítarleik .
Þegar við erum á leið út úr tjaldinu með kontrabassann rís skyndilega kona á sextugsaldri upp úr grasinu og spyr hvert við ætlum eiginlega með tækið .
01:30 Fólk streymir að og tekur þátt í hópsöng Fjallabræðra í lítilli brekku við hvítu tjöldin í Herjólfsdal .
Hljóðfæri eru á lofti þrátt fyrir slagviðri og söngurinn berst yfir dalinn .
Ungur maður kemur að mér og biður mig vinsamlega um að spyrna mjög fast í mjög viðkvæman líkamshluta hans og ég afþakka pent .
Hann segir mér að 28 einstaklingar hafi þegið tilboð sama eðlis í gærkvöld og ég velti um stund fyrir mér þeirri staðreynd að hann hefur reitt af hendi stórfé fyrir að fá að vera hér .
Vinur hans sýnir mér , með útsparki án bolta , að honum er alvara .
02:00 Ungir drengir leika sér að því að beina grænum leysigeislum í augun á fólki sem kútveltist í rassaköstum í rennblautri brekkunni .
03:00 Margir Fjallabræður og fjöldi annarra syngur hástöfum Óbyggðirnar kalla inni í troðfullu tjaldi .
Við hliðina á mér stendur ungur maður og smyr geli í hár sitt fyrir framan spegil .
Inn í tjaldið stígur kófdrukkinn einstaklingur sem hefur um leið að syngja undurfagra millirödd yfir lagið .
Siggi sexí stendur uppi á borði og syngur og ég hef sjaldan eða aldrei fylgst með jafnhamingjusömum manni .
Stuttu síðar líður mér eins og upplifun mín af Herjólfsdal sé orðin allt að því óbærilega ómenguð og tær og ég ákveð að stimpla mig út af vaktinni og halda í svefninn .
