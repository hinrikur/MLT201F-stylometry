Þar sem ég tíndi saman í tösku föt og fleira á leið á rokkhátíð í Finnlandi í lok síðustu viku spurði kona mín : " Ætlarðu að fara með allan þennan pappír til Finnlands ? " Ég hafði nefnilega tekið til nokkrar bækur til að lesa á leiðinni og ef stund gæfist í Helsinki , en í ljósi þess að ég var líka með Kindle lestölvu með mér var spurningin réttmæt : af hverju þurfti ég líka að dröslast með pappírinn ? Það kom og á daginn að pappírsbækurnar sem ég tók með mér voru aldrei opnaðar – þær bækur sem ég las í loftinu og á flugvellinum voru rafrænar og eins þegar ég settist út í sólina á Pohoisesplanadi á laugardagsmorguninn – þá var ég með lestölvuna með mér og það þó besta bókabúð Norðurlanda , Akateeminen Kirjakauppa , væri rétt fyrir aftan mig .
Lestölvan sem ég nota , Kindle , er ekki fyrsta slíkt apparat sem ég eignast , ég keypti fyrstu lestölvuna fyrir rúmum áratug og hef því verið að lesar rafrænar bækur alllengi .
Kindle-lestölvan var þó vendipunktur í minni lestölvusögu ; ekki bara þægilegasta vélin sem ég hef komist í tæri við heldur stórjókst líka framboð af bókum á rafrænu sniði .
Ég setti mér til gamans það markmið í ársbyrjun að lesa meira en á síðasta ári , reyndar talsvert meira .
Þegar ég var að fara yfir bókhaldið yfir bóklestur ársins , bóklestursbókhaldið , í vikunni sé ég að af þeim 242 bókum sem ég hef lesið eru 170 rafrænar bækur , eða ríflega 70% .
Ef við gefum okkur að meðalbókin sé um 300 síður hef ég því losnað við að bera 51.000 síður af pappír , hvort sem það er milli landa , milli landshluta eða milli herbergja .
Ekki má svo gleyma því að ég þarf ekki að finna pláss fyrir hálfan fimmta metra af bókum til viðbótar við þá óteljandi hillumetra sem fyrir eru á hæðinni , í kjallaranum og um allt hús reyndar .
Lestölvan lifi ! 