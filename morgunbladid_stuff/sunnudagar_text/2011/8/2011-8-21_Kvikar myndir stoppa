Tæp tuttugu ár eru síðan Kvikmyndaskóli Íslands var stofnaður .
Fyrstu námskeiðin undir nafni hans voru haldin haustið 1992 .
Stofnandi skólans var Böðvar Bjarki Pétursson kvikmyndagerðarmaður .
Árlega voru haldin námskeið á vegum skólans en árið 2000 var tekin ákvörðun um að efla rekstur hans og fella starfsemi hans að hinu almenna skólakerfi í landinu .
Haustið 2003 veitti Tómas Ingi Olrich , þáverandi menntamálaráðherra , skólanum svo formlega viðurkenningu ráðuneytisins á tveggja ára starfsmenntabraut á framhaldsskólastigi .
Með því var stigið fyrsta skrefið í því að Kvikmyndaskóli Íslands yrði viðurkenndur skóli í íslensku menntakerfi .
Haustið 2004 var kynnt að þrjár nýjar brautir væru í undirbúningi og árið 2007 veitti menntamálaráðuneytið Kvikmyndaskólanum viðurkenningu á þremur nýjum sérsviðum án þess þó að gefa loforð um aukningu á fjárframlagi .
En öfugt við einkaskólann Hraðbraut , sem fékk ákveðna upphæð frá ríkinu á hvern nemanda í skólanum , þá var upphæðin sem fór til kvikmyndaskólans mun lægri og hún var föst og ótengd því hvort fleiri nemendur kæmu í skólann eða ekki .
Árið 2008 blessaði Guð ekki Ísland og efnahagshrun var staðreynd .
Fulltrúar Kvikmyndaskólans leyna því ekki að þeir höfðu búist við að fá hækkun á framlagi ríkisins en sýnt því skilning að af því varð ekki vegna hrunsins .
Þremur árum seinna , í byrjun þessa árs , varð ljóst að þetta myndi ekki ganga svona áfram .
Fulltrúar ráðuneytisins benda á að auknu fjárframlagi hafi ekki verið lofað .
Samkvæmt samningi átti skólinn að fá 39 milljóna króna úthlutun fyrir árið en fulltrúar skólans báðu um 140 milljónir og réttlættu það með því að árið 2007 hefði styrkurinn verið fjórðungur af rekstrinum og ef það ætti að haldast ætti styrkurinn að fara upp í 140 milljónir .
Fulltrúar skólans lækkuðu sig um helming og fulltrúar ráðuneytisins hækkuðu sig en ekki náðu þeir saman .
Þegar upp úr viðræðum slitnaði munaði aðeins 14 milljónum , ráðuneytið bauð 56 milljónir en skólinn taldi sig komast af með 70 milljóna framlag .
Það sem síðan gerist er að ráðuneytið kemst að þeirri niðurstöðu að skólinn sé órekstrarhæfur með það fé sem hann hefur í höndunum og sendir gögn sín til Ríkisendurskoðunar til að fá staðfestingu á því .
Fulltrúum skólans er síðan tilkynnt sú niðurstaða núna á fimmtudag en sá dómur þýðir í raun dauða skólans .
Það þýðir að skólinn fær hvorki krónu í styrk frá ríkinu né eiga nemendur hans möguleika á því að fá lán frá Lánasjóði námsmanna .
Ekkert loforð um aukið fé Hilmar Oddsson , skólastjóri og kvikmyndaleikstjóri , viðurkennir það fúslega að ekki fylgdi loforð um aukinn stuðning til skólans árið 2007 þegar ráðuneytið viðurkenndi stækkun hans .
" En við gerðum ráð fyrir því og það var skilningur manna á þeim tíma að það væri raunhæft að búast við auknu framlagi þegar færi gæfist , " segir Hilmar .
" En það verður hrun í millitíðinni , við þær aðstæður var ekki hægt að auka framlagið og við höfðum fullan skilning á því .
Enginn gerði neinar athugasemdir við það næstu árin .
Þetta var líka skilningur manna utan skólans .
En meðan á þessu stendur keyrum við okkur áfram með tapi árum saman í von um að fá leiðréttingu með tímanum .
" Þegar talað er við Elías Jón Guðjónsson , aðstoðarmann mennta- og menningarmálaráðherra , segist hann ekki kannast við þetta .
" Ég var náttúrlega ekki í ráðuneytinu á þessum tíma , árið 2007 , " segir Elías .
" Við styðjumst bara við það sem var samþykkt og skrifað undir og þar er ekkert um það að framlagið eigi að vera hærra .
Þvert á móti sýna gögn að gert hafði verið ráð fyrir að skólinn fengi 28 milljónir 2007 , 33 2008 og 35 2009 .
" Aðspurður hvort ekki sé þversögn í því að skera annarsvegar á lífæð skólans með því að dæma hann órekstrarhæfan og loka fyrir fjárframlög og möguleika nemenda á að leita til Lánsjóðs námsmanna og krefjast þess hinsvegar að hann sinni nemendum sínum segir Elías svo ekki vera .
" Viðurkenning felur í sér vottun á að skóli hafi faglega og fjárhagslega burði til að veita þá þjónustu sem hann lofar nemendum .
Það er því ekki í þágu nemenda að veita skóla viðurkenningu sem uppfyllir ekki þessi skilyrði .
Nauðsynleg gögn til að byggja slíkt mat á bárust ekki fyrr en síðastliðinn mánudag .
Þá fyrst var hægt að klára matið og þar sem niðurstaðan var neikvæð fyrir skólann óskaði ráðuneytið eftir áliti Ríkisendurskoðunar , " segir Elías .
Þegar talað er við Svein Arason ríkisendurskoðanda segir hann að þeim gögnum sem ráðuneytið aflaði frá skólanum hafi verið komið til þeirra og þeir farið yfir þau .
" Við lögðum okkar mat á gögnin og komumst að þeirri niðurstöðu að staða skólans væri með þeim hætti að við höfðum litla trú á því að hann væri rekstrarhæfur .
Skuldapakkinn er það sem hefur mest áhrif á hvort hann telst rekstrarhæfur eða ekki , " segir Sveinn .
Í umræðum hefur einmitt komið fram að aðeins 14 milljónir hafi borið á milli til að skólinn gæti klárað næsta ár .
En Skúli Helgason , alþingismaður og formaður menntamálanefndar Alþingis segir að þessar 14 milljónir séu ekki það eina .
" Ef það hefðu aðeins verið þessar 14 milljónir þá væri búið að leysa þetta vandamál .
Það er þessi mikli skuldabaggi sem skólinn dregur með sér sem skiptir öllu , " segir Skúli .
Aðspurður segir Hilmar Oddsson að þar séu þeir bara ekki sammála .
" Ef við hefðum fengið þetta framlag í ár og 70 milljónir á ári á næstu þremur árum þá hefðum við siglt í gegnum þetta , " segir hann .
Aðspurður um rekstrarvandann og viðbrögð Hilmars við því að Ríkisendurskoðun muni gera úttekt á skólanum segir hann það snúið og er harðorður .
" Þegar fólk heyrir að Ríkisendurskoðun verði látin skoða rekstur fyrirtækis , þá hljómar það eins og eitthvað hafi verið óeðlilegt í rekstrinum ; það er ekki raunin , enda hefur ekki verið bent á neitt óeðlilegt og það er erfitt að verjast ásökunum þegar þær koma ekki fram .
Ef niðurstaða Ríkisendurskoðunar er sú að reksturinn sé erfiður hjá okkur , þá bara vá , einmitt , það er það sem við höfum verið að tala um .
Reksturinn er í járnum , það vita allir , það eru engar fréttir .
Við höfum sagt í marga mánuði : Vinsamlegast hjálpið þið okkur að standast kröfur ykkar .
Við megum ekki drepa þessa menntun og skera á þráð 150 ungmenna sem eru að finna sér framtíðarstarf .
Við erum að bjóða ríkinu bestu kjör , það mun enginn finnast sem getur boðið uppá slíkt gæðanám með lágum kostnaði eins og Kvikmyndaskóli Íslands hefur verið að gera , " segir Hilmar .
Samanburður skólanum í hag Miðað við samanburðartölur sem aðstandendur skólans hafa safnað saman líta orð Hilmars sannfærandi út .
Á meðan sérhver kvikmyndaháskóli Norðurlanda fær 10 milljónir frá ríkinu á hvern nemanda þá fær Kvikmyndaskóli Íslands aðeins um 278.000 króna styrk á hvern nemanda .
Samt fær kvikmyndaskólinn alþjóðlegar viðurkenningar fyrir gæði námsins og nýlega var gerð úttekt á honum af CILECT sem samtök kvikmyndaskóla hafa stofnað til .
Innan þeirra eru velflestir þekktustu og virtustu kvikmyndaskólar heimsins .
Úttektina á Kvikmyndaskóla Íslands gerði Nik Powell , skólastjóri National Film and Televison School í London og margverðlaunaður kvikmyndaframleiðandi en í henni fékk skólinn " Highest Recommendation " eða hin mestu meðmæli .
Elías , aðstoðarmaður ráðherra , segir að það sé rétt að skólinn hafi hlotið lof og það sé vel .
En varðandi samanburðinn við háskóla á Norðurlöndum segir hann að ekki sé rétt að bera saman kvikmyndaháskólana við Kvikmyndaskóla Íslands sem sé á framhaldskólastigi .
Aðspurður hvort hann telji að ríkisvaldið treysti sér til að reka gæða-kvikmyndaskóla fyrir jafn lítið fé og Kvikmyndaskóli Íslands hefur gert svarar hann ; " Við teljum að það eigi að vera framboð á kvikmyndanámi í landinu en hvaða leiðir við förum til að tryggja það mun koma í ljós .
" Niðurstaða Það er erfitt að átta sig á því hvað býr að baki þessari ákvörðun ráðuneytisins , sérstaklega með tilliti til þess árangurs sem skólinn hefur náð með ótrúlega lítið framlag frá ríkinu , bæði miðað við kvikmyndaskóla erlendis og einnig miðað við framhaldsskóla hér á Íslandi .
En á móti kemur að skólinn fór af stað með stækkun án þess að vera með skriflegt vilyrði fyrir auknu framlagi og aukið framlag hefur hann sannarlega ekki fengið .
Nú er svo komið að hann fær ekkert fjármagn frá ríkinu .
En eins og ráðuneytið bendir á , á enginn einkaskóli rétt á fjárframlagi frá ríkinu og í sjálfu sér gildir það sama um skóla í ríkiseigu .
Aðgerðir ráðuneytisins koma mönnum í geiranum óneitanlega á óvart , enda var af flestum talið að samningar myndu nást í vikunni og ekki yrði af þessu menningarslysi .
Morgunblaðið er með minnispunkta Ríkisendurskoðunar undir höndum og af þeim verður ekki ráðið að skuldabaggi skólans sé óyfirstíganlegur og endurskoðandinn viðurkennir í þeim að erfitt sé að fá rétta mynd af stöðunni .
En hann mælir með úttekt á því hvernig farið hafi verið með framlag ríkisins til skólans , hvort sem samið verði við skólann eða ekki .
Á fimmtudaginn lýsti síðan ráðuneytið því yfir að ekki yrði samið .
Það má því búast við að tuttugu ára uppbyggingu skólans ljúki nú með skjótu andláti .
Verst við kvikmyndagerðina Þegar þessi ríkisstjórn tók við þá gekk mennta- og menningarmálaráðuneytið strax í það að hækka styrki í listasjóð rithöfunda , en lækkaði styrki til leikhúsanna um 3% og skar niður framlög til kvikmyndasjóðs um 30% eða næstum þriðjung alls sjóðsins .
Nú hefur Kvikmyndaskóli Íslands sem hefur verið rekinn í 20 ár verið dæmdur órekstrarhæfur af Mennta- og menningarmálaráðuneytinu og mun að líkindum fara á hliðina fyrir vikið .
" Þessir pólitíkusar í menningarmálaráðuneytinu eru það versta sem hefur komið fyrir íslenska kvikmyndagerð , " segir einn kvikmyndagerðamaður sem vill ekki láta nafns síns getið .
Nokkur kurr er á meðal þeirra þarsem í augum margra er þetta enn eitt skrefið í aðför Katrínar Jakobsdóttur ráðherra og samflokksmanna hennar að þessari listgrein .
" Við vitum eiginlega ekki hvað er að gerast , ég hélt að þetta væri allt að ganga upp , " segir Ari Kristinsson , formaður sambands íslenskra kvikmyndaframleiðenda .
" Ég trúi því ekki að skólinn sé farinn .
Það hlýtur að vera að þeir ætli að endurskipuleggja skólann eða eitthvað þessháttar .
Ég vil eiginlega ekki láta hafa eitthvað eftir mér fyrr en það kemur í ljós .
" Þingmaður VG reiður Á föstudaginn birti Þráinn Bertelsson , þingmaður VG , pistil undir yfirskriftinni " Sanngjörn lausn óskast – ekki embættishroki eða einelti " en þar skrifar hann um það sem honum virðist ákaflega ósanngjörn framganga samflokksmanna sinna í ráðuneyti mennta- og menningarmála gagnvart kvikmyndaskólanum .
Hann minnist þess þegar forsvarsmaður skólans kvartaði undan einelti af hálfu ráðuneytisins þegar í apríl .
" Hvort það var of sterkt til orða tekið , veit ég ekki , " skrifar Þráinn , " en mér finnst það allavega benda til þess að samskiptin hafi ekki verið í lagi .
Uppá síðkastið hef ég fylgst með samskiptunum úr fjarlægð .
Þau hafa verið þannig að starfsmenn ráðuneytisins hafa lagt fram endalausar beiðnir um upplýsingar og svör við spurningum ( à la Vigdís Hauksdóttir ) og þegar forráðamenn skólans hafa komið með hestburð af pappírum hefur ráðuneytisliðið borið fram fleiri fyrirspurnir og beðið um meiri gögn .
Nú síðast í tilkynningu frá ráðuneytinu þá kveður ráðuneytið einhliða upp þann dóm að skólinn uppfylli ekki rekstrarskilyrði – og maður spyr sig , hvernig í ósköpunum á skóli sem hefur ekki borgað laun í 5 mánuði og eytt öllu sumrinu í að svara fyrirspurnum frá embættismönnum að fara að því að uppfylla ströngustu rekstrarskilyrði ? Ríkisendurskoðun er svo látin skrifa upp á að skólinn uppfylli ekki þessi skilyrði og síðan beðin um að fara og skoða rekstur skólans – sem vitanlega hefði átt að gera fyrir nokkuð mörgum mánuðum , " skrifar Þráinn .
Seinna skrifar hann : " Það er ekki lausn og þaðan af síður sanngjörn lausn á málum kvikmyndaskólans ellegar nokkurrar stofnunar að kveða upp úr með að skólinn sé ekki rekstrarhæfur og klykkja út með því að segja : Og hvað ætlið þið að gera í því ? við forráðamenn skólans .
Þetta er einfaldlega valdníðsla og ruddaskapur sem ekkert annað ráðuneyti mundi voga sér að sýna nokkurri stofnun sem undir það heyrir og allra síst eftir margra mánaða vanrækslu , yfirgang og einelti – án þess að leggja nokkuð fram sem gæti stuðlað að lausn á málefnum skólans .
" Þráinn skrifar síðan á fésbókarsíðu sína seinni hluta föstudagsins : " Er ekki næsta mál á dagskrá að leggja niður alla tónlistarkennslu á landinu og athuga hvaða sparnaður hlýst af því í framtíðinni að leggja niður nám í tveimur listgreinum í stað einnar ? " Stórkostlegt menningarlegt slys Í áskorun til ríkisstjórnar Íslands sem formenn fagfélaganna skrifuðu undir eru stjórnvöld beðin um að koma í veg fyrir það stórkostlega menningarlega slys sem af því myndi leiða ef skólinn myndi leggja upp laupana og að orðspor skólans " myndi taka mörg ár að vinna upp á ný , " einsog segir í yfirlýsingunni .
Undir þetta skrifa formenn félags íslenskra leikara , leikstjóra , leikskálda og handritshöfunda og formaður WIFT ( Women in Film and Television ) .
Í áskorun þeirra segir ennfremur : " Með inntöku í alþjóðasamtök kvikmyndaskóla er skólinn metinn til jafns við helstu kvikmyndaskóla heims .
Slíkur einstakur árangur hefur náðst eftir tveggja áratuga þróunarstarf og því má einfaldlega ekki kasta á glæ .
" Hátt í 3.300 manns skrifuðu líka undir áskorun til stjórnvalda þess efnis að gera tafarlaust viðunandi samning við Kvikmyndaskóla Íslands og tryggja þannig rekstrarhæfi skólans .
Nemendur skólans færðu Jóhönnu Sigurðardóttur undirskriftirnar á tröppum stjórnarráðsins í byrjun ágúst .
Mikið áfall Garpur Elísabetarson , 27 ára gamall , var skráður í deild Skapandi tæknivinnu í Kvikmyndaskóla Íslands fyrir þessa önn og hafði sagt upp vinnunni sinni til að geta stundað nám sitt .
Það var því mikið áfall þegar ljóst varð að af því námi verður ekki .
" Mér líður illa að tala um þetta , " segir Garpur .
" Ég vann hjá Vodafone og sagði þeirri vinnu upp til að fara í nám í Kvikmyndaskólanum .
Því er þetta mikið áfall .
En maður er búinn að fá nokkrar vikur til að melta þetta og ég bind vonir við að fá að halda starfinu sem ég sagði upp .
Ég hef ótrúlega mikinn áhuga á að læra og starfa í kvikmyndabransanum .
Ég var búinn að skoða nám erlendis en fannst þetta hagkvæmast en núna verður maður bara að kíkja á nám úti og skoða það aftur .
Það verður kannski dýrara , en maður lætur sig hafa það .
Maður safnar sér þá bara pening í einhvern tíma áður en maður leggur í það .
En ég var ekki byrjaður í þessum skóla , þetta er verra hjá þeim sem voru búnir með einhverjar annir .
Það er örugglega mjög sárt fyrir þá að horfa á eftir þessu , " segir Garpur .
