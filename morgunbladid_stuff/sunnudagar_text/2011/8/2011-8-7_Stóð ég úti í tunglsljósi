Stóð ég úti í tungsljósi , stóð ég út við skóg , stórir komu skarar , af álfum var þar nóg ; blésu þeir í sönglúðra og bar þá að mér fljótt og bjöllurnar gullu á heiðskírri nótt .
Það er merkilegt hversu einbeittur áhugi Þjóðverja er á íslenskum bókmenntum .
Ísland er sem kunnugt er heiðursgestur á bókasýningunni í Frankfurt , sem er sú mikilvægasta sinnar tegundar í heiminum , og hljóta það að teljast tíðindi þegar haft er í huga að Kína gegndi því hlutverki fyrir tveimur árum , þrjú þúsund sinnum fjölmennari þjóð .
Það segir sína sögu um hversu áhuginn er áþreifanlegur að á þessu ári koma út um 200 bækur í Þýskalandi sem tengjast Íslandi , en það eru fleiri bækur en Kína kom að á sínum tíma .
Fróðlegt er að lesa samtal Kolbrúnar Bergþórsdóttur við Halldór Guðmundsson , sem fer fyrir þátttöku Íslands í Frankfurt , í Sunnudagsmogganum í dag .
Þar kemur til dæmis fram hvernig ritskoðun kínverskra stjórnvalda var þrándur í götu kínverskra bókmennta , en þau vildu ráða því hvaða kínverskar bækur enduðu á náttborði þýskra heimila .
Það er framandi hugsun fyrir miðstjórnarríki , sem vill fremur hafa hemil á þegnum sínum en leyfa þeim að njóta frelsis , að fólk hafi eitthvað um það að segja hvaða bækur það les .
Mun skynsamlegri póll var tekinn í hæðina hjá sögueyjunni Íslandi um að kynna þýskum útgefendum íslenska höfunda , en láta þá um að velja úr þeirri auðugu flóru , enda líklegast að markaðssetning bóka beri árangur ef útgefendurnir hafa trú á þeim .
Óhætt er að segja að átakið í tengslum við þátttöku Íslands hefur gengið framar björtustu vonum .
En fleira kemur til .
Halldór varpar fram þeirri kenningu að bókmenntir Þjóðverja á 20. öld snúist að miklu leyti um sekt vegna seinna stríðs og nasismans , en Íslendingar leyfi sér frekar þá kærulausu frásagnargleði sem einkenni íslenskar bókmenntir og " getur verið ákveðinn léttir þýskum lesendum " .
Þá rekur hann tengslin sem lúta að ferðamennsku og viðskiptatengslin , en ekki síst rómantísku stefnuna á 19. öld þegar Þjóðverjar leituðu upprunans " og horfðu meðal annars til Íslands ; Jakob Grimm lærði íslensku og Richard Wagner las Eddukvæðin " .
Í þessu samhengi er mikilvægt að Íslendingar sjái ekki ofsjónum yfir eigin framlagi til heimsmenningarinnar , en átti sig einnig á hvernig fjölmenningin hefur styrkt íslenska menningu .
Ekki þarf annað en að rifja upp þýðingu Jónasar Hallgrímssonar á ljóði Heines , Stóð ég úti í tungsljósi .
Það er fjölmenningarlegt ljóð en í meðförum Jónasar er það um leið íslenskara en allt sem íslenskt er , enda er fjölmenningin nauðsynleg til að þjóðmenningin fái þrifist .
