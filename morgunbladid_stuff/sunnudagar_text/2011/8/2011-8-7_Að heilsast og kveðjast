Fyrir mörgum árum þurfti ég á föstudegi að eiga viðskipti við fyrirtæki eitt allumsvifamikið í Reykjavík .
Allt fór það vel fram og ég fékk vöruna afgreidda af rosknum manni sem sá vel fyrir þörfum mínum , gjörkunnugum vörunni sem hann seldi mér ( sem var algengt í þá gömlu góðu daga áður en afgreiðslustörf urðu íhlaupavinna , gjarna unglinga ) .
Þegar ég hafði fengið vöruna þakkaði ég fyrir mig eins og mér hafði verið kennt : " Kærar þakkir " .
Maðurinn svaraði mér strax með hefðbundnu svari , " takk sömuleiðis " , en bætti svo við " og eigðu góða helgi " .
Þetta varð til þess að ég settist niður með manninum og við ræddum þessi nýtilkomnu kveðju- og þakkarorð .
Ég lýsti þeirri skoðun minni að þau væru sérlega illa til fundin , auk þess innflutt og fylltu ekkert autt skarð í tungumálinu .
Maðurinn var mér hjartanlega sammála ; kvaðst vera gamall sveitamaður og kannaðist ekki við slíkt orðfæri .
Hann greindi mér hins vegar frá því að á vegum fyrirtækisins hefði verið haldið námskeið fyrir starfsmenn þar sem kennt var viðmót við kúnna .
Þar hefði " einhver helv ...
fígúra " fullyrt að " eigðu góða helgi " eða " hafðu góða helgi " væri lykilatriði til að viðskiptavinurinn skildi að hann væri einhvers virði .
Sjálfur kvaðst maðurinn finna fyrir óbragði í hvert sinn sem þessi orð hrytu honum af munni .
Hann var greinilega feginn að finna í mér bandamann og var léttur á brún er við kvöddumst .
Hann óskaði mér ekki góðrar helgar sem þó bjargaðist vel .
Ekki þarf að orðlengja að viðbótin " eigðu góða helgi " eða " hafðu góða helgi " eða styttingin " góða helgi " fór illu heilli sigurför um landið .
Þetta varð til þess að ég fór að hlusta betur eftir því hvernig fólk svaraði viðskiptavinum sem þökkuðu fyrir sig .
Nokkrum árum síðar fór ég síðla kvölds í mikilli súkkulaðiþörf inn í sjoppu eina í Kópavogi .
Ég bauð gott kvöld .
Unglingsstúlka , sem afgreiddi , svaraði mér ekki svo að ég benti henni á að ég hefði boðið gott kvöld .
Stúlkan starði á mig og átti ekki orð .
Ég sótti mér súkkulaðið mitt og greiddi fyrir og þakkaði fyrir mig .
Stúlkan svaraði ekki svo að ég endurtók þakkirnar .
Stúlkunni var greinilega órótt , var komin með áberandi störu og ég sá að henni stóð ekki á sama um þennan uppáþrengjandi viðskiptavin .
Í dyrunum staldraði ég við og bauð góða nótt .
Við þessa óvæntu atlögu mátti glöggt sjá að stúlkan fór úr þessu litla jafnvægi sem eftir var .
Ég fór heim og borðaði mikið súkkulaði .
Undanfarnar tvær vikur hef ég gert það að verkefni mínu að taka sérstaklega vel eftir orðfæri verslunarfólks sem svarar þakklæti viðskiptavina og kveðjum .
Þessar eru niðurstöður könnunarinnar : Langflestir svara þakklætisorðum fólks kurteislega með orðunum " takk sömuleiðis " .
Allmargir hnýta hallærinu " hafðu góða helgi " , " eigðu góða helgi " eða " góða helgi " aftan við ( ef helgi er í aðsigi ) og það vekur óneitanlega spurninguna af hverju maður á að eiga eða hafa þessa fínu helgi en lifa hina dagana af án fyrirbæna .
Kannski eru helgar þannig að ekki veitir af að óska manni velfarnaðar .
Það skal þó tekið fram að " hafðu góðan dag " og " eigðu góðan dag " kom nokkrum sinnum við sögu í könnun minni , þannig að einhverjum sýnist ekki veita af að hafa alla daga vikunnar góða .
En ýmislegt fleira kom við sögu í rannsókn minni .
Í lyfjaverslun einni þakkaði ég kærlega fyrir góða þjónustu : " Kærar þakkir " .
Svar lyfjafræðingsins var " allt í þessu fína " sem fær mann til að velta fyrir sér hvað er í þessu fína ( í landi þar sem eiginlega ekkert er í þessu fína , allra síst allt ) .
Annar afgreiðslumaður ( en nú í byggingavöruverslun ) svaraði miklu þakklæti mínu fyrir vel grundaða þjónustu með orðunum " allt í góðu " sem ég hef enga burði til að skilja hvað merkti .
Að lokum skal getið þess sem verulega áberandi er , þagnarinnar .
Þakkarorðum er ekki svarað .
Viðskipta " vinurinn " er ekki til .
Slíkt kann ekki góðri lukku að stýra í nokkru fyrirtæki .
Um daginn þakkaði ég kærlega fyrir mig í kaffihúsi einu um leið og ég greiddi fyrir vöruna .
Svarið sem ég fékk var þetta : " Sigga , SIGGA , þetta á að fara á borð númer fimm .
" 