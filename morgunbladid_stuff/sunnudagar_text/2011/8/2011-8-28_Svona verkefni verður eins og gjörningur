Í Bolungavík sker sig úr fallegt , bárujárnsklætt hús .
Alúðin , sem lögð hefur verið í að gera það upp jafnt að utan sem innan leynir sér ekki .
Húsið heitir Hjari og í þrjú ár fór hver laus stund Sigurlaugar Halldórsdóttur og Pálma Gestssonar í að gera niðurnítt hús eins og nýtt .
Texti : Karl Blöndal kbl@mbl.is Myndir : Halldór Sveinbjörnsson halldor@bb.is Hjari nefnist elsta húsið í Bolungavík og það er líkast því að ganga í gegnum tímahlið og fara 60 til 70 ár aftur í tímann að koma þar inn .
Hjónin Sigurlaug Halldórsdóttir flugfreyja , Dillý , og Pálmi Gestsson leikari hafa lagt sál sína í húsið .
Kæmi ekki á óvart þótt Pálma liði eins og hann hefði gengið inn í sviðsmynd úr Heimsljósi , sem hann mun leika í á fjölum Þjóðleikhússins í vetur , þegar hann gengur þar inn .
Pálmi er frá Bolungavík , fæddist í húsinu , og þar eru rætur hans .
Í upphafi leiddi hann verkið og henni leist ekki á blikuna , en það breyttist fljótt og brátt varð hún jafnvel ákafari en Pálmi í að þau skyldu vera trú uppruna hússins .
" Ég hef alltaf borið tilfinningar til þessa húss , " segir Pálmi og kemur sér fyrir .
" Húsið er reist árið 1900 .
Árið 1930 bjó þarna bakari , sem stækkaði húsið og sneri því meira að segja .
1944 kaupa móðurafi minn og amma húsið , Sigurgeir Sigurðsson og Margrét Guðfinnsdóttir .
Þau voru tólf í fjölskyldunni .
Í stofunni voru haldnar jólaskemmtanir .
Afa fannst það svo stórt að hann leigði út tvö herbergi .
Húsið er 115 fermetrar .
" Það þótti þó stórt á sínum tíma .
Margrét , amma Pálma , fæddist að Litlabæ í Skötufirði þar sem bjuggu tvær fjölskyldur og yfir tuttugu manns á 35 fermetrum .
" Ég átti góðar stundir þarna .
Þau bjuggu í húsinu frá 1944 til 1965 .
Ég var mikið hjá afa og ömmu .
Afi var útvegsbóndi .
Ég var hjá honum að heyja og fleira og við vorum miklir vinir .
Í svona litlu samfélagi er nálægðin svo mikil og heimili manns á mörgum stöðum , ekki síður hjá afa og ömmu en í foreldrahúsum .
" Ofbauð niðurrifið í Bolungavík Frá 1965 til 1985 skipti húsið nokkrum sinnum um eigendur .
Eftir það stóð húsið autt í ein fjórtán ár og þrýstingur á að rífa það fór vaxandi .
" Það grotnaði niður , bárujárnið var orðið ryðgað og enginn hirti um það eins og vill verða með svona hús , " segir Dillý .
" Þetta var orðið svona draugahús og þyrnir í augum manna , " bætir Pálmi við .
" Rétt fyrir aldamót var ákveðið að rífa húsið og þá ofbauð pabba , Gesti O.K .
Pálmasyni .
Honum sveið alltaf hvað mikið var rifið af húsum í Bolungavík .
Allt var rifið sem var gamalt .
Bolungavík er það ungur bær og á ekki kaupstaðasögu eins og til dæmis Flateyri , Þingeyri og Ísafjörður og þennan danska arkitektúr , sem þar er .
Mönnum fannst þetta vera kofar og ég held að fólk hafi fyrirvarið sig fyrir þá .
" " Það er talað um að ísfirskar fjölskyldur hafi farið í sunnudagsbíltúra til Bolungavíkur til að sýna börnunum fínu húsin þar , " segir Dillý .
" Þar var uppgangurinn það mikill að húsin voru stærri .
Í því samhengi var þetta hús lítið og ljótt .
" " Bolungavík byggist fyrst og fremst upp sem verstöð , " segir Pálmi .
" Þaðan er styst að fara á gjöful mið. Þegar ég var að alast upp var maður alveg frá níu ára aldri iðulega sendur úr skólanum til að bjarga verðmætum , í uppskipun , útskipun og fiskverkun .
Í þá tíð var maður með alla vasa fulla af peningum , það rauk úr öllum verksmiðjum og vinna allan sólarhringinn .
" Verbúðabyggðin var við sjóinn og þegar taka þurfti á móti meiri fiski og ný tækni kom til skjalanna vék hún fyrir stórum fiskvinnsluhúsum , sem nú standa auð .
" Pabba ofbauð að þetta skyldi allt vera rifið , " segir Pálmi .
" Hann var þá búinn að ættleiða annað minna hús fyrir neðan og semur um að fá að taka þetta hús í fóstur .
Hann var húsasmíðameistari og ætlaði að nota litla húsið sem vinnustofu og verkfærageymslu , en sá að það yrði fínt íbúðarhús .
" Húsið , sem Gestur vildi bjarga frá niðurrifi , fékk því hlutverk vinnustofunnar og hann byrjaði að vinna í því , en hann var kominn á efri ár og fannst verkefnið heldur viðamikið .
" Ég hafði alltaf haft augastað á þessu húsi , meira ómeðvitað , " segir Pálmi .
" Þú varst alltaf að tala um þetta hús og sýna mér húsið , " bætir Dillý við .
" Síðan einn daginn gefur hann okkur húsið .
" " 1957 fæddist ég í þessu húsi , " segir Pálmi .
" Hann gefur mér húsið 2004 og systkinum mínum fannst það eiginlega bjarnargreiði .
" Fyrsta árið gerðist lítið .
Þegar hjónin komu til Bolungavíkur gistu þau í litla húsinu og horfðu á " þennan hjall " .
Pálmi gerði sér enga grein fyrir því hvað hann ætlaði að gera við húsið .
Vann sextán tíma á dag " Svo gerist það í ágúst 2005 að ég kem vestur til að vera við skírn elsta barnabarnsins míns og ætlaði að vera nokkra daga , " segir Pálmi .
" Þá stóðu stjörnurnar þannig að ég ákvað að skoða hvernig ástandið væri á húsinu .
Ég fór með haka , skóflu og kúbein , gáði undir plötur og glugga og gróf niður í skólpið , sem reyndist stíflað .
Einhvern veginn þróuðust mál þannig að ég var þarna í mánuð og vann sextán tíma á dag .
Ég hafði hugsað mér að þetta gæti verið gæluverkefni næstu fimmtán árin , en fór gjörsamlega fram úr mér .
" Þegar úr varð að húsið skyldi gert upp dugði ekkert hálfkák , allt skyldi verða sem upprunalegast .
" Ég held að smiðurinn í þér hafi verið þar að verki , " segir Dillý og bætir við að hann hafi strax farið að velta fyrir sér hvernig frágangurinn á húsinu hafi verið upprunalega .
Hann hafi fundið gamlar myndir af mömmu sinni við húsið og fleira og ákveðið að hann vildi gera húsið upprunalegt að utan .
" Mér fannst ekki hægt að gera húsið upp nema vera trúr því eins og það var , " segir Pálmi .
Upphaflega var Pálmi með hugann við húsið að utan .
Þegar huga átti að innviðunum kom Dillý til skjalanna .
" Ég lá á mörgum gömlum munum , " segir hún , " og hefði kannski átt að vera uppi á sautjándu öld .
Ég var með heila búslóð , sem ég hafði dregið á eftir mér í áratugi , líf mitt síðan ég var barn og unglingur geymt í pappakössum .
Ég er safnari og finn að það er líka í krökkunum mínum .
Ég er alin upp í að geyma og það á sér sínar skýringar .
Missti mömmu sína í flugslysi Mamma mín , María Jónsdóttir , var einstæð móðir .
Hún bjó með mig hjá foreldrum sínum , Sigurlaugu Guðmundsdóttur og Jóni Vigfússyni , í blokkinni á Hringbraut 47 , var með herbergi uppi á lofti og vann sem flugfreyja .
Foreldrar hennar pössuðu mig þegar hún var að fljúga .
Hún á mig 1959 .
Árið 1963 deyr hún í flugslysi .
Hún var kölluð út í næturstopp í Kaupmannahöfn og vélin fórst á heimleiðinni í aðflugi að Fornebu-flugvelli í Ósló á páskadagsmorgni .
" Slysið var ekki bara áfall fyrir fjölskyldu Dillýjar , heldur var öll þjóðin í losti .
Afi og amma Dillýjar brugðust við með því stofna sjóð til minningar um dóttur sína , Maríusjóð , og eru árlega veittir styrkir úr honum til flugfreyja og -þjóna vegna veikinda þeirra eða barna þeirra .
Dillý situr í stjórn sjóðsins .
Þau varðveittu einnig allt , sem tengdist dóttur þeirra .
" Allt var geymt , allt , " segir Dillý .
" Síðasti sígarettupakkinn , sem hún reykti úr , er hér uppi í skáp , miði , sem hún hafði skrifað fyrir síðustu ferðina og á stóð : " Pabbi viltu vekja mig klukkan sjö .
" Föt , snyrtivörur , allt .
Þetta átti ég allt og þegar ég hafði vit til fór ég að fara í gegnum dótið hennar , fannst það spennandi og var auðvitað meðvitað og ómeðvitað að leita að konunni , sem ég kynntist aldrei og man ekki eftir í þessum munum .
" Dillý ólst upp hjá afa sínum og ömmu .
" Tilvera mín á þessum tíma var mjög gömul því að þau umgengust bara fólk á sínum aldri , " segir hún .
" Ég lifði og hrærðist með fólki af aldamótakynslóðinni .
Afi dó þegar ég var í menntaskóla , amma 1991 þegar ég var flutt að heiman , og allt í einu voru allir í kringum mig horfnir .
En ég geymdi mjög mikið af æskuheimili mínu og hafði haft það í eftirdragi í pappakössum í svona 15 ár þegar ég kynntist Pálma .
" Dillý hafði reynt að finna þessum gömlu húsgögnum og dóti stað á heimili þeirra í Reykjavík í bland við nýrri innanstokksmuni án þess að það gengi upp .
Húsið í Bolungavík var því eins og himnasending .
" Þarna var kominn staður þar sem allt dótið átti heima , " segir Dillý .
" Um leið hjálpaði mér að geta sleppt þessum munum .
Það hafði verið stórt skref fyrir mig þegar ég gekk út í öskutunnu fyrir um fimm árum með ferðatöskuna hennar mömmu og henti henni .
Eina minningin frá því að mamma var á lífi var þegar ég skreið ofan í þessa ferðatösku og renndi fyrir því að ég ætlaði með mömmu í næstu ferð .
Húsið í Bolungavík hjálpaði mér að gera hlutina upp og hætta að draga fortíðina með mér .
" Við erum að halda við sögu Dillý og Pálmi fengu Jón Nordstein arkitekt , sem meðal annars átti þátt í að gera upp Húsið á Eyrarbakka og er sérfræðingur í endurbótum gamalla húsa , til að gefa sér ráð .
Hann teiknaði til dæmis gluggana upp eftir gömlum myndum .
" Hann kom vestur og skoðaði með okkur húsið , " segir Dillý .
" Pálmi benti á að laga þyrfti þetta og hitt .
Þá sagði Jón : " Ef þú ætlar að breyta getur þú alveg eins byggt nýtt .
" " " Maður lærði mikið af honum , " segir Pálmi .
" Við erum að halda við sögu , ekki að byggja ný hús .
" Framkvæmdirnar þokuðust áfram undir vökulu auga Drangafeðganna Guðmundar Óla Kristinssonar og Jóns Steinars , sonar hans .
Hjónin voru einnig undir verndarvæng húsafriðunarnefndar og fengu styrk frá henni .
" Það var ekki mikið upp í endanlegan kostnað , en viðurkenning á því , sem við vorum að gera og hvatning til að gera eins vel og hægt var , " segir Pálmi .
Húsið ber þess merki að hafa verið stækkað á sínum tíma , meðal annars í því að gluggar standast ekki á .
Pálmi spurði Jón hvort ekki væri best að nota tækifærið til að laga þetta , en Jón svaraði að það jafnaðist á við sögufölsun .
" Smám saman áttuðum við okkur á að inni í húsinu var ýmislegt eins og það var í upphafi , " segir Pálmi .
" Undir lögum af málningu , striga , veggfóðri og spónaplötum gat leynst gamall panell , " segir Dillý .
" Á þessari leið verðum við stöðugt trúrri upprunanum , " segir Pálmi .
" Það kom húsafriðunarnefnd ekkert við því hún gerir bara kröfur um útlitið að utan og innvolsið hefði allt mátt koma úr Ikea , en það skipti okkur máli .
" Mikill tími og vinna hefur farið í húsið .
" Þetta hefði aldrei verið hægt ef við hefðum ekki unnið svona mikið í þessu sjálf , " segir Pálmi .
" Ég lærði húsasmíði á sínum tíma án þess þó að ég næði að útskrifast – leiklistarnámið kom í veg fyrir það – en ég var búinn með samningstímann , sem var fjögur ár og hafði lokið helmingnum af iðnskólanum .
" Litaspjald frá 1930 Húsið varð að verkefni , sem tók hvert frí og hverja stund .
Eftir því sem afraksturinn kom betur í ljós jókst áhuginn .
Dillý komst til dæmis yfir gamalt litaspjald frá því upp úr 1930 .
" Út frá því valdi ég litina og ákvað strax að mála öll herbergin í mismunandi litum , " segir hún .
" Það skapar bæði skemmtilega tilbreytingu og eins varð vinnan skemmtilegri .
Þá var Jón Nordstein arkitekt alsæll með litalvalið og sagði að við værum að gera rétt þar .
" Þau voru líka svo heppin að í stofunni í húsinu voru upprunaleg gereft og gólflistar , sem hægt var að nota sem fyrirmynd til að smíða í önnur herbergi .
Í eldhúsinu notuðu þau hitablásara til að hreinsa af eldhúsinnréttingunni og náðu í burtu 11 lögum af málningu .
" Eldhússkáparnir , sem þöktu heilan vegg , voru eitt af því sem lifði í minningu minni úr húsinu , " segir Pálmi .
" Mér leist ekki á ástandið á þeim og var orðinn viss um að ég þyrfti að kaupa Ikea-innréttingu í eldhúsið , en okkur tókst að raða þessu saman aftur og eldhúsið varð hornsteinninn í húsinu .
Það hefði ekki haldið sínum karakter ef hún hefði farið .
" " Við vorum þarna í köldu húsinu yfir vetrartímann , í úlpum með húfur að skrapa panel og mála , " segir Dillý .
" Þegar ég horfi á myndir af þessu í dag trúi ég ekki að við höfum lagt í þetta .
" Þau gengu þó ekki svo langt að gefa frá sér lífsgæði 21. aldarinnar .
Í húsinu skyldi vera sturta , þvottavél og eldavél með fjórum hellum , en ekki kolaeldavél eins og var á sínum tíma .
" Ég ætlaði ekki að vera hér í peysufötum og elda á hlóðum , " segir Dillý .
Ískápurinn er þó undantekning .
Hann er af gerðinni Rafha , er frá 1956 og setur sterkan svip á eldhúsið .
" Húsið er orðið eins og sjálfstætt listaverk og Dillý er orðinn einn af okkar betri períóduproppsurum , " segir Pálmi og hlær þegar hann bætir við : " Ég ímynda mér að þetta sé eins og að ganga inn í sett frá tímabilinu 1940 til 1960 .
Nú má maður eiginlega ekki koma inn í húsið nema vera í fötum sem passa við tímabilið .
" Dæmi um það er matarstellið , sem er með blárri rönd og var í öllum eldhúsum .
Í það hefur Dillý safnað með reglulegum heimsóknum í Góða hirðinn .
Á borðum eru gamlar bækur og leikföng og útvarpið er af gamla skólanum .
Dillý getur ekki beðið eftir að halda jól í Hjara því að hún á fullt af gömlu jólaskrauti .
Úti eru gamlir snúrustaurar og blómategundirnar fyrir utan húsið eru þær sem algengastar voru fyrir nokkrum áratugum .
Þau hjónin hófust handa af alvöru 2005 og 2009 var verkinu að mestu lokið .
Það varð einhver galdur til þarna " Það varð einhver galdur til þarna , " segir Dillý .
" Þarna er kyrrð og ró og tíminn stendur í stað .
" " Svona verkefni verður eins og gjörningur , " segir Pálmi .
" Maður er ekki að byggja venjulegan sumarbústað , með fullri virðingu , til að geta haft húsaskjól í sveitinni , heldur að búa til eitthvað meira .
Þetta minnir mig á þegar í leikhúsi eða kvikmynd er verið að endurskapa ákveðinn tíma .
" Bolungavík komst í fréttir í sumar þegar grjóti rigndi yfir hús eftir sprengingu vegna mikilla snjóflóðavarnargarða , sem verið er að gera .
Pálma hugnast þessar framkvæmdir lítt : " Mér finnst einkennilegt að mönnum skuli finnast einfaldara að færa fjöllin en byggðina .
Þetta er svakalegt inngrip í náttúruna og ég get ekki ímyndað mér að þetta kosti minna en að færa þau hús , forgengileg mannanna verk , sem hugsanlega voru í hættu .
" Pálmi á það sameiginlegt með Gesti föður sínum að finnast lítil virðing borin fyrir sögunni í Bolungavík .
" Þarna hafa mörg gömul hús verið rifin , nú síðast í vor .
Byggingasaga staðarins hefur verið máð út þannig að það má líkja því við hryðjuverk .
Það eru bara til skuttogarahús frá áttunda og níunda áratugnum , " segir hann og bætir við : " Þegar nóg var af peningum og vinnu hugsuðu menn bara : " Burt með þessa kofa " .
Það er auðvelt að sitja hér og tala um fortíðina , en hefðum við bara haldið í eitthvað af verbúðunum og gert þær upp myndi það setja mikinn svip á bæinn .
Við verðum að bera virðingu fyrir sögunni , ekki bara rífa og tæta .
" Svona fín hús eiga að heita eitthvað Dillý og Pálmi kalla húsið Hjara .
Nafnið á sína sögu .
" Nú er þetta elsta húsið í Bolungavík , " segir Pálmi .
" Það stendur á landi , sem áður hét Ytri-Búðir .
Ég hugsaði með mér að húsið hlyti að heita eitthvað eins og öll hús frá þessum tíma .
Ég grúskaði mikið í gömlum plöggum .
Húsið fyrir ofan heitir til dæmis Sólvellir , annað heitir Vinaminni .
" " Mjög mörg hús hétu líka búðir og voru kennd við konur , " segir Dillý .
" Ég skildi aldrei fyrst hvað átt var við með öllum þessum búðum , en áttaði mig svo á því að þetta voru verbúðir .
" Pálmi vissi að einhvern tímann hefði runnið lækur framhjá húsinu , sem hét Móalækur , en þá hafði nágranni , sem gerði upp hús rétt fyrir neðan orðið fyrri til og tekið það nafn .
" Svo kemst ég að því að húsið er bara kennt við ábúendur hverju sinni , " segir Pálmi .
" Það hét Kalla bakarahús ; þegar afi átti það var það trúlega kallað Sigurgeirshús .
Ég var ekki alveg sáttur því svona fín hús eiga að heita eitthvað og kemst að því að ég verð að nefna það sjálfur .
Ég er svokallaður fótungur , ættaður úr Folafæti undir Hesti í Djúpi , og fór að leita í nágrenni afa .
Folafótur eða Fótur gekk þó ekki .
Það næsta sem ég komst var Litli-Bær eftir ömmu , síðan kom Hvítanes , sem var næsti bær við ömmu .
Þetta var að velkjast í mér og við vorum að keyra hingað eina ferðina , nýbyrjuð að gera húsið upp og Dillý enn ekki orðin sannfærð .
" " Þá hringir vinkona mín í mig , " segir hún , þau stödd einhvers staðar í Dölunum , veðrið grátt og færðin léleg , " og spyr : " Hvar ert þú ? " " Æ , við erum að fara eitthvert á hjara veraldar , að gera upp einhvern hjall , " svara ég .
" " Ég hugsaði með mér um leið : Þarna er nafnið komið , " segir Pálmi .
" Hljómmikið og sterkt .
" r eða ekki r , þar er efinn Á að skrifa Bolungavík eða Bolungarvík ? Á heimasíðu bæjarins er nafnið skrifað með r-i og sennilega yrði gefið rangt á stafsetningarprófi fyrir að skrifa nafnið r-laust .
Á flestum kortum stendur Bolungarvík .
Á sjókorti undir glerplötu í Einarshúsi , sem kennt er við Einar Guðfinnsson , sem rak útgerð , fiskvinnslu og verslun á staðnum á liðinni öld , stendur þó Bolungavík og þá stafsetningu kýs Pálmi að nota .
" Bolungavík á Ströndum hefur alltaf verið r-laus þar til nú er farið að bæta því við , " segir Pálmi .
" Ef sú skýring er rétt að plássið sé kennt við bolung í merkingunni rekaviður ætti nafnið að vera Bolungsvík ef um eintölu er að ræða , eða Bolungavík ef það er fleirtala .
Margir eldri Bolvíkingar hrista höfuðið , spyrja hvaðan þetta r komi og fá sig ekki til að skrifa nafnið með r-i .
Lengi var rifist um málið , en svo var ákveðið þetta yrði smekksatriði .
Síðan taka bæjaryfirvöld einfaldlega af skarið um að opinberlega skuli skrifað Bolungarvík .
Mér var kennt að skrifa r , en þegar ég fór að hugsa málið bannaði mín máltilfinning mér það og ég skrifa nafnið alltaf r-laust .
" Það er hins vegar ekki alltaf hlaupið að því og rifjar Pálmi upp að hann hafi skrifað grein þegar deilur komu upp í bæjarstjórninni þar sem hann skrifað Bolungavík .
" Því var alltaf breytt , " segir Pálmi og tekur loforð af blaðamanni um að í þessari grein skuli standa Bolungavík .
