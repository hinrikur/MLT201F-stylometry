Eftir langa og á köflum leiðigjarna sögu lítur nú allt út fyrir að Cesc Fabregas snúi aftur til æskuslóðanna í Barcelona og leiki þar á næsta tímabili .
Fabregas sem nú er tuttugu fjögurra ára gamall kom til Arsenal árið 2003 og hefur á þeim tíma leikið ríflega 300 leiki .
Hann var á sínum tíma yngsti leikmaður Arsenal sem leikið hafði fyrir aðalliðið og jafnframt sá yngsti til að skora fyrir liðið .
Ári síðar skrifaði Fabregas undir atvinnumannasamning einungis sextán ára gamall .
Arsene Wenger hefur krækt í marga frábæra leikmenn á sínum ferli en Fabregas sýndi fljótlega að hann er einstakur leikmaður .
Á tímabilinu 2006-2011 hefur enginn leikmaður skapað jafn mörg marktækifæri fyrir samherja sína í fimm bestu deildum Evrópu .
Fabregas hefur lagt upp 466 færi á tímabilinu en næstur á lista er tilvonandi samherji hans Xavi Hernandez með 455 upplögð færi .
Þegar farið er yfir tölfræði leikmannsins sést af hverju Börsungar hafa gengið á eftir leikmanninum í svo langan tíma en fyrsta tilboðið var lagt fram fyrir ári síðan þó mun lengur hafi verið rætt um að Fabregas sneri aftur til uppeldisfélagsins í Barcelona .
Höfuðlaus her Margir Arsenal-aðdáendur hafa líklega verið orðnir langþreyttir á vangaveltunum sem náðu hámarki síðastliðið sumar þegar spánska landsliðið var að fagna heimsmeistaratitli sínum inni í klefa eftir að hafa borið sigurorð af Hollendingum í úrslitaleik keppninnar .
Þar hafði Fabregas lagt upp sigurmarkið fyrir annan væntanlegan samherja , Andres Iniesta , en liðsfélagar hans klæddu hann í Barcelonatreyju eftir leikinn við hóflega hrifningu Arsenalmanna .
Hugsanlega eru einhverjir aðdáendur Lundúnaliðsins fegnir því að sagan sé á enda en ljóst er að leikmaðurinn skilur eftir skarð sem erfitt verður að fylla .
Á vef BBC hefur verið birt góð samantekt á frammistöðu Arsenal-liðsins sem gefur góða mynd af mikilvægi Fabregas innan liðsins .
Frá því að miðjumaðurinn útsjónarsami vann sér fastan sess í liði Arsenal hefur liðið bæði skorað meira og unnið fleiri leiki þegar hann hefur verið inni á vellinum .
Eitt og sér ætti það að gera mikilvægi hans skýrt en þegar við bætist að liðið hefur fengið á sig fleiri mörk og safnað færri stigum í fjarveru Fabregas er ljóst að Wenger stendur frammi fyrir miklum vanda .
Frá byrjun tímabils 2004 hefur liðið skorað 2,04 mörk að meðaltali í leik með Fabregas í liðinu en 1,52 án hans .
Að sama skapi hefur liðið fengið 0,92 mörk á sig þegar hann hefur verið með en 1,07 án hans .
Liðið hefur unnið 59% leikja með hann í liðinu en einungis 44% í fjarveru hans .
Litið hefur verið til Samirs Nasri sem næsta leiðtoga liðsins en nú er útlit fyrir að hann færi sig yfir til bláa helmings Manchesterborgar á næstunni .
Líkt og áður er talið að Wenger líti til franskra leikmanna með það í huga að finna staðgengil .
Þar hafa Eden Hazard leikmaður Lille og Mathieu Valbuena leikmaður Marseille verið nefndir .
Arsenal var þó löngum stundum án Fabrégas á síðasta tímabili vegna meiðsla Spánverjans .
Liðið hefur í sínum röðum þá Jack Wilshire , Aron Ramsey , Abou Diaby og meiðslapésann Rosický og er því ekki algerlega á flæðiskeri statt hvað miðjumenn varðar .
Er ekki nóg fyrir af skapandi miðjumönnum í liði Barcelona ? Á meðan Arsenal og Barcelona hafa karpað um kaupverð sem talið er að muni nema á milli 35 og 40 milljónum punda , hefur lítillega verið rætt um hlutverk Fabregas í liði Barcelona .
Margir eru þeirrar skoðunar að leikmaðurinn eigi eftir að eyða drjúgum tíma á tréverkinu líkt og hann hefur gjarna þurft að gera með spánska landsliðinu .
Miðjuspil Barcelona-liðsins hefur einmitt verið aðall liðsins þar sem Andres Iniesta , Xavi Hernandez , ásamt varnarsinnaðri mönnum á borð við Sergio Busquets , Seydou Keita og Javier Mascherano eru í aðalhlutverkum .
Unglingurinn Thigo Alcantara hefur líka verið í frábæru formi með liðinu á undirbúningstímabilinu og lék stórt hlutverk með sigurliði Spánverja í Evrópukeppni U-21 árs landsliða í Danmörku .
Það er því ljóst að Fabregas mun ekki valsa inn í liðið átakalaust .
Xavi er orðinn 31 árs gamall og líklega er Fabregas hugsaður sem arftaki hans til lengri tíma litið .
Ef jafnframt er litið til þess að liðið leikur líklega um 60 leiki á tímabilinu ætti að vera hægt að finna Fabrégas hlutverk .
