Í nóvember árið 1963 stóð heimurinn ( í það minnsta bandaríska þjóðin ) á öndinni þegar John F. Kennedy Bandaríkjaforseti var myrtur í Texas .
Hvað yrði nú um Jackie og börnin ? spurðu ráðþrota húsmæður hver aðra og þurrkuðu sér um vota hvarmana með svuntuhorninu .
Kannski þótti ólíklegt að hin goðsagnakennda forsetafrú , dygga móðir og eiginkona myndi pluma sig á eigin vegum .
Annað átti þó eftir að koma í ljós og nú herma nýjustu fréttir að hin dygga móðir og eiginkona og goðsagnakennda forsetafrú hafi ekki verið öll þar sem hún var séð .
Á segulbandsupptökum sem nú hafa verið gerð opinberar má heyra samtöl Jackie við sagnfræðinginn Arthur Schlesinger , sem þau áttu eftir að Kennedy var ráðinn af dögum , en Schlesinger vann að ævisögu Kennedys .
Þar kemur fram að Jackie blessunin hafi ekki verið neinn eftirbátur eiginmanns síns þegar kom að því að leita út fyrir hjónasængina .
Hún segir Schlesinger frá því að hafa átt í ástarsambandi bæði við leikarann William Holden og ítalska bílajöfurinn Gianni Agnelli .
Báðir hinir myndarlegustu menn og nokkuð áþekkir seinni eiginmanni Jackie , auðjöfrinum Aristotle Onassis .
En eftir að hún giftist honum varð Jackie alla jafna þekkt sem Jackie O. Ýmislegt fleira kemur fram á upptökunum , meðal annars að Jackie taldi að Lyndon B. Johnson , varaforseti Kennedys , og hópur auðjöfra frá Texas hefðu verið á bak við morðið á eiginmanni hennar , John F. Kennedy Bandaríkjaforseta , í nóvember 1963 .
Bætist því nú enn meiri olía á eld samsæriskenninga sem uppi hafa verið síðan Kennedy var myrtur .
Jacqueline Lee Bouvier , líkt og hún hét fullu nafni fyrir giftingu , fæddist í New York árið 1929 .
Faðir hennar var franskur verðbréfasali og móðir hennar var írsk .
Jackie kynntist John Kennedy í gegnum sameiginlegan vinahóp og eftir að hafa dregið sig saman í um ár gengu þau í hjónaband árið 1953 .
Þau eignuðust tvö börn , þau Caroline Bouvier Kennedy og John Fitzgerald Kennedy jr. , en hann lést tæplega fertugur að aldri í flugslysi ásamt eiginkonu sinni og mágkonu .
Jackie var glæsileg kona og þekkt tískufyrirmynd víða um heim .
Hún réð franska tískuhönnuðinn Oleg Cassini til að hanna heila fatalínu á sig á árunum 1961 til 1963 og brátt urðu litlu kjólarnir hennar Jackie , stóru sólgleraugun og hvítu hanskarnir hennar einkennismerki .
Gætir enn áhrifa frá henni í fatatískunni í dag .
Eftir að Jackie varð ekkja fór hún að klæða sig frjálslegar en var þó ætíð jafnsmart og skreytti sig með fylgihlutum og skartgripum sem smellpössuðu við .
Seinni eigimaður Jackie lést þegar hún var 46 ára .
Þá ákvað hún að snúa sér að bókaútgáfu og varð fljótt þekkt á því sviði .
Árið 1994 lést Jackie úr krabbameini aðeins 64 ára gömul .
Þessi glæsilega kona sem þótti hafa bein í nefinu varð því ekki langlíf .
