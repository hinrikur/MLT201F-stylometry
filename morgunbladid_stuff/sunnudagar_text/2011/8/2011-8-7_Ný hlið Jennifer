Vinalega leikkonan Jennifer Aniston er fædd hinn 11. febrúar árið 1969 og var skírð fullu nafni Jennifer Joanna Aniston .
Flestir kannast við Jennifer úr bandarísku gamanþáttunum Friends þar sem hún fór með hlutverk dekurdollunar Rachel Green .
En hún hlaut fyrst heimsfrægð fyrir það hlutverk í þáttunum sem sýndir voru á árunum 1994 til 2004 .
Hlutverkið skilaði henni ekki eingöngu vinsældum heldur vann hún einnig Emmy-verðlaun , Golden Globe-verðlaun og Screen Actors Guild-verðlaun fyrir það .
Jennifer hefur líka reynt fyrir sér á hvíta tjaldinu og þá sérstaklega síðasta áratuginn eða svo .
Árið 2003 lék hún á móti Jim Carrey í Bruce Almighty og ári síðar á móti Ben Stiller í Along Came Polly .
Jennifer hefur hingað til verið þekktust fyrir að leika í Hollywood-gamanmyndum .
Öðru hvoru hefur hún þó sýnt á sér nýja hlið .
Lék til að mynda í kvikmyndinni Good Girl á móti Jake Gyllenhaal , sem sýnd var á óháðu kvikmyndahátíðinni Sundance , og þessa dagana er í bíó kvikmyndin Horrible Bosses .
Þar sýnir Jennifer heldur betur á sér nýja hlið sem grimmilegur yfirmaður með sorakjaft sem áreitir aðstoðarmann sinn kynferðislega .
Fyrir utan vinnuna hefur einkalíf Jennifer verið nokkuð í sviðsljósinu enda hefur hún verið ágætlega dugleg að deita myndarlega menn í Hollywood .
Hún sló sér jú upp með sjálfum Brad Pitt í maí árið 1998 og rétt rúmum tveimur árum seinna giftust þau á Malibu .
Jennifer og Brad voru vinsælasta parið í Hollywood á þessum tíma og þótti þarna vera á ferðinni dæmi um sérdeilis vel heppnað stórstjörnuhjónaband .
Það rann þó sitt skeið og í janúar árið 2005 tilkynntu hjónin um skilnað sinn .
Þau sáust þó nokkrum sinnum saman opinberlega eftir það og var sá orðrómur á kreiki að þau myndu taka saman á ný .
Ekkert varð af því og gengið var frá skilnaði þeirra í október sama ár .
Á þessu tímabili logaði allt í slúðurblaðaheiminum um það að Pitt hefði haldið framhjá Jennifer með núverandi eiginkonu sinni Angelinu Jolie .
Hvað sem kann að vera satt í því hélt Jennifer sínu striki og þótti takast vel að komast í gegnum skilnaðinn .
Hún var líka fljótlega komin með mótleikara sinn úr kvikmyndinni The Break Up , Vince Vaughn , upp á arminn og um tíma átti hún vingott við unga hjartaknúsarann John Mayer .
Í dag virðist Jennifer hamingjusöm með kærastanum sínum Justin Theroux .
Hann var mættur á forsýningu Horrible Bosses í London og síðast sást til þeirra fyrir aðeins örfáum dögum í rómantísku fríi á Havaí .
