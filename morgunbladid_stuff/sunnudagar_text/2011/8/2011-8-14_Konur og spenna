Í Hefndargyðjunni eftir hina dönsku Söru Blædel er aðalpersónan Louise Rick , en íslenskir lesendur ættu að þekkja hana úr bókunum Kallaðu mig prinsessu og Aldrei framar frjáls .
Lögreglukonan Louise þarf í Hefndargyðjunni að glíma við ýmis erfið verkefni .
Ung stúlka deyr eftir að ofbeldisfullir unglingar hafa ráðist að móður hennar og skólafélögum og ung kona er skelfingu lostin eftir að hópur ofbeldismanna skaut mann hennar til bana .
Hefndargyðjan er dæmigerð seríubók að því leyti að langheppilegast er fyrir lesandann að hafa lesið fyrir bækur um aðalpersónuna .
Reyndar gerir höfundur ráð fyrir að svo sé , því sagan er beinlínis skrifuð með það í huga að lesandinn viti ákveðna forsögu .
Sá sem gerir það ekki fær að vísu nokkrar bakgrunnsupplýsingar sem hann verður svo að raða saman til að fá heildarmynd : " Já , þessi missti pabba sinn í síðustu bók .
Já , þetta er sennilega besta vinkonan sem hefur komið fram í fyrri bókum " og svo framvegis .
Helst minnir þetta á að ráða krossgátu .
Konur í forgrunni Í Hefndargyðjunni eru þrjár konur í forgrunni : Lögreglukonan , vinkona hennar og móðir stúlkunnar sem var myrt , og reyndar kemur sú fjórða , unga óttaslegna ekkjan , einnig allnokkuð við sögu .
Það er ljómandi gaman að lesa bók þar sem konur eru í helstu aðalhlutverkum – og þar sem konur eru þar eru yfirleitt börn .
Þau eru nokkur í þessari bók og þarfnast verndar í margvíslegum skilningi .
Reyndar er eftirminnilegasti þáttur sögunnar samband Louise við fósturson sinn , Jónas .
Söru Blædel tekst langbest upp í lýsingum á þessum hlédræga og yndislega dreng og sambandi hans við Louise sem er flókin manngerð .
Aðalpersónan í norrænum sakamálasögum er oft einfari sem er sjálfum sér verstur og á erfitt með að mynda varanleg tengsl við aðra .
Yfirleitt er þessi aðalpersóna karlmaður , en hér er kona sem er einmitt þessarar gerðar .
Stundum er beinlínis eins og hún sé að neita sjálfri sér um það að verða hamingjusöm .
Og einmitt þetta á sinn þátt í því að lesandinn les bókina af áhuga .
Það er alltaf merkilegt að lesa um fólk sem er sjálfu sér verst .
Börn í hættu Það virkar líka alltaf á lesandinn þegar börn eiga í vanda því hann ber eðlilega og sjálfsagða umhyggju fyrir því að þau njóti öryggis .
Hræðsla um að illa kunni að fara fyrir þeim skapar vissa spennu við lesturinn .
Sara Blædel er sannarlega ekki eini norræni glæpasagnahöfundurinn sem veit af þessu .
Börn eru áberandi persónur í þó nokkrum norrænum glæpasögum sem hafa nýlega komið út .
Ófreskjan eftir Roslund og Hellström er sennilega mest hrollvekjandi bókin af þessu tagi , en þar er að finna ansi nákvæmar lýsingar á athöfnum barnaníðings .
Í Skindauða eftir Thomas Enger er aðalpersónan stöðugt með hugann við lát ungs sonar síns og börn eru sjálfsagður hluti af sögusviðinu í hinni stórfínu glæpasögu Náttbáli eftir Johan Theorin .
Og sköpunarverk Jo Nesbø , Harry Hole , verður helst meyr þegar hann er með fóstursyni sínum , sem hann hefur reyndar takmarkaðan aðgang að .
Kannski eru það börnin sem eru það mannlegasta og bjartasta í mörgum norrænum spennusögum þar sem drungi og grimmd er í fyrirrúmi og of margir fullorðnir hafa glatað sakleysi sínu .
Hefndargyðjan er ekki sérlega vel skrifuð bók , engin tilþrif í stíl sjáanleg .
Hún er hins vegar viðburðarík og spennandi .
Fremur góð afþreying og ágæt viðbót í hina mjög svo auðugu glæpasagnaflóru .
Það er svo aukabónus fyrir íslenska lesendur að í bókinni koma fram íslenskar persónur , sem eru reyndar ekki með öllu geðfelldar .
