Die Mauer Weg , " stóð á grárri steinsteypunni og skammt frá hafði verið máluð mynd af dyrum , sem úr fjarlægð voru það raunverulegar að hægðarleikur virtist að opna þær .
Árið er 1981 .
Fyrir strákhvolp nýskriðinn úr menntaskóla var þetta mannvirki bólusetning við stjórnarfarinu handan þess .
Berlínarmúrinn hafði þá staðið í 20 ár og ekkert virtist geta haggað honum .
Átta árum síðar var hann fallinn .
Múrinn var tákn um gjaldþrota þjóðfélagsskipan .
Á milli 1945 og 1961 höfðu um 2,5 milljónir manna flúið frá austri til vesturs .
Þrjú þúsund manns flúðu á dag .
Austur-Þýskalandi var að blæða út .
13. ágúst 1961 bundu austurþýsk stjórnvöld enda á fólksflóttann .
Þau kölluðu mannvirkið " andfasískan skjólvegg " .
17 milljónir manna voru lokaðar inni .
Það krafðist talsverðrar hugmyndafræðilegrar leikfimi að réttlæta múrinn .
Hann gekk eins og fleygur í gegnum Berlín og umhverfis vesturhluta borgarinnar , þvert á götur og í gegnum hús , 155 kílómetrar alls .
Hægt var að láta fyrirberast í borginni án þess að hafa múrinn stöðugt fyrir augum , en hann hvarf ekki úr kollinum á manni við það .
Múrinn var vitnisburður um kalda stríðið milli austurs og vesturs og sundraði fjölskyldum og vinum .
Að minnsta kosti 136 manns létu lífið við að reyna að flýja yfir .
Fyrsta fórnarlambið hét Günter Litfin .
Hann var skotinn í hálsinn 24. ágúst 1961 og drukknaði þar sem hann var að reyna að synda milli Austur- og Vestur-Berlínar .
Þegar múrinn féll 1989 var eins og lífið lægi við að fjarlægja öll ummerki um hann .
" Hvar var múrinn ? " spyrja ferðalangar , sem nú koma til Berlínar , og þeir geta ýmislegt gert vilji þeir sjá hvernig Berlín var á árum áður , þótt deila megi um myndina sem þeir fá .
André Prager ólst upp í Austur-Þýskalandi .
Nú er hann með 120 Trabant-bifreiðar á sínum snærum og býður upp á " Trabi-Safari " , afturhvarf til Austur-Þýskalands þar sem þátttakendur þurfa að ganga í gegnum umferðareftirlit alþýðulögreglunnar og eru neyddir til að skipta gjaldeyri í austurþýsk mörk .
Við Brandenborgarhliðið og gömlu landamærastöðina Checkpoint Charlie klæðir ungt fólk sig í austurþýska einkennisbúninga og býðst til að láta mynda sig með ferðamönnum gegn gjaldi .
Við Checkpoint Charlie er samnefnt safn , þar sem gestir streyma í gegn og geta til hvaða örþrifaráða fólk var tilbúið að grípa til að flýja og hvernig austurþýsk yfirvöld reyndu að loka fyrir allar leiðir , jafnvel þótt ljóst væri að það myndi kosta mannslíf .
865 þúsund manns fara um safnið á ári .
Ef einhver borg getur kallast deigla 20. aldarinnar er það Berlín og sagan trekkir .
Fyrir fimmtán árum heimsóttu sex hundruð þúsund manns sögulega minnisvarða og söfn í borginni .
Nú er talan komin upp í 5,5 milljónir .
Berlín hefur tekið fram úr Róm í ferðamennsku og farið er að kalla borgina Disneyland kalda stríðsins .
Mörgum finnst sú útgáfa , sem blasir við ferðamönnum af fortíðinni , heldur léttvæg og vanvirðing gagnvart fórnarlömbunum .
Sumir vilja láta banna fólki að klæða sig upp eins og austurþýskir landamæraverðir með sama hætti og bannað er að flíka merkjum nasista .
Markus Meckel , sem var síðasti utanríkisráðherra Austur-Þýskalands og er nú í flokki sósíaldemókrata , SPD , er einn þeirra , sem vilja reisa nýtt safn vegna þess að alþjóðlegri merkingu múrsins séu ekki gerð viðeigandi skil í höfuðborginni .
Stjórn Angelu Merkel , sem er frá Austur-Þýskalandi , hefur ekki veitt þeirri hugmynd brautargengi .
Hvað sem því líður eru flestir sammála um að Þjóðverjar hafi verið of ákafir í að fjarlægja öll ummerki múrsins á sínum tíma .
Sakna múrsins Skoðanir eru enn skiptar um Berlínarmúrinn í Þýskalandi og ekki sjá allir í honum tákn kúgunar .
Vinstriflokkurinn , Die Linke , sem er afsprengi sósíalíska einingarflokksins , sem fór með völd í Austur-Þýskalandi , hugðist koma saman á 50 ára afmæli múrsins í Mecklenburg-Vorpommern og ræða tillögu nokkurra félaga um að flokkurinn lýsi yfir því að það hafi verið " óumflýjanleg nauðsyn " að reisa múrinn .
Þessi tillaga sprettur ekki úr tómarúmi .
Samkvæmt skoðanakönnun , sem birtist í dagblaðinu Berliner Zeitung , eru 75% stuðningsmanna flokksins þeirrar hyggju að múrinn hafi verið réttlætanlegur eða að hluta réttlætanlegur .
Könnun stofnunarinnar Emnid sýndi að 23% íbúa í austurhluta Þýskalands telja að betur væri komið fyrir þeim stæði múrinn enn .
25% íbúa í vesturhluta landsins eru sama sinnis .
Ástæðurnar eru hins vegar ólíkar .
Atvinnuleysi er mun meira í austrinu en í vestrinu og þegar múrinn féll yfirgáfu margir hæfustu einstaklingarnir austrið og sneru ekki aftur .
Í austrinu telja margir að þeir hefðu notið meiri lífsgæða hefði Austur-Þýskaland haldið velli , á meðan margir vestanmegin líta svo á að sameiningin hafi verið fjárhagsleg byrði .
Gátum ekki beðið " Sú ásökun hefur verið sett fram að of mikið af múrnum hafi verið rifið niður .
Ferðamenn kunna að líta þannig á , en á sínum tíma vorum við bara svo hamingjusöm að múrinn væri fallinn að við gátum ekki beðið eftir að gröfustjórarnir kæmu og losuðu okkur við þetta , þennan hlut , sem orsakaði svo mikla eymd í þessari borg , sundraði fjölskyldum , heimtaði svo mörg fórnarlömb og olli slíkri þjáningu .
En kannski hefði átt að skilja meira eftir til að sýna hrylling skiptingarinnar í raun .
" Klaus Wowereit , borgarstjóri Berlínar , í liðinni viku .
