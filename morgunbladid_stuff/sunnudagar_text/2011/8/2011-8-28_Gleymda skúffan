Jú , hún á það til að velta þungu hlassi litla þúfan sem oft er vitnað til í ágætu orðatiltæki .
Og víst er að í ástarmálum eins og öðru í lífinu , þá geta litlu hlutirnir verið örlagavaldar .
Hver man ekki eftir brosinu eina sem breytti dimmu í dagsljós í ljóðinu hans Einars Ben , svo ekki sé talað um augnakastið sem aldrei verður tekið til baka .
Það þarf ekki mikið til , og lífið verður aldrei eins .
En svo eru það litlu hlutirnir , í bókstaflegri merkingu , þessir sem fólk " lendir í " að gleyma heima hjá öðrum eftir einnar nætur gaman .
Þeir litlu hlutir geta gert lífið flókið og jafnvel velt heljarinnar hlassi , ýmist til góðs eða ills .
Stundum er fólk ekki alveg með réttu ráði þegar það flengist heim með einhverjum í næturmyrkrinu og bregður kannski við þegar augun opnast að morgni .
Fyrsta hugsun er að koma sér út og kannski ekki fyrr en síðla þann sama dag sem uppgötvast að hringurinn hennar ömmu eða bindisnælan hans afa , sem skartað var kvöldið áður , er sennilega enn á náttborðinu heima hjá þeim sem aldrei stóð til að sofa hjá .
Til að komast hjá því að hinn aðilinn haldi að einhver áframhaldandi áhugi sé fyrir hendi , getur verið gott að biðja hann að taka óskilamuninn með sér í vinnuna og skilja hann eftir í umslagi í afgreiðslunni .
En sumir " gleyma " einhverju vísvitandi í annarra manna húsum , til að tryggja sér að eiga þangað erindi aftur .
Allur gangur er á hvernig slíkir endurfundir fara .
Oftar en ekki sækir fólk alls ekki það sem það tínir af sér á rúmstokknum hjá einhverjum sem það af einhverju ástæðum langar ekki til að hitta aftur , hvort sem það eru skartgripir , hárskraut , armbandsúr , bindi , hattar , treflar , nærbuxur eða yfirhafnir .
En það er verra ef það eru linsur eða gleraugu sem tæplega er hægt að vera án , rándýrar myndavélar eða skart með tilfinningagildi , eins og ömmuhringur eða afanæla .
En örlögin eiga það einmitt til að liggja í slíkum kostagripum því hamingjurík sambönd hafa vissulega orðið til í kjölfar þess að einhver komst ekki hjá því að koma aftur heim til einhvers til að sækja eitthvað sem hann eða hún gleymdi þar .
En gleymdir hlutir geta ekki síður leikið fólk grátt , því stundum vill svo óheppilega til að maki einhvers finnur eitthvað í rekkjuvoðum sem ekki á þar heima .
Hvernig ætlar maður að útskýra fyrir konu sinni tilvist ókunnugs eyrnalokks eða kvennærbuxna sem finnast milli dýnu og gafls í hjónarúminu ? Fáir komast óskaddaðir frá slíkum aðstæðum .
Ég heyrði af manni um daginn sem safnar í eina ákveðna skúffu öllum " gleymdum " hlutum þeirra stúlkna sem smogið hafa upp í til hans í gegnum tíðina .
Þær , sem koma að vitja einhvers sem þær gleymdu , þeim vísar hann á skúffuna .
Hvernig ætli þeim líði að gramsa í þeim óskilamunum ? 