Út af með dómarann " er iðulega hrópað á íslenskum knattspyrnuvöllum og vaflaust annars staðar einnig á tungumáli vallarins .
Og undantekningarlítið eru það aðstandendur liðsins sem er að láta í minni pokann sem horfa til þessa úrræðis .
Matsfyrirtækin brugðust Upp á síðkastið hafa svo nefnd matsfyrirtæki verið í hlutverki hins óvinsæla dómara .
Forystumenn evruríkja , leiddir af kanslara Þýskalands , tilkynntu fyrir skömmu að þeir vildu stofna evrópskt matsfyrirtæki .
Hin bandarísku og bresku matsfyrirtæki hefðu ekki nægjanlegan skilning á því , hve evran skapaði hagfelld skilyrði og hve allt væri í góðu lagi á hennar svæði .
Þá væri staðsetning fyrirtækjanna utan Evrópu til þess fallin að ýta undir annarleg sjónarmið , auk augljósrar vanþekkingar á ágæti evru og þeirri himnaríkisparadísarsælu sem ríkti á svæði myntarinnar .
Allt er þetta eftirtektarvert , ekki síst vegna þess að fyrir hið alþjóðlega efnahagshrun , sem hófst haustið 2007 og var fært til bókar haustið eftir , þá voru matsfyrirtækin í hávegum höfð af Seðlabanka evru og kommissarakerfinu í Brussel og af öllum leiðtogum ríkjanna sem heyra undir þessi tvö batterí .
En það var þó einmitt þá sem matsfyrirtækin settu svo mjög ofan að þeim var í kjölfarið vart hugað líf .
En þau höfðu það af og eru ráðin í því að láta hvorki aðra né sjálfa sig hafa sig að fífli eins og gerðist í síðustu lotu .
Þá hafði helsta matsfyrirtækið þannig látið hafa sig í að tilkynna að lánstraust íslensku viðskiptabankanna ætti að vera þrefalt A , eða hið sama og Bandaríkjanna og Þýskalands ! Sú tilkynning reyndist íslensku bankakerfi reyndar hinn mesti bjarnargreiði , því að matið leiddi til þess að fjöldi aðila fór að horfa til hinna frónsku banka og leist ekkert á það sem þeir sáu .
Matið á Íslandi sem ríki hafði þá um hríð verið í alefsta flokki og rökin fyrir því voru af öðrum toga , enda allt talnaverk ríkisins opið og aðgengilegt .
En meinið var að erlendar lánastofnanir og fjárfestar gáfu sér að íslenska ríkið myndi gera hvað sem væri til að halda sínu bankakerfi á floti færi það í ógöngur .
Hið háa mat landsins varð því til þess að þeir aðilar urðu ótrúlega útbærir á fé til íslenskra banka og snillinganna sem áttu þá og þóttust ekki einu sinni þurfa að sannreyna hvort slíkir gætu staðið í skilum .
Og skilningsleysi matsfyrirtækjanna á því , hvað fælist í bandarískum undirmálslánum til íbúðakaupa , í samkrulli við almenna léttúð , átti sinn þátt í hvernig fór .
En hinar evrópsku stofnanir voru þá , eins og fyrr sagði , helstu aðdáendur lánshæfisdómaranna og vildu hafa þá " inn ' á " sem allra lengst .
Sjálfs er matshöndin hollust Nú þegar þessi matsfyrirtæki hafa hins vegar fært kíkinn af blinda auganu hrópa hinir hrelldu leiðtogar evrópskrar elítu í kór : " Út af með matsfyrirtækin .
" En það er til marks um hvað kórinn er orðinn veruleikafirrtur , að hann vill að Brussel búi til sérstakt matsfyrirtæki handa evrusvæðinu .
Hvað yrði sagt ef Knattspyrnufélagið Fram kæmi með þá tillögu á næsta þingi KSÍ að vegna sinnar sérstöku stöðu yrði því leyft að hafa með sér sinn eigin dómara úr röðum stuðningsmanna á leiki félagsins á næsta Íslandsmóti ? Það eru alþjóðleg skilyrði , sem bundin eru í fjölmörgum lánasamningum eða eru forsendur lánafyrirgreiðslu , að skuldarinn skuli uppfylla tiltekið mat , stundum eins en oft fleiri matsfyrirtækja .
Slík skilyrði byggja auðvitað á því , að matsfyrirtæki búi yfir þekkingu sem ekki sé að finna hjá hverjum lánveitenda , stórum eða smáum .
Þannig hafa seðlabankar heims , þar með talinn sá íslenski , sett skilyrði um að þeirra starfsmenn megi ekki festa fé gjaldeyrisforðans í öðrum bréfum en þeim sem uppfylla háar einkunnir matsfyrirtækja .
Svæðisbundið matsfyrirtæki , sett upp af stjórnmálamönnum og kommissörum beinlínis til að skaffa " sanngjarnt " mat yrði að sjálfsögðu aldrei talið með þegar lánshæfisskilyrði væru skoðuð .
Nýtt stig Hinn evrópski pirringur náði nýjum hæðum í vikunni þegar ítalskir saksóknarar létu gera húsleit í útibúum matsfyrirtækjanna Moody ' s og Standard & Poor ' s til " að sannreyna hvort fyrirtækin hafi fylgt settum reglum " við mat á greiðslugetu ítalskra fjármálafyrirtækja og ítalska ríkisins .
Saksóknarar eða lögregluyfirvöld þurfa í lýðræðisríkjum að hafa rökstuddar grunsemdir um refsiverða háttsemi til að hefja slíkar aðgerðir .
Skemmtiferð yfirvalda í formi húsleitar til að skoða hvort reglum sé fylgt fær tæpast nokkurs staðar staðist .
En þarna er ekki endilega verið að skoða hvort reglum hafi verið fylgt heldur fremur að senda skýr skilaboð með því að ríkisvaldið reisi upp refsivöndinn .
Þarna eru hrelldir menn komnir út á hálan ís .
En refsivöndurinn er ekki aðeins í hendi löggæsluyfirvalda á svæðinu .
Smáríki hótað Þegar smáríkið Slóvakía , nýkomið í ESB og evruna , neitaði að taka þátt í að setja fé í " björgunarsjóð " fyrir Grikkland , sem það hafði auðvitað fullan rétt á að gera , var landið umsvifalaust sakað um brigð við evrópskt " solidaritet " ( samstöðu ) en það er litið alvarlegustu augum í Brussel og þykir verra en " andsovésk hegðun " þótti vera forðum austantjalds .
Og því var bætt við af framkvæmdastjórn ESB að ákvörðun Slóvakíu mundi hafa " pólitískar afleiðingar fyrir landið .
" Þetta voru viðbrögð Brusselvaldsins við ákvörðun þjóðþings Slóvakíu , sem var tekin með nær samhljóða atkvæðum .
Það er ekkert léttmeti fyrir smáríki eins og Slóvakíu ( meira en 10 sinnum fjölmennara en Ísland ) að fá slíkar ódulbúnar hótanir frá forystu ESB í Brussel .
Sér einhver fyrir sér að þannig yrði nokkurn tímann talað til Þýskalands ? Þrjú evruríki , Írland , Portúgal og Grikkland , engjast nú sundur og saman , svipt öllu sjálfstrausti , stöðu og styrk .
Evrupestin , sem fór svona með þau , er nú að breiðast út .
Ítalía , Spánn og Belgía eru farin að svitna og skjálfa á víxl , einkenni þess að vírusinn sé kominn í blóðrás efnahagslífsins .
Belgía hefur ekki komið saman ríkisstjórn í rúmt ár .
Ítalía sér ekki að landið komist hjálparlaust í gegnum næstu mánuði .
Og á Spáni , sem stjórnað er af sósíalistum , er almenningi neitað að fara inn á megintorg höfuðborgarinnar og óeirðalögregla má hafa sig alla við til að fylgja þeirri ákvörðun yfirvalda eftir .
Í Kairó hefði Mubarak ekki liðist að koma í veg fyrir að almenningur mætti safnast saman á aðaltorgi höfuðborgarinnar .
En svo er nú komið í lýðræðis- , evru- og Evrópusambandsríkinu Spáni , að óeirðalögreglu er skipað að koma í veg fyrir að fólk megi tjá mótmæli sín á opinberu torgi .
Það er við þessar aðstæður að veruleikafirrtasti stjórnmálaflokkur sem spurst hefur um í lýðræðisríki telur svo upplagt að þjóð gangi í ESB og taki upp evru .
Meginrökin eru þau að Ísland myndi hafa svo mikil áhrif þar innanstokks og evran stuðli að stöðugleika ! Eru menn ekki hættir að segja brandarann af manninum sem fór í neðanjarðarbyrgið í Berlín í apríl 1945 til að biðja um stöðuhækkun ? 