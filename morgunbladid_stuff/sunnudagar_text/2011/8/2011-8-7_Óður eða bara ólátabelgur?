Joey Barton er einn þeirra ensku knattspyrnumanna sem fjölmiðlar þar í landi fjalla ekki síður um vegna hegðunar utan vallar en frammistöðunnar á grasinu .
Enn rataði þessi 28 ára gamli leikmaður í fréttir í vikunni ; vinnuveitandi hans síðustu ár , knattspyrnufélagið Newcastle United , tilkynnti að nærveru hans væri ekki óskað lengur .
Og þrátt fyrir að hann væri samningsbundinn félaginu eitt ár enn mætti Barton fara til annars liðs án þess að Newcastle fengi greiðslu fyrir , eins og tíðkast .
Að þessu sinni var ýmiskonar gagnrýni í garð eiganda og annarra stjórnenda Newcastle , sem Barton lét falla á samskiptasíðunni Twitter , það korn sem fyllti mælinn .
Barton , sem er fæddur og uppalinn í Bítlaborginni Liverpool , hefur oft komið sér í vandræði .
Dæmi : Á árlegri jólagleði Manchester City 2004 stakk hann logandi vindlingi í auga eins ungu leikmannanna .
Var þá sektaður um sex vikna laun .
Sumarið 2005 lenti Barton í orðaskaki – og er það víst vægt til orða tekið – við 15 ára stuðningsmann enska knattspyrnuliðsins Everton þegar Newcastle var í keppnisferð í Taílandi og var í framhaldinu fundinn sekur um sérlega ósæmilega framkomu .
Var sektaður um átta vikna laun og samþykkti að fara í endurhæfingu vegna skapbresta .
Haustið 2006 girti Barton niður um sig og sýndi stuðningsmönnum Everton óæðri endann eftir jafntefli liðsins gegn Man .
City á Goodison Park í Liverpool .
Var þá sektaður vegna ósæmilegrar hegðunar um 2.000 pund , hátt í 400 þús. krónur á núvirði .
Slagsmálin eru fleiri en versta dæmið er líklega þegar hann gekk í skrokk á starfsfélaga sínum Ousmane Dabo , á æfingu hjá Manchester City síðla vetrar 2007 , þannig að stórsá á Dabo .
Félagið setti Barton í leikbann þann stutta tíma sem eftir var leiktíðarinnar og um sumarið var hann seldur til Newcastle .
" Látinn æfa einn í dag , fyrirsjáanlegt ...
" tísti Barton á Twitter í byrjun nýliðinnar viku .
Síðar bætti hann við : " Ha , ha , óhjákvæmilegt ; sektaður um tveggja vikna laun .
Óþarfi að lýsa því yfir að áfrýjað verður þegar í stað .
" Barton hefur leikið vel síðustu misseri og stuðningsmenn Newcastle kusu hann til að mynda leikmann ársins eftir síðasta keppnistímabil .
Stjórnendum félagsins var þó nóg boðið .
Þegar leið á vikuna mildaðist tónninn reyndar í garð Bartons .
" Ég hef aldrei lokað dyrum á neinn og geri það ekki heldur á Joey , " sagði yfirþjálfarinn Alan Pardew í gær , föstudag .
Skömmu eftir það tísti Barton enn á ný ; hugsanlega vegna þess að félagið sagði hann geta leitað að nýjum vinnuveitanda , ef til vill vegna þess að Pardew gaf í skyn að jafnvel mætti brúa þá gjá sem myndast hafði á milli leikmanns og félags .
Barton spurði á Twitter-síðu sinni hvort einhver gæti gefið sér númerið hjá landsþekktu fyrirtæki sem sérhæfir sig í brúarsmíði ...
