Ævi mín sem bókaormur byrjaði snemma en ég tók lesturinn föstum tökum á unglingsárunum þegar ég las í mannkynssögu um þær bækur sem á einhvern hátt þóttu marka tímamót í sögu síðustu alda .
Lestur þeirra hlyti að vera þáttur í minni framtíð sem menntaðrar og víðsýnnar konu svo ég bretti upp ermar .
Sumrinu sem ég varð 16 ára varði ég í félagsskap Zachariasar Topeliusar og bókar hans Sögur herlæknisins .
Í stað þess að fíflast með jafnöldrum mínum í fiskvinnunni í kaffi- og matartímunum sat ég inni og vann mig í gegnum söguna , 1.500 blaðsíðna hrútleiðinlegan doðrant .
Man ekki stafkrók lengur en það skipti ekki máli .
Lesturinn er aðalatriðið , athöfnin að opna nýja bók og vita ekki hvað hún ber í skauti sér ; kemur hún róti á hugsanir og tilfinningar , lætur mig ósnortna eða ergir mig með tilgerð og orðskrúði ? Bók bókanna frá unglingsárunum er þó Salka Valka .
Lesturinn var þvílík sæluvíma ( mikil klisja , maðurinn fékk jú Nóbelsverðlaunin ) að ég kolféll fyrir Halldóri Laxness og las í framhaldinu allar skáldsögur hans og sú staðreynd að ljósmynd af honum prýðir náttborð mitt segir allt sem segja þarf .
Eins og önnur hver íslensk kona á mínum aldri er ég í bókaklúbbi og saga sumarsins er Gösta Berlings saga , las þá bók á unglingsárunum sem hluta af " mannkynssögubókmenntunum " , en næ engu sambandi við söguna núna .
Þar til samband kemst á les ég um angist lögreglumanns sem finnur dauðann nálgast óðfluga og veltir fyrir sér tilgangi lífsins um leið og hann leysir sakamál og geri að mínum vangaveltur annarrar miðaldra söguhetju um tvíeðli tímans : annars vegar tímans sem líður og hverfur , bætir degi við dag og hrukku við hrukku og hins vegar tíma augnabliksins sem mælir hléin milli atburðanna , er hægur og langdreginn og stendur stundum í stað .
Það er í þessum tíma sem ég les , verð eitt með bókinni og allt þar fyrir utan skiptir ekki máli .
