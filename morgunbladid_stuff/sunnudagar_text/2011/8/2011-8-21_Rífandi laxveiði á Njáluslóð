" Öfugt við margar aðrar veiðiár erum við ánægð með sólskin , það hækkar vatnshitann , " sagði Skúli Kristinsson , leiðsögumaður við Eystri-Rangá , sem liðast um söguslóðir Njálu í Rangárþingi .
Hann sagði satt ; þegar vatnshitinn steig fór laxinn að taka .
Eystri-Rangá er nú , sem oft áður , sú gjöfulasta á landinu .
Einar Falur Ingólfsson efi@mbl.is Eystri-Rangá skaust í liðinni viku á toppinn yfir gjöfulustu laxveiðiár landsins , og það er ekkert óvenjulegt ; þá veiddust hátt í 800 laxar á einni viku á stangirnar 18 .
Eftir að laxaævintýrið hófst í Rangánum , systrunum Ytri og Eystri , hafa veiðimenn veitt þar þúsundir laxa á hverju ári .
Laxveiðin byggist þar á umfangsmiklum seiðasleppingum .
Laxar sem veiðast í ánum eru kreistir , seiðin alin í eldisstöðum , flutt að vori í sleppitjarnir þar sem þau eru fóðruð og að nokkrum vikum liðnum fara þau í silfraðan göngubúning og halda til hafs .
Ári síðan snúa þau aftur sem fullvaxnir laxar , eða eftir tvö ár sem stórlaxar .
Í vikunni veiddum við Martin Bell , bandarískur félagi minn , í einn dag í Eystri-Rangá og upplifðum að þar var lax að ganga af krafti , og víða var mikið af honum .
Þegar við komum að veiðihúsinu í hléinu voru veiðimenn að snara plöstuðum löxum á pallinn við vogina og veiðibókina .
" Þetta var frábær morgunn , " sagði einn þeirra og lagði hvern laxinn af öðrum á pallinn .
" Við fengum 19 á stöngina á neðsta svæðinu , allt nýjan lúsugan lax , á spúninn .
Konan verður ánægð með þetta – leyfir mér örugglega að fara aftur fljótlega , " segir hann skælbrosandi .
Aðrir voru þó með færri , frá einum upp í sjö ; að meðaltali hefur dagsstöngin verið að gefa um sex laxa síðustu dagana .
Viðkvæmir fyrir veðrinu " Reyndu þessa , " segir Skúli Kristinsson , leiðsögumaður og fluguhnýtari , við félaga minn og réttir honum langa græna túpuflugu .
Þetta er ein útgáfa hans af túpu sem kölluð er Bismó og hefur reynst vel í ánni síðustu sumur .
" Þetta er mín útgáfa af danskri túpu .
Ég veit um þrjá sem segjast hafa fundið hana upp , " segir Skúli og glottir , " en sú græna hefur reynst vel hér .
Þegar mikill litur er í ánni er bleika útgáfan líka góð .
" Við erum að hefja veiðar , það er morgunn , klukkan að verða sjö og það er svalt ; norðanstrengur og hitamælirinn sýnir sjö gráður .
Eftir að Skúli hefur stjórnað drætti veiðimanna á svæði réttir hann Martin líka langan sökkenda , fimmtán feta , og hvetur hann til að nota hann .
" Áin er köld fyrst á morgnana og þá þarf að veiða hægt og djúpt , " segir hann .
Síðan sýnir hann okkur á korti hvernig við eigum að bera okkur að við veiðarnar á sjötta svæði , sem féll okkur í skaut .
Fyrst ökum við þó á eftir Skúla og breskum veiðimönnum sem hann er að segja til , upp á efsta svæðið , það níunda .
Annar veiðimaðurinn er sá elsti sem Skúli hefur fylgt við veiðar til þessa , á 93. aldursári , en þegar hann hefur gengið út í strenginn sem kenndur er við Fagradal , studdur af vaðstaf og tengdasyni , veltikastar hann fallega út í strenginn og veiðir sig rólega niður hann .
Á meðan spjöllum við Skúli saman .
Áin er köld í morgunsárið og það er hvítgræn slikja á vatninu .
" Við erum viðkvæmir fyrir veðrinu hér í Eystri-Rangá .
Það getur verið erfitt þegar mikið rignir því þá skolast áin og eðlilega finnst mörgum veiðimönnum það leiðinlegt , " segir Skúli .
Skyldi askan úr Eyjafjallajökulsgosinu hafa aukið við litinn í ánni í sumar ? " Ekki svo mikið .
Hún skemmir hins vegar útsýnið ef það er mjög hvasst .
Kannski eykur hún eitthvað bráðnunina úr jöklunum .
En jöklasýnin hverfur alveg ef það er mjög hvasst .
" Tignarlegur Þríhyrningurinn blasir þó við austan við okkur , þar sem við stöndum á miðju sögusviði Njálu .
" Oft er áin ekki nema um fjórar gráður þegar við erum að byrja hér upp frá á efri svæðunum .
Þá er takan róleg en svo keyrir maður á þetta milli klukkan tíu og eitt og svo aftur síðdegis milli þrjú og átta .
Það er aðaltökutíminn , ólíkt því sem gerist í flestum laxveiðiám þar sem takan er best snemma á morgnana og seint á kvöldin .
Hitinn hækkar skarpt í ánni yfir daginn en hún er líka fljót að kólna á kvöldin .
Öfugt við margar aðrar veiðiár erum við ánægð með sólskin , það hækkar vatnshitann , " segir hann .
Laxveiðin í Eystri-Rangá var sein af stað í sumar , eins og annars staðar .
" Hún er yfirleitt sein af stað , miðað við aðrar ár , en hún var óvenjusein að þessu sinni .
Núna hefur veiðin hins vegar verið jöfn og góð síðustu vikur , og mjög góð síðustu daga .
Svæðin eru misgóð , eins og gengur í laxveiði , en á heildina litið er þetta mjög gott núna , " segir hann .
Laxar á sögusviði Njálu Skúli vissi hvað hann söng , um vatnshitann fyrstu klukkustundirnar og að takan hrykki í gang um tíu , það sannreyndum við Martin .
Fátt gerðist fyrr en við komum á Rangárvað klukkan tíu , gegnt Stóra-Hofi þar sem Mörður Valgarðsson bjó og löngu síðar Einar Benediktsson , en þá setti Martin fljótlega í vænan lax á Bismó-túpu Skúla .
Það tók síðan annar á svarta Snældu áður en vaktin var öll .
Í hléinu hittum við glaðbeitta breska veiðifélaga yfir hádegismatnum en þeir eru 77 og 88 ára gamlir og segjast hafa komið til veiða í Eystri-Rangá í 16 ár .
Og þeim hefur gengið vel að þessu sinni .
" Við fengum sex laxa á svæði sjö í morgun , " segir sá yngri .
Hann segist hafa fengið sína fjóra á spún , það hafi verið erfitt að kasta flugunni í vindinum , en sá eldri lét sig hafa það og kastaði flugu .
" Ég fékk tvo , báða á Sunray Shadow – klassísku útgáfuna , " segir hann og brosir breitt .
Fer síðan að leggja sig .
Yfirleitt rólegra hjá útlendingunum Þar sem veitt er með 18 stöngum í Eystri-Rangá er umtalsverð umferð við veiðihúsið , menn að koma og fara .
Það hlýtur að útheimta umtalsvert stúss og skipulag .
Ég spyr Skúla út í það síðar um daginn , en þá er hann kominn niður að á ásamt öðrum Bretum , hjónum sem eru að koma í annað skipti til veiða í ánni í sumar .
" Jú , það getur verið nóg að gera .
Þegar veiðimenn byrja að morgni þá er dregið klukkan hálfsjö og einhver þarf að vera vaknaður að taka á móti þeim , " segir Skúli og brosir .
" Þá eru menn líka oft spenntir , enda eru svæðin misgóð og drátturinn misgóður .
En það er ekki flókið – svo drífa menn sig að veiða .
" En sú aðstoð sem viðskiptavinirnir þurfa á bakkanum hlýtur að vera miskrefjandi , sumir eru vanir veiðimenn meðan aðrir kunna minna .
" Vissulega er það misjafnt .
Með þessum hjónum , sem eru alvanir veiðimenn , þarf ég varla að gera annað en að benda á hvar þau eigi að byrja að kasta .
" Því til áréttingar tekur lax hjá konunni og hún landar honum , án nokkurra vandkvæða , blóðgar og kemur síðan með hann til Skúla .
Hann heldur síðan áfram að tala um veiðimennina sem koma að ánni og segir að vissulega séu margir að taka fyrstu skrefin , eða fyrstu köstin þar á bakkanum , en það sé líka ánægjulegt að aðstoða við það .
Skúli segir marga erlenda veiðimenn sýna ánni mikla tryggð .
" Margir þeirra hafa komið á hverju ári síðan 1998 og 99 .
Nú er einn hér sem hefur komið árlega síðan 1998 og hann er hér í annað skiptið í sumar .
Yfir sumarið eru aðallega útlendingar við veiðar hér og þannig hefur það verið alveg frá byrjun , síðan laxveiðin hófst hér í þessum mæli .
Íslendingar eru innanum en mestmegnis er þetta fólk frá Bretlandseyjum og svo Spánverjar .
Svo er fólk annars staðar að á milli , til að mynda eru fjórir Færeyingar við veiðar núna .
" Er öðruvísi að fylgja erlendum veiðimönnum en íslenskum ? " Það er yfirleitt rólegra hjá útlendingunum , þótt það sé misjafnt .
Mest eru rólegheitin kringum bresku veiðimennina en meiri læti í kringum Spánverjana , og okkur Íslendingana .
Bretarnir eru gjarnan yfirvegaðri , þeir hafa þessa löngu hefð bak við sig og margir hafa veitt síðan þeir voru börn .
Lengi vel var niðursveifla í veiði í Englandi og Skotlandi og kannski lærðu þeir þá betur að meta að standa við veiðarnar , halda áfram að kasta vel , vitandi að það er alltaf von á einum .
" Túpa Skúla tætist upp Þetta síðdegi færum við Martin okkur niður á fimmta svæði og veiðum fyrri hlutann í Dýjanesstreng , en það er langt og fjölbreytilegt veiðisvæði .
Við sjáum fljótlega að þar er mikið af fiski , hann stekkur hér og þar – og tekur túpur hjá okkur .
Fallegir nýgengnir laxar .
Seinni hluta vaktarinnar byrjum við á Miðhúsabreiðu þar fyrir ofan og í fyrsta rennsli niður strenginn landar Martin tveimur löxum , báðum á Bismó-túpu Skúla sem farin er að tætast upp .
Sá þriðji tekur síðan rauðan Frances .
Vaktinni ljúkum við í Efranesflúðum ; eftir að Martin hefur reist lax á Sunray Shadow skiptir hann í minni svarta flugu og laxinn neglir hana .
Ég príla með háf niður stiga sem er þar í bröttum bakkanum og býst til að renna honum undir laxinn sem Martin er að þreyta .
Ég heyri þá að bíll rennir að og rödd Skúla sem stekkur út úr honum og spyr Martin hvort hann þurfi aðstoð .
Þegar Martin svarar að ég sé þegar kominn niður með háf , birtist Skúli uppi á brúninni og segir mér til .
Skömmu síðar er enn einn nýrenningur á bakkanum .
Aldrei veitt jafn lítið og í vor Eftir viðburðaríkan dag við ána , þegar búið er að færa yfir 100 laxa til bókar enn einn daginn , spyr ég Skúla hvort hann komist sjálfur eitthvað í laxveiði , annars staðar en í Eystri-Rangá .
" Ég er nú orðinn mettur á laxveiðum þegar ég kem heim eftir þessa törn á haustin – mér finnst líka mest gaman að veiða silung .
" Hann bætir við að hann sé ekki með fiðring allan veturinn , það sé nefnilega kostur að búa á bakka ár , eins og hann gerir á Seli í Grímsnesi , á bakka Brúarár .
" Ég fer bara af stað þegar veðrið er rétt .
Oft byrja ég ekki fyrr en í maí en þetta síðasta vor var mjög erfitt .
Mikið rok og kuldi .
Ég hef aldrei veit jafn lítið og í vor .
Það eru komin þrjú ár síðan ég fór annað í laxveiði , en það var í Miðá í Dölum .
Ég er alltaf að vinna á þessum tíma .
Svo fór ég í lax í Brúará í fyrra .
Þá var meiri lax í ánni en menn gerðu ráð fyrir .
Laxaseiðum var síðan sleppt í hana í fyrra og það er byrjaður að ganga lax úr þeim sleppingum – vonandi gengur það vel .
" Með Skúla Kristinssyni leiðsögumanni í Eystri-Rangá " Ég reyni að veiða vel af silungi , á vorin og fram í júlí " " Ég byrjaði sem leiðsögumaður hjá Lax-á sumarið 1998 .
Þar áður var ég nokkuð hjá Þresti Elliðasyni í Ytri-Rangá , " segir Skúli Kristinsson en hann tekur á móti veiðimönnum sem koma að veiða í Eystri-Rangá og fylgir mörgum þeirra við veiðarnar , frá byrjun júlí ár hvert og inn í september .
Sjálfur segist hann hafa veitt í Rangánum í 31 ár .
" Aðallega veiddi ég í Ytri hér áður fyrr , fyrir neðan Ægissíðufoss , en líka svolítið uppfrá á urriðasvæðinu .
Það var oft mjög gaman þar fyrir neðan foss .
Þar mátti rekast á einn og einn lax og stöku sjóbirtinga en mest var ég að veiða stórar bleikjur .
Ég fór þangað að veiða allt sumarið og var í paradís því fáir voru að veiða þar á flugu á þeim tíma , " segir hann .
Á síðustu áratugum hefur veiðiskapurinn tekið miklum breytingum í Rangánum , eftir að þær blómstruðu sem laxveiðiár sem byggja á sleppingu laxaseiða .
Hafa þær verið gjöfulustu veiðiár landsins mörg undanfarin ár .
Skúli hefur aðallega veitt á flugu og er líka mikill áhugamaður um fluguhnýtingar .
" Ég veiði á maðk ef þess er þörf en það er sjaldgæft , ég kann mikið betur á fluguna , " segir hann og brosir .
Oft langir vinnudagar en miserfitt Skúli segist hafa byrjað að veiða í Elliðavatni og öðrum vötnum í grennd við Reykjavík , sem ungur maður .
" Eins og mjög margir aðrir lá þá leiðin í Þingvallavatn – og áfram , " segir hann .
En það er líka langt um liðið síðan Skúli fór að starfa við veiðiár , en hann var veiðivörður við Elliðaárnar á árunum 1988 til 1997 .
" Í því fólst svolítil leiðsögn og þar byrjaði ég að aðstoða aðra veiðimenn .
Það hefur síðan gengið ágætlega , " segir hann hógvær þegar ég spyr hvort menn þurfi ekki að vera liprir í mannlegum samskiptum í þessu starfi .
" Reynslan skiptir líka alltaf máli , hvernig á að taka á málunum .
Þetta eru orðin mörg sumur við leiðsögn , mest hér í Rangánum .
Þetta eru oft langir vinnudagar en miserfitt .
Það fer líka eftir veiðimönnum .
" Hefur mest gaman af silungsveiði Þrátt fyrir að Skúli starfi á sumrin við að segja laxveiðimönnum til , þá hefur hann sjálfur mest gaman af silungsveiði .
Hann er vel í sveit settur til að stunda hana , þar sem hann býr á Seli við Brúará .
" Ég reyni að veiða vel af silungi , á vorin og fram í júlí , " segir Skúli en hann byrjar yfirleitt seint í apríl eða snemma í maí .
" Það er stutt fyrir mig að fara í mörg vötn , auk Brúarár , og svo er stutt á Þingvöll .
Víða má komast í góða silungsveiði .
" 