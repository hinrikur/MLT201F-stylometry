Bylgja Hauksdóttir vinnur sem útibússtjóri fyrir North Coast Seafoods sem er stærsti kaupandi í Bandaríkjum á ferskum fiski frá Íslandi .
Bylgja hefur unnið í tíu ár hjá fyrirtækinu .
Áður vann hún í tíu ár hjá Sölumiðstöð hraðfrystihúsanna , fyrst sem fiskeftirlitsmaður , síðan sem markaðsstjóri í ferskum fiski og síðustu þrjú árin sem innkaupastjóri hjá Icelandic France sem er dótturfyrirtæki SH í París .
Auk þess að vinna fyrir North Coast Seafoods vinnur Bylgja einnig fyrir Sæmark sem er eitt stæsta ferskfiskútflutningsfyrirtæki landsins og flytur út fisk til Boston og Evrópu .
Bylgja ólst upp á Siglufirði og strax á unga aldri snerist lífið um fisk .
" Ég hef alltaf unnið mjög mikið , " segir Bylgja .
" Ég var níu ára þegar ég byrjaði að selja fisk .
Ég fór einn daginn til Gústa Guðsmanns , en hann fékk þetta viðurnefni vegna þess hversu heitt hann var trúaður og var oft á torginu að lesa upp úr Biblíunni og syngja .
Ég bað hann um að gera búkka fyrir mig svo ég gæti gellað .
Gústi Guðsmaður gerði það .
Síðan fékk ég leyfi hjá Frigga Má , sem var verkstjóri í frystihúsinu , til þess að fara upp á vörubílspall á bryggjunni og gella .
Næst lá leiðin til Jósa í Fiskbúðinni og ég spurði hann hvað hann vildi borga mér fyrir kílóið af gellunum .
Hann sagði mér það .
Ég sagði honum að miðað við alla þá vinnu sem ég hefði innt af hendi fyndust mér sölulaunin ekki nægilega góð .
Ég fór heim , fékk vigt hjá mömmu og gekk milli húsa og seldi gellur .
Þessi sölumennska gekk mjög vel .
" Hann kom ekki aftur heim Ólstu upp á stóru heimili ? " Nei , þarna voru foreldrarnir , ég , tvær systur og einn bróðir .
Mamma , Erla Finnsdóttir , vann eins og berserkur , var við saltfiskverkun og síðar var hún kokkur á hótelinu .
Pabbi , Haukur Magnússon , var kennari við Barnaskóla Siglufjarðar og ásamt því gerði hann út litla trillu á sumrin með tveimur samkennurum .
Hann fékk heilablóðfall þegar ég var sex ára .
Hann hafði verið veikur og mamma setti mig upp í rúm til hans því hún hafði áhyggjur af honum .
Ég vaknaði við að hann var búinn að missa málið og hafði misst máttinn .
Hann hafði fengið heilablóðfall .
Hann var sendur með sjúkraflugi til Reykjavíkur og síðan til Kaupmannahafnar í aðgerð .
Hann kom heim eftir sex mánuði og náði sér þokkalega en vann ekki mikið eftir það .
Ég man að þegar ég var átta ára móðgaði ég pabba .
Mamma sagði að ég yrði að biðja hann fyrirgefningar .
Ég fór niður á bryggju og bað vini mína trillukarlana að gefa mér tíu svartfugla í strigapoka .
Ég dröslaðist heim með pokann og fór inn í stofu til pabba og sagði : " Hérna " og bætti við : " Fyrirgefðu .
" Ég átti erfitt með að tjá tilfinningar mínar , ég var svo mikill töffari .
Móðurbróðir minn , Sigurður Finnsson útgerðarmaður , bjó á heimili okkar .
Ég var alltaf mikil Sigga-frænda-stelpa , hann lét allt eftir mér og við vorum miklir félagar .
Ég var mjög veðurhrædd sem krakki , horfði alltaf á veðurfréttir í sjónvarpinu og spurði Sigga hvernig spáin væri .
Ef það var vont veður fann mamma mig á morgnana undir fatahenginu fram á gangi þar sem ég hafði hreiðrað um mig með sæng og kodda og sofið með puttana í eyrunum svo ég heyrði ekki í rokinu .
Siggi frændi átti meðal annars togarann Sigurey sem hét í höfuðið á ömmu okkar .
Eitt sumarið unnum við systurnar í frystihúsinu á daginn , lögðum okkur svo í þrjá til fjóra tíma og vorum svo á vakt um borð í Sigurey um nóttina og fórum síðan beint niður í frystihús að vinna .
Finnur bróðir minn var átta árum eldri en ég .
Mér þótti óendanlega vænt um hann og sótti mikið í hann .
Hann var ákaflega duglegur að sinna okkur systrunum þegar hann var í landi en hann var alltaf mikið úti á sjó .
Oft fór ég upp í glugga og horfði með tárin í augum á eftir togaranum þegar hann sigldi út fjörðinn því ég var svo hrædd um að bróðir minn kæmi ekki aftur heim .
Þá sagði mamma við systur mínar : " Við skulum leyfa henni að vera einni , hún er að hugsa .
" Svo gerðist það einn daginn að bróðir minn kom ekki aftur heim .
Það var árið 1986 , þá var ég tvítug .
Hann var við vinnu í togaranum Stálvík SI 1 , verið var að taka inn síðasta halið þegar blökkin slóst í hann og hann kastaðist útbyrðis .
Skipsfélagarnir reyndu að kveikja ljós til að lýsa upp sjóinn til að finna hann , en þá sló rafmagnið út .
Þeir heyrðu í honum en fundu hann ekki .
Hann fannst aldrei .
Þetta var mikill og erfiður missir fyrir okkur öll .
" Ég verð að fá að stjórna Vinnan þín snýst um fisk .
Fórstu snemma að vinna í fiski ? " Ég var þrettán ára þegar ég byrjaði að vinna í frystihúsi Þormóðs Ramma á Siglufirði og var fljótlega komin með lykla að frystihúsinu .
Ég mætti fyrst allra á morgnana til að sækja fiskinn sem var afgangs frá deginum áður , en hann var geymdur yfir nótt á skreiðarloftinu og notaður í startið um morguninn og síðan smúlaði ég og þreif eftir vinnslu dagsins .
Verkstjórinn , Guðný Guðmunds , var hetjan mín og ég vildi verða eins og hún .
Ég held reyndar að ég hafi líka verið hetjan hennar því hún vildi að ég tæki við af sér sem verkstjóri .
Daginn sem ég kláraði gagnfræðaskólann rölti ég niður á Hótel Höfn þar sem mamma var kokkur ásamt Þuru , vinkonu sinni .
Þura spurði mig hvað ég ætlaði að gera í framtíðinni .
Ég svaraði : " Ætli ég fari ekki í Fiskvinnsluskólann af því að ég verð að fá að stjórna .
Ég ætla að verða verkstjóri og taka við af Guðnýju Guðmunds .
" Það var hlegið að þessu .
Ég fór í Fiskvinnsluskólann og átján ára tók ég við af Guðnýju og var orðin yfirverkstjóri rúmlega tvítug .
Sem verkstjóri vildi ég vinna með fólki en ekki stjórna því .
Við vorum öll að vinna að því sama : að koma fiskinum í sölu og ég var jafn mikið á færibandinu að vinna eins og að stjórna .
Þetta var mikil lífsreynsla .
Ég þurfti að segja upp fólki , þar á meðal vinkonum mömmu .
Það var erfitt og tók á .
Ég reyndi að vera töffari þegar ég var að þessu en svo fór ég heim og táraðist .
" Langaði þig aldrei til að gera eitthvað annað en að vinna við fisk ? " Nei .
Í vinahópi mínum eru flestir með meiri menntun en ég , búnir að fara í gegnum menntaskóla og háskóla .
Á sínum tíma voru alltaf einhverjir að spyrja að því í hvaða menntaskóla , háskóla – og hvað þetta heitir nú allt saman – ég hefði farið .
Ég var búin að svara þessari spurningu margoft og það endaði með því að ég svaraði : " Ég hef hvorki farið í menntaskóla né háskóla .
Ég fór í Fiskvinnsluskólann í Hafnarfirði en ég er með helmingi hærri laun en þið .
" Ég var ekki spurð aftur .
Ég hef ekkert á móti menntun en hún er ekki allt .
" Svo yfirgafstu Siglufjörð .
" Þegar ég var tuttugu og fimm ára hugsaði ég með mér : Á þessum stað kemst ég ekki lengra en ég er komin .
Ég get haldið áfram að vera verkstjóri hérna og ég get haldið áfram að vera inni í skápnum og eiga kærasta .
En það var ekki það sem ég vildi .
Ég ákvað að breyta lífi mínu og flutti suður .
Í dag bý ég með konu , Söru Dögg Svanhildardóttur sem er skólastjóri Barnaskóla Hjallastefnunnar í Hafnarfirði .
" Óvænt brúðkaup Hvernig var að vera lesbía á litlum stað eins og Siglufirði ? " Þegar ég var sautján ára fannst mér ég hrífast af konum á óvenju sterkan hátt en meðan ég bjó á Siglufirði hleypti ég þessum tilfinningum aldrei lengra en að höfðinu .
Eftir að ég flutti suður og kom út úr skápnum tóku foreldrar mínir þeim tíðindum afskaplega vel .
Mamma táraðist reyndar og fannst ég velja erfiða leið , en eins og ég sagði við hana : " Ég valdi þetta ekki , þetta valdi mig .
" Pabbi sagði : " Meðan þú ert hamingjusöm þá er ég hamingjusamur .
" Ég er að vinna í algjörum karlaheimi og hef aldrei orðið vör við fordóma eða andúð vegna kynhneigðar minnar .
Ég elska þessa kalla sem ég hef verið að vinna með .
Þeir kynna mig á fundum og segja : " Hér er Bylgja " , og ef spurt er um einkalíf mitt segja þeir : " Hún býr með konu " .
Þeir hafa alltaf sýnt mér stuðning og virðingu .
" Hvernig kynntistu konunni þinni ? " Fyrir sjö árum var ég með Brynju Gunnarsdóttur vinkonu minni á Ítalíu á skíðum .
Ég var nýskilin og mamma hafði dáið mánuði áður .
Ég var ákaflega leið og sagði við Brynju að ég sæi enga framtíð .
Brynja sagði : " Hvað með Söru Dögg ? Mér finnst hún vera sætasta lesbían á Íslandi .
Langar þig ekki að fara út að borða með henni ? " Ég sagðist vera til í það og Brynja hringdi í Söru .
Við komum heim á laugardagskvöldi og á sunnudagskvöldi fór ég út að borða með Söru .
Brynja hafði lofað að hringja í mig yfir matnum og ef stefnumótið væri neyðarlegt ætlaði hún að koma .
Þegar hún hringdi sagði ég : " Hættu að trufla mig , það er svo gaman ! " Við Sara erum búnar að vera saman síðan .
Við giftum okkur í maí 2009 .
Ég laug því að henni að við værum að fara út að borða með sjávarútvegsráðherra .
Sagði henni að hún yrði að vera í fínum fötum en áður en við færum í matinn þyrftum við að sækja vinafólk út í Álftanes .
Ég var búin að útvega prest , hafði kallað út fjölskyldur okkar og nána vini sem biðu í Bessastaðakirkju .
Á miðjum Álftanesvegi stöðvaði ég bílinn og sýndi Söru risastóra blöðru sem vinkona okkar hafði sett upp .
Á henni á stóð : Viltu giftast mér ? Ef þú segir nei eru 20 metrar í hjartahnoðtæki og 30 metrar í rotara .
Sara leit á mig og ég sagði : " Við erum ekki að fara út að borða með sjávarútvegsráðherra .
Ég ætla að biðja þig um að giftast mér .
" Hún sagði já með tár í augum en spurði mig svo hvert við værum að fara .
" Ekki spyrja meira , við keyrum bara áfram .
Kannski er einhver á Bessastöðum , " sagði ég .
Þetta var lítið og sætt brúðkaup með fjölskyldu og bestu vinum .
" Hvarflaði aldrei að þér að hún myndi segja nei ? " Nei ! En ef hún hefði sagt nei hefði ég bara gert úr þessu gott partý .
Ég veit að hún elskar mig og ég elska hana afskaplega heitt .
" Langar ykkur til að eiga börn ? " Ég er ekki viss um að ég hefði tíma fyrir barn .
Söru Dögg finnst ég stundum vera dálítill kall .
Ég sagði við hana : " Ef við ætlum að eignast barn þá verðurðu að átta þig á því að þú verður að vera heima með barnið fyrstu tvö árin .
Ég get ekki tekið mér frí , ég er ein að vinna hjá þessu fyrirtæki .
" En hún hafði engan sérstakan áhuga á barneignum .
Fólk hefur oft sagt við mig : Þið verðið að eignast barn .
En það er ekkert sjálfgefið að svo verði .
Margir vina minna segja : Nú á ég þrjú börn sem eiga eftir að hugsa um mig í ellinni .
Ég geri athugasemd við þetta .
Móðir mín fékk heilabilun , gat ekki tjáð sig og var á stofnun síðustu árin sín .
Mér þótti mjög vænt um að hafa haft möguleika á því að geta annast hana á þeim tíma , en geri mér um leið grein fyrir því að það er ekki öllum gefið .
Heldurðu að framtíð þín verði í sölumennsku á fiski ? " Já , ég er mjög ánægð í þannig starfi .
Ég verð í fiski þar til ég verð gömul .
Ég er mjög jarðbundin og ekki mikið fyrir að skipta um vinnu .
Ég hef alltaf verið í sama geiranum og þar er bara fiskur og fiskur og enn meiri fiskur .
" 