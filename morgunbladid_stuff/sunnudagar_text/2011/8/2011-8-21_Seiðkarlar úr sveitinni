Einar Margeir Kristinsson og Darri Eyþórsson stofnuðu saman nýsköpunarfyrirtækið Úr sveitinni á þessu ári og nú hafa fyrstu vörurnar litið dagsins ljós , fjórar tegundir af gómsætum grillsósum .
Uppistaðan í sósugerðinni eru tómatar , sem annars hefði verið hent , en félagarnir hafa það markmið " að nýta betur íslenskar afurðir á innlendan markað með heilnæmi að leiðarljósi " .
Framleiðslan hefur verið í samstarfi við Matís , Matarsmiðjuna á Flúðum og Þorleif Jóhannesson bónda á Hverbakka II. Strákarnir hafa verið vinir frá því þeir kynntust í námi í Verzlunarskóla Íslands og hafa báðir starfað í matvælaiðnaðinum en þó á mjög ólíkum stöðum .
Eldamennska og efnafræði " Ég var tíu ár í verslunarbransanum , var verslunarstjóri í Bónus á Seltjarnarnesi og hef unnið hjá heildsölufyrirtækjum , " segir Darri sem söðlaði síðan um en hann útskrifaðist með BS-gráðu í efnaverkfræði frá Háskóla Íslands í vor , sem kemur sér vel í sósugerðinni .
Einar er hins vegar úr veitingabransanum , eins og hann segir .
Hann hefur m.a. eldað í stóru mötuneyti og veislueldhúsi og starfaði á Hótel Glym í Hvalfirði í tíu ár , vann sig upp úr því að bera fram matinn í að elda hann .
Einar hefur því reynslu af eldamennsku á meðan Darri mælir hitastigið og gerir efnafræðitilraunir á vörunni .
" Okkur hefur verið tíðrætt um það okkar á milli í gegnum tíðina hversu miklu er hent í verslunum , stóreldhúsum , heima hjá fólki , bara á öllum stöðum í keðjunni .
Okkur langaði bara að finna einhverja skemmtilega lausn á þessu og ákváðum að byrja á tómötunum því þeir eru fjölhæfastir í vinnslu af því grænmeti sem er ræktað hérna .
Svo eru tómatarnir líka svo góðir , " segir hann .
Strákarnir fóru í samstarf við Matarsmiðjuna á Flúðum , sem er ný tilraunaaðstaða fyrir frumkvöðla , lítið framleiðslueldhús , sem dugar fyrir fyrstu framleiðslu .
" Við verðum að hafa vottað eldhús .
Það er algjörlega nauðsynlegt að svona staðir séu til , " segir Darri en annars væri startkostnaðurinn of mikill .
Ennfremur er mikill meirihluti allra tómata á landinu ræktaður á Flúðum og svæðinu þar í kring .
Einar varð atvinnulaus um áramótin .
Hugmyndin að Úr sveitinni kviknaði í byrjun janúar og þeir eru búnir að vera að vinna við hana síðan í febrúar og á fullu í allt sumar en þeir fengu styrki frá Vinnumálastofnun og Nýsköpunarsjóði námsmanna .
Þeir segja ekkert þýða að " liggja í volæði í atvinnuleysi " , en það sé eitthvað sem bíði margra þegar þeir klára námið .
Hugmyndavinnan nær þó lengra aftur því þeir hafa rætt mikið saman um vinnuna sína í gegnum tíðina og oft velt fyrir sér ýmsum hugmyndum .
Eru úr Dölunum Þeir eru báðir úr sveit en þó ekki ættaðir af grænmetisræktarsvæðinu á Suðurlandi heldur úr Dölunum .
Einar er úr Búðardal og Darri úr Laxárdal .
" Við erum úr sveit en ekki frá Flúðum .
Fólk horfir stundum á okkur og spáir hvar við fengum eiginlega þessa hugmynd .
Það býst alltaf við því að foreldrar okkar hljóti að vera grænmetisbændur fyrst við ákváðum að fara út í þetta , " segir Einar og Darri útskýrir nánar : " Flestir ungir strákar í nýsköpun eru að gera eitthvað tölvutengt .
Fólk gerir því ráð fyrir því að maður hljóti að hafa átt ömmu sem kunni að búa til tómatsósu og við séum að nota uppskriftina hennar , " segir hann .
Þeir hafa því engan bakgrunn í grænmetisrækt nema hvað Einar " ræktaði gulrætur og kartöflur " þegar hann var yngri .
Það rækta allir kartöflur í Búðardal .
Það var frí á fótboltaæfingum þegar það var verið að setja niður kartöflur á vorin .
" Úr sveitinni notar tómata úr öðrum flokki í framleiðslu sína .
Bændurnir fá hæsta verðið fyrir fyrsta flokks tómata og ræður litur og stærð þar um .
" Annar flokkurinn er oft miklu rauðari innan í , hann er tíndur seinna , kannski búið að bíða eftir því að hann stækkaði meira eða þá að þetta eru tómatar sem gleymdist að tína .
Þeir eru sætari , gera litinn á sósunni fallegri og gera það að verkum að við getum notað minni sykur , " segir Einar en tómatar eru að jafnaði tíndir nokkrum dögum áður en þeir koma í búðina og þroskast á leiðnni en tómatar geymast vel eins og fólk þekkir .
Aukaefnalaus vara " Rannsóknarvinnan fólst meðal annars í því að kanna hvort það væri nógu mikið sýrustig í þessum tómötum fyrir geymslu .
Við niðursjóðum þetta á krukkurnar og sýrustigið í tómötunum er það lágt að það lifa engar örverur í þessu .
Við þurfum því ekki að bæta neinu út í .
Við erum með algjörlega aukaefnalausa vöru , " segir efnaverkfræðingurinn .
" Öll E-efnin eru ekkert slæm en sum eru verri en önnur og það er algjör óþarfi að nota þau í þessu tilviki .
" Einar var síðan búinn að vinna svo lengi sem kokkur að hann átti margar uppskriftir .
Þeir þurftu því ekki að byrja að vinna þær frá grunni heldur þróa þær sem til voru .
Upphaflega ætluðu þeir að gera pasta- , pítsa- og salsasósu en opnun Matarsmiðjunnar frestaðist frá mars fram í miðjan maí og þá fannst þeim meira við hæfi að byrja á grillsósunum .
" Við vorum þarna komnir inn í sumarið og þá hugsa verslunarmenn bara í grilli , " segir Darri en landsmenn eru sannarlega iðnir við kolann í grillinu yfir sumarmánuðina .
Nýjar sósur í haust Hinar tegundirnar koma hins vegar á markað í haust , pítsa- og pastasósurnar fljótlega en aðeins lengri bið er eftir salsasósunni .
Félagarnir eru núna að leita sér að stað þar sem framleiðslan geti farið fram til frambúðar .
Ennfremur eru þeir ennþá að þróa umbúðir og útlit varanna en glerkrukkur eru dýrar og erfitt að finna hentug ílát á sanngjörnu verði .
" Framtíðarplanið er að útvíkka það sem við erum búnir að gera með tómata yfir á fleiri grænmetistegundir .
Það er mikil vöruþróunarvinna eftir , við verðum í þessu næstu árin , " segir Darri .
" Það er spennandi og skemmtileg tilhugsun að vera í grænmetinu , " segir Einar og nefnir nokkur orð sem þeir hafi haft að leiðarljósi , heilnæmt , vistvænt , sjálfbært og íslenskt .
" Af landsins gæðum , " segir Darri en þeir eru með það markmið að nota ávallt innlent hráefni þar sem þess er kostur .
Þeir eru ennfremur komnir í samstarf við Sölufélag garðyrkjumanna .
Þeir ítreka að allir hafi verið mjög jákvæðir í garð þeirra frá upphafi og tekið vel í þetta og verið allir af vilja gerðir til að hjálpa enda er hugmyndin á bak við fyrirtækið skemmtileg , að nýta það sem annars endaði að öllum líkindum í ruslinu .
Þeir telja að margt skemmtilegt eigi eftir að gerast á Matarsmiðjunni á Flúðum næstu árin og að hún geti verið heilmikil lyftistöng fyrir svæðið .
Hrunamannahreppur á hluti í smiðjunni í þeim tilangi að efla fullvinnslu og smávinnslu á svæðinu .
Langtímamarkmið hjá Úr sveitinni er að setja upp verksmiðju á Flúðum og vinna allt þar .
Gott að komast út úr húsi Þeir segja reynsluna af því að stofna fyrirtæki hafa verið góða .
Vinnan sé vissulega mikil en verkið skemmtilegt .
" Maður er aldrei að gera sama hlutinn tvo daga í röð , " segir Darri .
Núorðið leigja þeir skrifstofuhúsnæði í Hafnarfirði sem er á vegum Nýsköpunarmiðstöðvar Íslands og segja það mikinn mun að hafa aðstöðu .
" Það skiptir svo miklu máli að komast út úr húsi , " segir Darri .
" Við vorum orðnir þreyttir á því að sitja við eldhúsborðið hjá honum og þrífa tómatslettur af veggjunum ! " segir Einar en þetta byrjaði allt í íbúð Darra í Garðabænum en í fyrstu fengu þeir tómata senda þangað .
Vöruþróunarkrukkurnar eru því ófáar , sem hafa endað á borðum vina og fjölskyldu , segir Einar " Það er alltaf alltaf verið að hringja í okkur og biðja um meira af þessu ! " Sú spurning vaknar hvernig Darri hafi endað í efnaverkfræði .
" Ég held ég hafi haft áhuga á efnafræði frá því ég las Ástrík þegar ég var krakki og Sjóðríkur seiðkarl var alltaf að hræra í pottinum .
Ég held ég hafi verið búinn að ákveða að vera í einhverri efnafræði strax þá .
Núna er ég með geðveikt stóran pott og stóra sleif alveg eins og Sjóðríkur ! " " Nú skil ég ! " segir Einar .
" Við erum líka í hvítum sloppum eins og Sjóðríkur , bætir hann við .
Saman öllum stundum Félagarnir eyða miklum tíma saman en hafa reyndar farið tvisvar í veiðiferðir , sem er sameiginlegt áhugamál , frá því að vinnutörnin byrjaði og segja gott að slaka á í náttúrunni .
" Við erum búnir að vera meira og minna saman á hverjum degi síðan í febrúar að undanskilinni síðustu helgi ! " segir Einar en þá voru þeir að veiða á sínum hvorum staðnum .
Þeir sjá rautt ef svo má segja og eru sammála um að það eina sem þá dreymi sé tómatar .
Þeir hafa líka borðað mikið af tómötum .
" Við erum búnir að baka tómatbrauð í hvert einasta skipti sem við erum að vinna þarna uppfrá til að hafa eitthvað að borða yfir daginn , " segir Einar .
" Við borðum eiginlega bara tómata þegar við erum þarna uppfrá , " segja þeir og byrja að telja upp : Tómatbrauð , pítsu , tómatrisotto , tómatfylltur kjúklingur og einu sinni svínakjöt með BBQ-sósu .
En skyldi þeim ekki líða vel eftir að hafa borðað allt þetta grænmeti ? " Ég held við værum örugglega búnir að bæta eitthvað á okkur ef við hefðum verið að gera kokkteilsósur ! " grínast Einar .
" Þetta er náttúrlega hollt og gott .
Maður borðar tiltölulega hollara en maður hefði gert enda gott aðgengi að grænmeti á Flúðum .
" Úr sveitinni verður á Uppskeruhátíð á Flúðum laugardaginn 10. september en þá verður ennfremur opið hús hjá Matarsmiðjunni .
Strákarnir ætla að kynna vörurnar frá Úr sveitinni og bjóða uppá grænmetissúpu úr alíslensku grænmeti frá Flúðum .
Fjórar tegundir komnar Úr sveitinni býður sem stendur uppá fjórar tegundir af grillsósum .
Þær eru : BBQ-sósa með hunangi og sinnepi , BBQ-sósa með reyktu hikkorí , Grilltómatsósa með chili og Grilltómatsósa með basil og lime .
Einar útskýrir að BBQ-sósurnar séu með þessu " reykbragði frá Suðurríkjunum " og séu góðar með ýmsu kjöti .
Hann segir að basil og lime-sósan sé til dæmis góð köld með fiski , eins og grillaðri lúðu .
Chili-sósan sé hins vegar góð með ýmsum grillmat , ekki síst til að pensla á grillað grænmeti .
Ennfremur hefur hann notað sósurnar sem grunn í fiskisúpu og líka í pottrétti eða á hamborgara , svona til að gefa einhverjar hugmyndir um notkun .
Íslendingar hafa að minnsta kosti smekk fyrir tómatvörum .
Alls eru flutt inn 800 tonn af bragðbættri tómatsósu á ári og önnur 800 af niðursoðnum tómötum og tómatpúrru og um 100 tonn af annarri tómatvöru eins og sólþurrkuðum tómötum til viðbótar .
Einar og Darri ætla ekkert að leggja undir sig markaðinn ( enda dygðu allir tómatar landsins ekki til ! ) en þeir eru líka að keppa í hærri enda skalans en ekki við niðursoðnu tómatana .
Í júlí hafa þeir ferðast milli verslana til að kynna vöru sína auk þess að selja á bændamarkaði á Flúðum og hafa fengið góð viðbrögð .
" Við höfum fengið meiri viðbrögð strax heldur en ég bjóst við .
Ef við vorum með tveggja daga kynningar kom fólk jafnvel fyrri daginn og svo strax aftur seinni daginn til að kaupa meira , " segir Einar .
" Skemmtilegasta dæmið var þegar stelpa keypti af okkur í Melabúðinni og bauð mömmu sinni í mat .
Mamman kom síðan seinna um kvöldið og keypti til að taka sjálf með sér heim ! " Sósurnar eru til sölu í Melabúðinni og Fjarðarkaupum auk ýmissa sérverslana .
Uppskriftir og nánari upplýsingar um sölustaði er að finna á ursveitinni.is en líka er fyrirtækið með Facebook-síðu www.facebook.com / ursveitinni .
