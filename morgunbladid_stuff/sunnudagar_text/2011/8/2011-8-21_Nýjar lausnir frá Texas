Fylgi Baracks Obama hefur aldrei verið minna , margir demókratar eru farnir að líta svo á að hann hafi ekki burði til að fást við þrálátan efnahagsvandann .
Repúblikanar eru farnir að eygja von um að koma sínum manni í Hvíta húsið á næsta ári .
En hverjum ? Ef opinber skuldasöfnun , atvinnuleysi og almenn óáran í efnahagsmálum verða aðalmálin á næsta ári getur það skipt sköpum fyrir repúblíkana að bjóða upp á kraftmikið forsetaefni sem segist hafa lausnir og getur rökstutt þá fullyrðingu .
Margir álíta að sá frambjóðandi sé nú fundinn .
James Richard ( Rick ) Perry er 61 árs , mjög hægrisinnaður og sannfærður um að Bandaríkin séu Guðs eigið land , það sem þurfi sé að hverfa frá taumlausum ríkisafskiptum og bruðli af hálfu alríkisstjórnarinnar í Washington .
Hann er andvígur auknum réttindum samkynhneigðra , á móti fóstureyðingum , styður dauðarefsingar og frelsi til að bera vopn , efast um að hlýnun lofthjúpsins sé af mannavöldum og segir mörg göt vera á þróunarkenningu Darwins .
Rick Perry lýsti nýlega yfir framboði sínu en hann er dyggur stuðningsmaður Teboðshreyfingarinnar sem berst gegn öllum skattahækkunum .
Perry hefur verið ríkisstjóri í næstfjölmennasta sambandsríkinu , Texas , frá árinu 2000 þegar hann tók við af George W. Bush sem stefndi þá á Hvíta húsið .
Perry hefur sigrað í öllum kosningum sem hann hefur tekið þátt í á stjórnmálaferli sínum sem hófst 1984 þegar hann tók sæti í fulltrúadeild þingsins í Texas .
Síðast var hann endurkjörinn ríkisstjóri í fyrra og var þá með 13 prósentustig fram yfir keppinaut sinn .
Perry hefur verið laginn við að tryggja sér mikinn fjárstuðning frá auðugum einstaklingum og fyrirtækjum en veitt þeim í staðinn margs konar fríðindi .
En stuðningsmenn ríkisstjórans segja að um sé að ræða illkvittnislegan áróður .
Skýringin á góðu gengi Texas sé að Perry hafi ýtt undir fjárfestingar og atvinnusköpun með lágum sköttum og almennt vinsamlegu fyrirtækjaumhverfi .
Ríkisvaldið á bara að " halda sköttum niðri , vera með réttlátt og fyrirsjáanlegt regluverk , koma í veg fyrir ofvöxt í taumlausum málshöfðunum og fjármagna menntakerfi sem sýnir árangur og tryggir nægilega mikið af hæfu vinnuafli , " er haft eftir Perry í The Weekly Standard .
" Síðan á það að þvælast ekki fyrir og láta einkaframtakið um það sem það gerir best .
" Hann státar af því að hafa ávallt skilað hallalausum fjárlögum í Texas án þess að hækka skatta .
Hann beitti í upphafi ríkisstjóraferilsins neitunarvaldi oftar en dæmi eru um í sögu Texas , einkum gegn eyðslutillögum .
Eitt sinn lagði hann áherslu á aðhaldssama fjárlagastefnu sína með 15 blaðsíðna tillögum þar sem fjölmörg mál voru afgreidd með niðurstöðutölunni 0 .
Engin fjárveiting .
En nær 37% nýrra starfa sem sköpuð hafa verið í sambandsríkjunum 50 frá 2009 urðu til í Texas .
Í grein á vefsíðu BBC er bent á að svo einfalt sé málið þó ekki , fyrst og fremst sé um láglaunastörf að ræða , líta verði á ýmsa þætti sem hafi áhrif á þennan samanburð , fólksfjölgun , hækkandi olíuverð sem gagnast Texas og fleira .
En í langflestum ríkjunum hafa verið sköpuð færri störf en þau sem hafa tapast .
Teboðsatkvæðin gætu dreifst Og ekki er víst að tölur sem sýna að frammistaða barna í skólum Texas er verri en í langflestum hinum ríkjunum , að atvinnuleysi er álíka mikið og landsmeðaltalið , mengun mikil , hafi áhrif .
Þorri landsmanna hefur fyrst og fremst áhyggjur af því að geta ekki fengið vinnu eða staðið við skuldbindingar sínar og margir grípa fagnandi á lofti boðskap um von .
" Ég kom Texas í lag og get komið Bandaríkjunum í lag , " segir Perry .
Fyrstu viðbrögð demókrata sýna að þeir gera sér vel grein fyrir því að Perry geti orðið hættulegur andstæðingur .
En svo gæti farið að í forkosningum dreifist atkvæði stuðningsmanna Teboðshreyfingarinnar milli Perrys og Michele Bachmann og jafnvel Söruh Palin sem gæti tryggt hinum hófsama Mitt Romney útnefningu repúblikana .
Annar Bush ? George W. Bush var sanntrúaður og hægrisinnaður ríkisstjóri í Texas og vangaveltur eru nú uppi um að Obama muni duga að rifja upp þau hugrenningatengsl í baráttu við Perry .
Ríkisstjórinn var spurður hvort hann óttaðist þessi tengsl .
" Við erum ekki allir steyptir í sama mót í Texas , við erum hver með sínum hætti , " svaraði hann .
" Eins og að bjóða sig fram gegn Guði " Rick Perry þykir fjallmyndarlegur , fljótur að átta sig og hann getur verið orðheppinn .
Mörgum þykir hann heillandi í viðkynningu og hann segist hafa lært mikið af því að hafa unnið fyrir sér sem sölumaður á yngri árum .
" Þetta er eins og að bjóða sig fram gegn Guði , allt gengur honum í haginn ! " sagði demókratinn John Sharp , sem er gamall vinur Perrys en barðist við hann um embætti vararíkisstjóra Texas 1998 .
" Annaðhvort er hann heppnasti maður í heimi eða Skaparinn heldur verndarhendi yfir honum .
" Ríkisstjórinn er af fátækum bómullarbændum í Texas kominn , hann lauk háskólanámi í dýrafræði og var síðar í fimm ár flughernum sem hann segir að hafi verið sér afar dýrmæt .
Fjölskyldulíf hans þykir til fyrirmyndar , eiginkonan Anita er hjúkrunarfræðingur og tekur mikinn þátt í félagslegu hjálparstarfi .
Börnin eru tvö .
Perry er sanntrúaður meþódisti , hann er leikpredikari og nýlega komu um 30.000 manns saman í Houston til að hlýða á hann Forsetaefni á ysta jaðri færa sig að jafnaði inn á miðjuna þegar þau eru búin að tryggja sér útnefninguna , þá er biðlað til miðjunnar .
Og Perry var sjálfur demókrati fram undir fertugt .
En fellur stóryrðastíll hans í góðan jarðveg utan Texas ? Mörgum blöskraði þegar hann gagnrýndi nýlega Ben Bernanke seðlabankastjóra .
" ...
ef þessi náungi prentaði meira af peningum fram að kosningunum myndum við fara mjög illa með hann í Texas , " sagði Perry .
Það væru nánast " föðurlandssvik " að nota peningaprentun í pólitískum tilgangi .
Karl Rove , helsti ráðgjafi Bush , sagði þetta ekki " forsetalegt " , menn sökuðu ekki seðlabankastjóra landsins um að svíkja þjóðina .
