Nú standa hreindýraveiðar sem hæst og veiðar á gæs nýhafnar .
Margir veiðimenn hafa því tekið fram vopn sín og haldið til veiða .
Byssueign landsmanna hefur nokkuð verið til umræðu undanfarnar vikur .
Tilefnið hefur verið voðaverkin í Noregi .
Rætt hefur verið við innanríkisráðherra í fjölmiðlum af þessu tilefni og hefur hann sagt að hann muni láta kanna hvort einhverjar brotalamir séu í íslenskri skotvopnalöggjöf sem þurfi að endurskoða til að auka öryggi .
Það er ekki nema eðlilegt að ráðherrann vilji láta athuga þessi mál eftir harmleikinn í Útey .
Áður en lengra er haldið er rétt að geta þess að rúmlega 15 þúsund Íslendingar hafa skotvopnaleyfi .
Rúmlega 59.000 skotvopn eru skráð í landinu .
Líklegast eru þó enn fleiri vopn til í landinu , sennilega eru um 10.000 byssur til óskráðar .
Líklegast eru því um 70.000 skotvopn til í landinu .
Þetta er í flestum tilvikum vopn sem ekki eru í notkun , vopn sem hafa týnst eða gleymst .
Ofbeldisglæpir þar sem vopnum er beitt eru afar sjaldgæfir hér á landi , teljast nánast til undantekninga .
Þá heyrir til undantekninga að fólk sé myrt með skotvopnum , flestir látast vegna höfuðhögga og stungusára .
Hver skyldi nú vera ástæðan fyrir því að skotvopn séu svo lítið notuð í glæpsamlegum tilgangi hér á landi ? Meginástæðan er sú að hér er enginn her , íslensk æskufólk hefur ekki hlotið herþjálfun , en slík þjálfun gengur að mestu leyti út á , sem kunnugt er , að skjóta andstæðinginn , drepa hann .
Til þess eru notuð sérstök vopn , hreinar drápsvélar , hér er um að ræða svo kallaðar hríðskotabyssur , byssur sem geta skotið tugum skota á sekúndu , byssur með afar fullkomnum miðunartækjum , þeir sem fá í sig skot úr svona vopni eiga enga von , látast samstundis eða særast á skelfilegan hátt .
Í hernaði eru skammbyssur talin vera nauðsynleg öryggistæki .
Hermaðurinn notar skammbyssuna í nauðvörn , sé ráðist á hann í návígi .
Þegar hermenn hætta herþjónustu vilja þeir gjarnan eiga einhvern mun sem minjagrip eftir dvölina í hernum .
Vinsælasti " minjagripurinn " er skammbyssan .
Lengi vel þótti það sjálfsagt að hermenn fengju að taka með sér heim skammbyssuna sem þeir höfðu haft til umráða meðan á herþjónustunni stóð .
Þess vegna eru hundruð þúsunda skammbyssa til á heimilum fólks austan hafs og vestan .
Nú geta hinsvegar hermenn ekki lengur fengið að taka með sér vopn sín heim að lokinni herþjónustu .
Margir hermenn taka hinsvegar þjónustuvopn sín heim ófrjálsri hendi þrátt fyrir ströng viðurlög .
Þúsundum vopna er árlega stolið úr vopnabúrum herjanna eða þau týnast á heræfingum .
Þessi vopn ganga svo kaupum og sölum á svarta markaðnum .
Víða í Evrópu eru starfandi svo kallaðar fimmtu herdeildir eða heimavarnarlið .
Þetta eru herdeildir fyrverandi hermanna sem stunda ýmis störf í samfélaginu en hafa vopn frá hernum heima , hljóta af og til herþjálfun .
Þessir hermenn eiga að vera til taks þurfi atvinnuherinn á liðstyrk að halda .
Það eru þessi vopn sem notuð eru við ofbeldisglæpi hér í Evrópu og annarstaðar í heiminum , ekki veiðivopn .
Það er stór munur á vopni sem notað er til hernaðar og vopni sem nota á við veiðar .
Hér á Íslandi eru það aðallega haglabyssur sem notaðar eru við veiðar enda fábrotin flóra veiðidýra hér á landi .
Helst eru stundaðar hér veiðar á fuglum , gæs og rjúpu .
Íslenska skotvopnalöggjöfin er mjög frumstæð og í sannleika sagt varla nothæf enda bera dómar um brot á henni þess glöggt vitni .
Þess vegna var ráðist í það þarfa verk að endurskoða hana , breyta og bæta , fyrir um það bil þremur árum síðan , þessu verki lauk fyrir tæpu ári .
Mjög hæft fólk vann þetta verk og var almenn sátt um niðurstöðuna .
Þessar tillögur að nýrri skotvopnalöggjöf hafa síðan legið í skúffu í dómsmálaráðuneytinu eða innanríkisráðuneytinu og rykfallið .
Vilji innanríkisráðherra , Ögmundur Jónasson , auka öryggi hvað varðar meðferð skotvopna og taka í gagnið vopnalög sem svara kröfum nútímans , ætti hann við fyrsta tækifæri að blása rykið af tillögum nefndarinnar og leggja fyrir þingið og beita sér fyrir því að tillögunnar verði samþykktar .
Við Ögmundur og raunar flestir Íslendingar eru sammála um að það sé mikil blessun að íslensk ungmenni þurfi ekki að gegna herskyldu og hér skuli ekki vera erlendur her .
Íslendingum stafar lítil hætta af vopnaeign landsmanna en það er sjálfsagt mál að vera stöðugt á varðbergi í þessum efnum .
Brýnasta verkefnið núna er að fá samþykkt á Alþingi ný og betri vopnalög .
