Bryndís Sumarliðadóttir og Kristinn Ásmundsson Keppendur sem fóru til Aþenu á Special Olympics upplifðu ótrúlegt ævintýri , samtals 36 keppendur ásamt 15 þjálfurum og fararstjórum .
Keppt var í átta greinum , boccia , fimleikum , frjálsum íþróttum , golfi , keilu , knattspyrnu , lyftingum og sundi .
Keppendur sýndu mikið æðruleysi og yfirvegun í öllum þessum hita og breyttum aðstæðum .
Ferðalagið var mjög langt , samtals 27 tímar .
Þegar komið var til Grikklands tók við 9 tíma ferðalag í rútu til vinabæjar Íslands sem var Halkidiki ( www.halkidiki.co m ) þar sem þau voru í fjóra daga í góðu yfirlæti .
Síðan tók alvaran við og keppendur komu til Aþenu og skiptust á þrjá staði .
Keppendur náðu mjög góðum árangri í öllum keppnisgreinum , sem er afar eftirtektarvert .
Við foreldrarnir sem stóðum á hliðarlínunni og horfðum stolt á fólkið okkar keppa fyrir Íslands hönd upplifðum magnaðar stundir , sérstaklega yfirvegunina og hversu róleg þau voru í þessum hita og á svo stórum leikvangi .
Sannarlega má ekki gleyma því hversu ótrúlegt það er að fólk sé tilbúið að leggja á sig ómælda vinnu til þess að þetta geti gerst .
Að taka þátt í jafn stórkostlegum leikum og Special Olympics , er lífsreynsla sem á eftir að nýtast alla ævi .
Það var í raun ótrúlegt hve unga og óreynda íþróttafólkið í hópnum stóð sig vel og var jákvætt og duglegt í sinni fyrstu ferð til útlanda með ókunnu fólki .
Er ástæða til að þakka þjálfurum og liðsmönnum sem með yfirvegun og mikilli vinnu skiluðu keppendum heim lífsreyndari og með sterkari sjálfsmynd .
Þrátt fyrir að Grikkir væru að stríða við erfiða tíma tókst þeim að standa að framkvæmd þessa stærsta íþróttaviðburðar ársins með miklum sóma .
Höfundar eru foreldrar Sigríðar Ernu , sem var ein keppendanna á mótinu .
