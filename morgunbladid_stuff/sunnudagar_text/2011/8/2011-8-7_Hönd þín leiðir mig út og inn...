Stundum þegar synir mínir leggja lófann sinn í lófann minn finn ég hlýjan straum hríslast um mig .
Höndin þeirra er svo smá í lófanum mínum og handtakinu fylgir traust og fölskvalaus trú um að þeir séu öryggir .
Þeir eru á réttum stað og ekkert getur komið fyrir því haldið er um trygga og hlýja mömmu-sinnar-hönd .
Það gerist daglega að ég held í einhvern drengjanna .
Tilefnin eru ekki merkileg .
Við höldumst í hendur , leiðumst yfir götu , útí bíl eða inní matvörubúð .
Hversdagsleg augnablik .
Þess vegna kemur það oft á óvart , þessi vellíðunarstraumur sem liggur frá einföldu handtaki barns .
Tilfinningin er góð en hún minnir jafnframt á ábyrgðina sem fylgir því að leiða smáa barnshönd .
Litlir lófar stækka hratt og takast á við stöðugt flóknari verkefni .
Það er mitt hlutverk að styðja við á torfærum köflum og sleppa takinu þegar við á .
Saman leiðumst við yfir götu og út í lífið .
Lítill bjarthærður hnokki leggur lófa sinn í lófa mömmu sinnar .
Þau leiðast í dagsins önn .
Seinna verður þessi litla hönd að stórri og styrkri karlmannshönd .
Hlutverkin munu snúast við þegar fram líða stundir og þá verður gott að þiggja hjálparhönd sonar síns .
Vellíðunarstraumurinn fer um móðurhjartað sem vonar að hlýjan sem streymir um handtakið venjist aldrei .
