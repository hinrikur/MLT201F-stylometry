Ilmurinn er engin fantasía .
" Ég áttaði mig á því hve langt er síðan ég fékk vöfflur síðast og bað því um vöfflujárn í jólagjöf , " segir Elí Freysson , tæplega þrítugur Akureyringur , þar sem hann stendur í eldhúsinu , búinn að draga fram sultur og súkkulaðisósu .
Blaðamaður nýtur góðs af og hámar í sig glóðvolgar , bragðgóðar og ilmandi vöfflurnar .
Elí er tæplega þrítugur , lagermaður í Nettó og um það bil að verða rithöfundur með formlegum hætti .
Hann hefur fengist við skrif í nærri áratug og árangur erfiðisins kemur senn í ljós .
Von er á fyrstu bók hans á markað í haust .
Forleggjarar fá mörg handrit í hendur en það er ekki á hverjum degi sem ókunnugur maður bankar upp á og segist vera með í fórum sínum handrit að þremur doðröntum .
Hvort hann vilji gefa þetta út .
Tómas Hermannsson hjá Sögum fékk póst frá Elí .
Þrjár langar fantasíusögur , vessgú .
Blóðug fantasía Óhætt er að segja að byrjun fyrstu bókarinnar , Myrkurs hinna blindu , fangi lesandann .
Að minnsta kosti undirritaðan .
" Ef fantasía er íslenskt orð er þetta fantasía , já , " svarar Elí aðspurður .
" Þetta eru sögur fyrir unglinga og fullorðna , dálítið blóðugar , gerast í skálduðum heimi á miðöldum .
Þarna eru ófreskjur , galdrar , afturgöngur ...
" Talandi um ímyndaðan heim og galdra .
Er Harry Potter að einhverju leyti fyrirmynd ? " Nei .
Ég hef aldrei lesið Harry Potter .
Byrjaði á fyrstu bókinni en gafst upp .
En myndirnar eru góðar .
" Elí segist ekki geta nefnt neitt eitt sem hafi veitt honum innblástur við skrifin .
" Ég byrjaði bara að skrifa um heim þar sem ég gæti sagt þær sögur sem ég vildi og fjallað um þá karaktera sem ég vildi .
Ég vil hafa algjörlega frjálsar hendur .
Þetta varð til hægt og rólega og innblástur kom héðan og þaðan ; úr bíómyndum , myndasögum , bókum .
" Mikilvægast að endurskrifa Hvers vegna fórstu að skrifa og hvenær byrjaðirðu á því ? " Mig bara langaði að skrifa .
Mér finnst gaman að láta ímyndunaraflið ráða ferðinni .
Það má segja að ég hafi byrjað að skrifa eftir að ég útskrifaðist úr VMA .
Ég ákvað að fara ekki strax í háskóla því ég vissi ekki hvað ég vildi verða og hafði þá nógan tíma .
" Ertu sískrifandi ? " Ég vinn í Nettó frá sjö á morgnana til tvö og skrifa ekki á meðan , og á það til að stíflast eða vera upptekinn af öðru .
En ég skrifa þegar ég hef tíma og ímyndunaraflið er fyrir hendi .
Það tekur reyndar minnstan tíma að skrifa ; aðalmálið er að fá góða hugmynd að fléttu og karakterum .
Þegar það er klárt kemur textinn tiltölulega fljótt .
Það mikilvægasta í þessum bransa er hins vegar að endurskrifa og að vera viljugur til þess ; ég var 14 mánuði með fyrstu útgáfu af fyrstu bókinni , sem ég skrifaði reyndar á ensku , en þýddi hana seinna yfir á íslensku og endurskrifaði ótal sinnum .
Mér hefur farið mikið fram síðan þá .
Maður lærir af reynslunni .
Mig minnir að ég hafi verið tíu mánuði að skrifa þriðju bókina .
" Hvers vegna skrifaðirðu fyrstu bókina á ensku ? Var það sjálfsagt mál ? " Mig langaði að koma henni að úti enda miklu stærri markaður þar .
Ég hef alltaf verið góður í ensku – hafði sem sagt eitthvað út úr því að eyða allt of miklum tíma í tölvuleiki og bíómyndir ...
" Þér tókst samt aldrei að koma bókinni að úti .
" Nei .
Ég hafði samband við hvaða útgefanda og umboðsmann sem ég fann á netinu en fékk engin viðbrögð .
Guði sé lof , því ég þurfti að endurskrifa svo mikið .
Ég þakka nú fyrir allar tafirnar og það að enginn vildi grípa þetta fyrr .
Eflaust mætti bæta enn frekar og eftir nokkur ár finnst mér ég örugglega hafa getað gert eitthvað öðruvísi .
En einhvers staðar verður að setja punktinn .
" Hef lært að vera svartsýnn Hvernig leið þér þegar Tómas sagðist vilja gefa söguna út ? " Ég varð auðvitað himinlifandi .
En ég hef oft orðið fyrir vonbrigðum og lært að vera hæfilega svartsýnn .
Ég ákvað þess vegna að bíða með að fagna þangað til ég væri búinn að skrifa undir samninginn .
Það var hins vegar súrt að þá var ríkið lokað .
Ég reyndi að kaupa vín af vinum mínum en þeir áttu ekkert heldur ! Ég bæti fyrir það þegar bókin kemur út ; þá er ég ákveðinn í að kaupa mér eitthvað af þessum dýru vínum sem ég hef aldrei tímt að kaupa ! " Á meðan Elí beið svaranna sem aldrei komu frá erlendum útgefendum hófst hann handa við að semja bók númer tvö , síðan þá þriðju og eyddi líka miklum tíma í að endurskrifa .
Í fríinu núna í sumar gerði hann uppkast að fjórðu bókinni .
Þú reyndir mikið fyrir þér erlendis .
Hvað með útgefendur á Íslandi ? " Ég var búinn að prófa allar útgáfur á Íslandi nema tvær þegar ég talaði við Tómas .
Menn hafa sjálfsagt ekki þorað að gefa út sögu eftir algjörlega óreyndan mann .
Einn íhugaði málið reyndar lengi , í nærri því ár , sagði þá nei þannig að ég hélt áfram og náði í Tómas .
Hann las handritið og leist vel á .
Sagði að það væri góðs viti að honum líkaði sagan því hann væri sjálfur ekki hrifinn af fantasíum .
" Efaðistu aldrei um að þér tækist að finna útgefanda ? " Jú ég varð afskaplega vonlítill margoft .
En það var biðarinnar virði .
" Heimur í miklum sárum Geturðu sagt mér aðeins frá sögunum þínum ; um hvað snúast þær ? " Í stuttu máli ; þær gerast í miðaldaheimi , eins og oft er í fantasísögum .
Fólk fer um á hestum og notar sverð .
Þessi tiltekni heimur er í miklum sárum ; það mætti segja að hann sé eins og Evrópa eftir fall Rómarveldis .
Þarna urðu miklar hörmungar fyrir þúsund árum sem lögðu allt í rúst , þá reis upp ein þjóð sem hélt öllu saman , tókst á við kaosið og barðist við forynjur sem herjuðu á mannkynið .
Fyrsta sagan hefst um 300 árum eftir þetta , þegar hlutirnir eru aftur komnir í myrkara form .
" Það er ekki beint geðslegt um að litast þegar fyrsta bókin hefst .
" Byrjun á bók verður að ná athygli lesenda .
Byrjunin er blóðug af því að hún verður að vera það sögunnar vegna .
Ég geri það ekki bara að gamni mínu .
" Segðu mér aðeins frá framvindu mála .
" Söguhetjan , Mikael , vaknar minnislaus í þorpi sem búið er að þurrka út , veit ekki hver hann er eða hvar hann er en er staðráðinn í því að elta þá sem unnu þetta ódæði , bæði til að ná fram réttlæti og komast að því hver hann er .
Það er gefið í skyn að hann beri einhverja ábyrgð á þessu .
Lesandinn veit jafnlítið og Mikael í byrjun en kynnist heiminum í gegnum um þessa persónu .
" Mér sýnist í fljótu bragði sögurnar vera mjög myndrænar .
Sérðu þær þannig fyrir þér ? Gætu þær jafnvel orðið að kvikmynd ? " Ég er ekki góður í að sjá fyrir mér texta sem myndir .
Er mest fyrir að lýsa hugsunum fólks og sýna ástand þess á þann hátt .
Ég get lýst atburðum en sé þá ekki fyrir mér , en ef það kemur þannig út er það gott .
Bíómyndaútgáfur af bókum heppnast misvel .
" Með hugmynd að annarri seríu Hvað með framhaldið ; má eiga von á mörgum bókum frá þér ? " Ætlunin er ekki að hafa þetta " hefðbundna " fantasíuseríu , þrjár bækur með byrjun , miðju og endi .
Ég er ekki með heildarplott í gangi ; það er bara þessi heimur og þessir karakterar ; bók tvö er ekki beint framhald af þeirri fyrstu .
Aðalkarakterinn í annarri bókinni er aukapersóna í þeirri fyrstu og þriðja bókin fjallar um nýjar persónur .
" Er þetta þá hugsanlega óendanlegt verkefni ? " Það skemmtilega við að hafa ekki beinan söguþráð er að persónurnar geta lent í öllum fjáranum .
Það kemur í ljós hve þessar bækur verða margar og fer auðvitað eftir viðtökum .
Ég er nú þegar með hugmynd í kollinum að annarri seríu í öðrum heimi en læt þær bíða .
" Er draumurinn að geta lifað af skriftum ? " Já , en ég held ég yrði að hafa aðra vinnu líka .
Ég myndi líklega brjálast á því að sitja heima allan daginn og pikka á tölvuna .
En draumurinn er að fólki líki þetta það vel að ég geti lifað á því .
Tómas ætlar einmitt að sýna kafla úr bókinni á ensku á bókaráðstefnunni í Frankfurt í október .
Ég er að vinna í því að þýða hana á ensku .
" Upphaflegi draumurinn um að gefa söguna út erlendis rætist því ef til vill .
Ímyndunarafl og mikill laus tími Elí er Akureyringur .
Foreldrar hans , Freyr Aðalsteinsson og Aðalheiður Kjartansdóttir , fluttu til Noregs þegar hann var tveggja ára en þremur árum síðar fluttu mæðginin aftur heim .
Þegar spurt er um hann sjálfan svarar Elí fyrst : " Ég er Akureyringur með mikið ímyndunarafl og mikinn lausan tíma .
" Fyrir utan að skrifa segist Elí hafa gaman af göngutúrum , bíómyndum og tölvuleikjum .
Og svo stundar hann lyftingar .
Faðir hans var kunnur keppnismaður í lyftingum en Elí gerir það einungis sér til heilsubótar , þrisvar í viku að staðaldri .
" Ef ég lyfti ekki veslast ég upp í einhvers konar mennska gúmmíteygju .
Ég verð að mæta í salinn .
" Erfitt að eignast vini Elí greindist með Asperger-heilkenni þegar hann var unglingur .
" Í stuttu máli má lýsa því sem vægri útgáfu af einhverfu .
Einkennin eru ýmiskonar en aðalatriðið er að Asperger heftir félagskunnáttu .
Mitt dæmi er frekar vægt og ég hef lært á það í gegnum tíðina , með aðstoð .
Aspergerbörn læra ekki sjálfkrafa að lesa í fólk eða eiga við það samskipti .
Þau eiga erfitt með að skilja heiminn í kringum sig og að eignast vini .
Við erum mikið rútínufólk ; viljum hafa allt fyrirsjáanlegt .
" Elí nefnir að margir hafi mjög þröngt afmarkað áhugasvið .
" Sumir eru mjög hrifnir af strætóleiðum , en ég hef áhuga á aðeins eðlilegri hlutum eins og tölvuleikjum .
" Hefur þetta háð þér í gegnum tíðina ? " Já .
Ég hef aldrei verið fær í að eignast vini .
Skólaárin voru erfið eins og eiginlega alltaf er fyrir Aspergerkrakka .
Í raun vissi maður ekki að eitthvað væri öðruvísi við mig en aðra nema að ég kunni ekki hegða mér rétt en með greiningunni breyttist það .
Ég hef reynt að læra á þetta , farið til sálfræðings og þeir sem þekktu þetta gátu sagt mér til .
" Breytingin hefur því verið mikil eftir að þú fékkst greininguna , ekki satt ? " Jú , og ég hef braggast vel með tíð og tíma .
Ég hef lært inn á fólk og mér líður vel í dag .
" Hvernig ertu félagslega í dag ? Áttu vini ? " Já , þá sem ég kynntist í VMA .
Við hittumst þar út af sameiginlegum áhugamálum .
En ég fer ekki niður í bæ á djammið eða svoleiðis því ég kann ekki að kynnast nýju fólki .
En ég á vini og það er nóg .
" Heldurðu að Asperger hafi að einhverju leyti áhrif á skrifin , jákvæð eða neikvæð ? " Ég veit ekki hvað skal segja .
Stundum er Asperger tengt við fólk sem skarar fram úr á einhverju sviði og fólk sem hefur mjög þröngt áhugasvið , einblínir á eitthvað eitt og er mjög gott í því .
Ég er ekki viss um að það eigi við um mig , en efast þó um að ég væri að skrifa ef ég væri ekki svona sérvitur ! Ég hangi að minnsta kosti heima við að skrifa í stað þess að gera eitthvað félagslegra og það hefur virkað mér í hag .
" Samdi barnabók átta ára Elí samdi sína fyrstu bók þegar hann var átta ára .
Það var um miðjan desember 1990 .
Móðir hans var undirbúa jólin þegar Elí sagði við hana að sig langaði að skrifa bók .
Ókei , elskan .
Þá gerirðu það , sagði Aðalheiður móðir hans .
Nokkrum dögum síðar kom Elí til móður sinnar og tilkynnti tíðindin : Ég er búinn .
Bókina , Lóa á sjó , byggði Elí á sögum sem mamma hans spann og sagði honum á kvöldin , um mús sem bjó í inniskó .
Auk þess að skrásetja sögu um Lóu teiknaði Elí myndir við .
Þetta var ljósritað í nokkrum tugum eintaka í janúar og stutt samtal birtist við höfundinn í Akureyrarblaðinu Degi .
" Það seldist upp , líkega mest til ættingja , " segir hann .
" Það má því segja ég hafi gefið út bók áður .
Ég get samt því miður ekki sagt að ég sé einn af þessum gaurum sem voru alltaf að búa sig undir að verða rithöfundar .
Ég var ekki eins og leikstjóri sem hljóp alltaf um með myndavél sem krakki .
" Elí og fantasían Björn Þór Vilhjálmsson , bókmennta- og kvikmyndafræðingur og stundakennari við HÍ , hefur lesið handrit að fyrstu bók Elís .
Sunnudagsmogginn fékk hann til að fjalla um Elí og fantasíuna .
Löng saga og stutt Fantasían á sér bæði langa og stutta sögu sem bókmenntagrein ; langa sagan lítur til áhrifavalda og þess bókmenntaarfs sem nútímafantasían sækir í , auk þess sem hægt er að nefna tiltekin verk frá nítjándu öld sem eiginlegar fantasíur ( John Ruskin , Sara Coleridge , George McDonald ) .
Áhrifavaldarnir eru svo miðaldarómönsur , engilsaxnesk söguljóð á borð við Bjólfskviðu , ævintýri , þjóðsögur , ferðasögur 18. og 19. aldar þar sem sjómenn lýsa sérkennilegum löndum og skepnum , gotneska skáldsagan , og svo síðast en alls ekki síst norræn og germönsk goðafræði og Snorra-Edda er t.d. lykilrit í þessu samhengi .
Stutta sagan nær hins vegar aðeins aftur til miðbiks 20. aldarinnar , eða þegar breski fræðimaðurinn og rithöfundurinn J.R.R .
Tolkien gefur út fyrst Hobbitann og svo Hringadróttinssögu .
Það er ekki hægt að orða nægilega sterkt hversu mikil tímamótaverk þessar skáldsögur hafa reynst ; hin nútímalega fantasía sækir sitt genetíska mengi í heilu lagi til þeirra , og fantasíuskáldsögurnar sem fylla hillur bókabúða í dag eru meira eða minna afsprengi og sporgönguverk Tolkiens .
Hér mætti einnig nefna samlanda Tolkiens , C.S .
Lewis , og Narníubækur hans , en þær voru afar vinsælar .
Þær hafa hins vegar á sér barnabókastimpilinn , sem lengi vildi loða við fantasíur .
Einnig mætti nefna bandaríska rithöfundinn Robert Howard og Conan-bækur hans frá fjórða áratugnum .
En þessir höfundar eru allir neðanmálsgreinar í sögu fantasíunnar miðað við Tolkien .
Hann skapaði veröld sem byggð var ólíkum tegundum og " kynþáttum " þar sem eðlisheimurinn laut öðrum lögmálum en okkar eigin , það var miðaldalegur bragur yfir heiminum , en sú heimsmynd hefur í kjölfarið fest sig í sessi sem ríkjandi söguumgjörð fantasíunnar ; fantasían á sér alla jafna stað í yfirfærðri lénsveröld frá því fyrir daga iðnbyltingarinnar þar sem tröll lifa í fjöllum , dvergar í iðrum jarðar og álfar í skógum , og riddarar ríða yfir lautir og lyng .
Fantasían í dag Það er heilmikill gangur á fantasíuforminu í dag og er það ekki síst þremur hlutum að þakka .
Fyrst ber að nefna kvikmyndaaðlaganir Peters Jacksons á Hringadróttinssögu , svo Harry Potter-seríuna og svo núna sjónvarpsaðlögun HBO-kapalstöðvarinnar á bókaröð George R.R .
Martins , A Song of Ice and Fire .
Fyrsti hluti hennar var sýndur í vor og sumar og nefnist Game of Thrones og hefur notið fádæma vinsælda , líkt og skáldsögur Martins reyndar líka .
Ég held að fantasían sé núna að koma sér fyrir í meginstraumnum á máta sem hún hefur ekki gert síðan á sjöunda áratugnum þegar bandarískir stúdentar voru að uppgötva Tolkien .
Um Elí og fantasíuna Ég get ekki betur séð en að Elí Freysson sé að ríða á vaðið með fantasíuformið í sinni nútímalegu mynd hér á landi , og Meistari hinna blindu sé bókstaflega fyrsta skáldsaga sinnar tegundar í íslenskum bókmenntaheimi .
Það er náttúrlega merkilegt og hægt er að setja það í samhengi við þær breytingar sem hafa verið að eiga sér stað í íslenskri bókmenningu síðustu árin , en þá hefur bókaheimurinn verið að opnast fyrir svokölluðum geirabókmenntum .
Þar er náttúrlega augljósust reyfarabyltingin , en glæpasagnaformið hefur hreiðrað kirfilega um sig .
En einnig hefur borið á öðrum klassískum geirabókmenntum .
Jökull Valsson skrifaði t.d. hryllingssögu eftir kúnstarinnar reglum þegar hann gaf út Börnin í Húmdölum árið 2004 , vísindaskáldsögur hafa gert vart við sig allnokkrar , og það er reyndar ágæt hefð fyrir þeim hér , skvísubókmenntirnar hafa sömuleiðis dúkkað upp , en Elí er eins og áður segir sá fyrsti til að skrifa og gefa út harðkjarna póst-tolkíeníska fantasíuskáldsögu sem er meðvituð um " lögmál " og hefðir formsins , og vinkar til þeirra á vingjarnlegan hátt .
Elí er líka úr kynslóðinni sem ólst upp með hlutverkaspil sem eðlilegan hluta af afþreyingarflórunni , og þess eru merki í skáldsögunni .
Hún ber með sér að höfundur hefur lifað og hrærst í þessum heimi lengi , bæði lesið og spilað .
