Olav Fykse Tveit Ég var í sumarfríi síðari hluta júlí og varði því með fjölskyldu minni , fyrrverandi samstarfsfólki og öðrum vinum í heimalandi mínu , Noregi .
Svo vildi til að leið mín lá til Osló 22. júlí .
Þegar ég var að yfirgefa borgina heyrði ég hinar hræðilegu fréttir um fjöldamorðin í borginni og í sumarbúðunum á Útey .
Líkt og margir Norðmenn þekkti ég sum fórnarlömbin og harmi slegnar fjölskyldur þeirra .
Meðal þeirra sem voru myrtir í Útey var sonur norsks embættismanns sem hafði heimsótt mig aðeins nokkrum mánuðum fyrr á skrifstofu Alkirkjuráðsins í Genf .
Líkt og margir Norðmenn á ég ennþá erfitt með að meðtaka að þetta hafi raunverulega gerst .
Maðurinn sem hefur játað á sig þetta blóðbað heldur því fram að hann hafi verið að verja " kristna menningu " .
Hann álítur að ólíkir " menningarheimar " hljóti að " takast á " .
Þetta er glæpsamlega rangt hjá honum .
Kirkjur í Noregi sendu sameiginlegt hirðisbréf vegna harmleiksins 22. júlí og sýna þar hver hin raunverulega kristna menning og hin kristnu gildi eru .
Þær vinna með og sýna fulltrúum annarra trúarbragða samhygð .
Fólkið í Noregi hefur sýnt , að friðsamlegt andsvar við ofbeldi er öflugasta og hugrakkasta svar sem hægt er að veita .
Ofarlega í huga mér er mynd af kristnum presti og múslimskum imam sem standa hlið við hlið við jarðarför eins hinna ungu fórnarlamba ofbeldisins .
Þessari mynd hefur verið sjónvarpað og hún hefur birst í alþjóðlegum fjölmiðlum .
Hún hefur næstum orðið tákn þeirrar staðfestu að byggja sjálfbært , umhyggjusamt og opið samfélag saman .
Fjöldi fólks , víða að úr heiminum , hefur sagt mér frá þeirri gríðarlegu hvatningu sem það upplifði vegna jákvæðra viðbragða norska samfélagsins við hryðjuverkunum , þrátt fyrir þann sársauka sem þau valda .
Við erum , sem kristin kirkja , skuldbundin til að vinna saman að réttlátum friði .
Það þýðir að vinna að opnum samfélögum þar sem fólk í öllum hópum samfélagsins er meðhöndlað sem einstaklingar með skyldur og réttindi og þar sem óréttmæt og syndug hegðun er fordæmd .
Við þurfum að huga að samvisku okkar – um það hvað við segjum og hvað við segjum ekki – og halda áfram samræðunni við nágranna okkar .
Á tímum sem þessum erum við kölluð til að íhuga þetta grundvallandi gildi kristninnar : Boðið um að elska náunga okkar .
Við sjáum hve mikilvægt það er á tímum sársauka og dauða .
Við sjáum þörfina á gagnkvæmu faðmlagi ; faðmlagi ástar og virðingar í samfélaginu .
Við sjáum hve mikið við þörfnumst boðorðsins um að elska þegar við horfumst hreinskilnislega í augu við þá miklu áskorun sem felst í breytingum á samfélagsmynstri vegna innflytjenda og vaxandi fjöltrúarlegs samfélags .
Hinn mannlegi harmleikur 22. júlí er mikilvæg viðvörun fyrir okkur öll .
Olav Fykse Tveit er norskur prestur og framkvæmdastjóri Alkirkjuráðsins , World Council of Churches .
Það eru samtök 349 kirkna í yfir 110 löndum og landssvæðum um allan heim , bæði rétttrúnaðarkirkna og fjölmargra ólíkra mótmælendakirkna .
Meðlimir þeirra eru samtals yfir 560 milljónir .
Steinunn Arnþrúður Björnsdóttir þýddi .
