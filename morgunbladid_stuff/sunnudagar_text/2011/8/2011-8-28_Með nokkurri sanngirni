Umræðan á Íslandi er fjörleg á köflum og margt þar upplýsandi .
En hluti hennar er litaður af fordómum og óvild , svo ekki sé minnst á stóryrðin og sleggjudómana , sem látnir eru falla af mönnum sem iðulega lýsa sjálfum sér svo að þeir " búi yfir ríkri réttlætiskennd " .
Og stundum halda þeir sig lengst á lægsta plani sem þó telja sig þess umkomna að fara fyrir opinberri umræðu og þiggja stórfé fyrir úr vösum skattgreiðenda .
Ef einhver einhvers staðar , helst í " útlöndum " , lætur ummæli falla um þann eða þá sem slíkum er af óskýrðum ástæðum illa við , þá kemur óðara endurbirting helstu hrakyrðanna , fagnaðardómur og hrós .
Þó verður fljótt séð að viðkomandi hefur ekki neinar forsendur til þeirrar dómtöku .
Honum nægir að sjá að svívirðingar hittu þann eða þá sem hann hefur horn í síðu á og þar með verður aukaatriði hvort sannleikurinn komi nokkurs staðar við sögu .
Endurbirtur hroði erlendis er ljúfur Fyrir nokkru gerðu fjölmiðlar gagnrýnislaust grein fyrir því að birst ( endurbirst ! ) hefði í enskri útgáfu Le Monde Diplomatique grein eftir par sem skreytir sig fínum fræðimannstitlum , Sigurbjörgu Sigurgeirsdóttur og Robert Wade .
Konan er kunn , m.a. fyrir að hafa verið um hríð nærri innsta hring Samfylkingar og í náinni vinsemd við einn af formönnum hennar .
Björn Bjarnason , fyrrverandi dómsmálaráðherra , hefur vakið athygli á furðulegum og fráleitum fullyrðingum í grein parsins .
Augljóst má vera að blað eins og það sem á í hlut hefði aldrei birt grein á slíku plani ef einhver þar hefði þekkt til .
Fræðatitlar höfundanna hafa verið látnir duga .
Parið gerir sér mikinn mat úr því að Davíð Oddsson , en því er í sérstakri nöp við hann , hafi á sínum tíma verið í hópi manna sem kom á háskólaárum að því að endurvekja gamalt tímarit .
Segir parið að það hafi hópurinn gert til " að skapa sér störf og frama " .
Hvaðan kemur slík hugmynd ? Hvenær hefur nokkrum manni dottið í hug að leggi hann vanburðugu tímariti lið á háskólaárum þá sé það ávísun á vellaunuð störf að námi loknu ? Í hvers konar veröld lifir svona fólk og í hvílíkar ógöngur getur blint hatur og pólitískt ofstæki leitt menn ? Svo er tekið fram að DO hafi haft frumkvæði að því að koma á Alþjóðlegri fjármálamiðstöð á Norður-Atlantshafi , en áður höfðu hinir miklu sérfræðingar tekið fram að DO hefði haft lítinn áhuga á heiminum utan Íslands ! ( Ef þau hefðu vitað um þýðingu hans á bók um Eistland 1973 hefðu þau sjálfsagt talið að það hefði hann gert til að reyna að útvega sér sendiherrastöðu í landinu ef það yrði frjálst .
) En parið virtist ekki vita að það var ekki fyrr en DO var farinn úr ríkisstjórn sem Halldór Ásgrímsson setti á laggirnar nefnd um Alþjóðlega fjármálamiðstöð undir forystu Sigurðar Einarssonar , bankastjórnanda Kaupþings .
Í framhaldinu komst Samfylking loks í ríkisstjórn árið 2007 og kom því inn í stjórnarsáttmála að sú ríkisstjórn skyldi beita sér sérstaklega í þágu útrásarvíkinga , en parið heldur því fram að DO hafi verið sérstakur vinur útrásarvíkinga ! Þá var framangreind Sigurborg orðin hluti af íslenska stjórnkerfinu á vegum Samfylkingarinnar .
Þau dæmi sem Björn Bjarnason nefndi til vitnis á hvílíku plani höfundarnir héldu sig eru vissulega ótrúleg og sláandi .
Og mörg önnur og verri mætti nefna .
En það er óþarfi því að það bliknar allt hjá stóru sprengjunni í greininni .
Eins og einn fjölmiðillinn orðaði það þá héldu greinarhöfundar því fram að Davíð Oddsson hefði í fárinu á dögunum eftir bankahrunið skapað vinum sínum skilyrði til að fá gjaldeyri á útsöluprís og með því TÆMT gjaldeyrisforðann .
Langt gengu þau skötuhjú vissulega í skrifum sínum en ekki alveg þangað .
Eyjan finnur blóðlykt Samfylkingarvefurinn Eyjan taldi sig nú heldur betur kominn í feitt .
Þar var í kjölfarið skrifað : " Þann 7. október 2008 festi Seðlabankinn gengi krónunnar .
Í tilkynningu á vef bankans daginn eftir var það eitt upplýst ( að ) bankinn hefði þann dag selt sex milljónir evra á genginu 131 .
Aldrei hefur komið fram hverjir það voru sem keyptu sex milljónir evra af Seðlabankanum fyrir 786 milljónir króna þann 7. október og var það rökstutt með því að það lága gengi sem myndast hafði dagana á undan væri óraunhæft .
Þó er það lága gengi nærri því sem síðan hefur gilt í viðskiptum hér .
Á sama tíma – og alla tíð síðan – hefur almenningi og fyrirtækjum í landinu verið algjörlega ómögulegt að fá evrurnar keyptar jafnódýrt og útvöldum bauðst þennan eina dag , því daginn eftir hafði verið horfið frá fastgengisstefnunni og meira að segja þrætt fyrir að í raun hafi verið um fastgengisstefnu að ræða .
Mikið var um þetta rætt manna á milli þessa daga , en engin svör hafa fengist við þeirri spurningu sem brennur á fólki : Hverjir fengu að taka þátt í evruútsölu Seðlabanka Íslands þann 7. október ? Rannsóknarnefnd Alþingis upplýsti ekkert um málið í skýrslu sinni .
Enginn alþingismaður hefur komið með opinbera fyrirspurn um málið .
" Orðið á götunni " er að þetta mál , sem flestum er gleymt í þeim hafsjó stórfrétta sem Hrunið gaf af sér , hafi aftur komist á dagskrá nýlega þegar Sigurbjörg " Silla " Sigurgeirsdóttir stjórnsýslufræðingur og Robert Wade , eiginmaður hennar , sem er prófessor í hagfræði í London School of Economics , skrifuðu saman grein í þekkt blað , Le Monde Diplomatique .
Þar fjölluðu þau um þetta atriði með þeim hætti að þarna hefði Davíð Oddsson , formaður bankastjórnar Seðlabankans , verið að leyfa vildarvinum að láta greipar sópa um gjaldeyrisforðann á útsölukjörum .
" Hvað er orðið af sprengjunni ? Samfylkingarvefurinn kallar greinarhöfundinn svo heimilislega " Sillu " .
Hann slær því föstu að útvaldir hafi fengið gjaldeyri á útsöluprís .
Hann segir að Rannsóknarnefnd Alþingis hafi ekki upplýst um málið og í framhaldinu krafði vefurinn SÍ hvað eftir annað svara um hverjir " vildarvinirnir " væru .
Bréfritari telur að hefðu yfirvöld tekið greinarhöfunda alvarlega , Eyjuna og Ólaf vesalinginn Arnarson , sem auðvitað hellti sér á ballið , ásamt fleirum , t.d. hinn Sérstaki saksóknari , þá hefði verið full ástæða til að kalla nefndan skúrk úr SÍ þegar til yfirheyslu og jafnvel hneppa þrjótinn í gæsluvarðhald , svo hann gæti ekki borið sig saman við hina bankastjórana , því hann hlaut að hafa farið fram hjá þeim þegar hann kom gjaldeyrismilljónunum til vinanna .
Hvers vegna gerðist þetta ekki ? Hvers vegna svöruðu hin nýju yfirvöld í SÍ ekki Eyjunni dögum saman ? Hvers vegna " upplýsti " ekki Rannsóknarnefnd Alþingis um glæpinn ? Yfirvöld bankans svöruðu loks og úr svari þeirra mátti lesa að þetta væri allt slíkt bull að þau hefðu naumast talið það svaravert .
Ætli það skýri ekki ástæður annarra sem nefndir voru .
Þannig hefur Rannsóknarnefnd Alþingis í tæp þrjú ár haft eftirfarandi greinargerð Eiríks Guðnasonar bankastjóra um málið , en í hinum miklu önnum þá daga sem bankarnir voru að hrynja kom einkum í hans hlut að reyna að koma lífi aftur í millibanka- og gjaldeyrisviðskipti , þótt aðrir bankastjórar væru auðvitað samábyrgir fyrir því sem gert var .
Það var ekki auðvelt verk en það hófst .
Orð Eiríks Guðnasonar Eiríkur Guðnason skrifaði eftirfarandi vorið 2009 : " Því hefur verið haldið fram að Seðlabankinn hafi reynt að festa gengi krónunnar 6. október sl. Þetta er alrangt .
Fyrstu daga októbermánaðar sl. féllu millibankaviðskipti á gjaldeyrismarkaði gersamlega niður .
Bankar settu að vísu fram verðtilboð en stunduðu ekki viðskipti á boðnu verði .
Verðmyndun á millibankamarkaði varð sem sagt ómarktæk .
Við því hlaut Seðlabankinn að bregaðst með einhverju móti því honum ber að skrá daglega opinbert viðmiðunargengi .
Hann bauð því til sölu svolítið af gjaldeyri á ákveðnu verði – án þess að fyrskipa að aðrir sem viðskipti vildu eiga á markaðnum héldu sig við það verð .
Markmiðið var að freista þess að endurvekja millibankaviðskipti og fá þar með betri vísbendingu um hvert hið opinbera viðmiðunargengi ætti að vera .
Eftir hálfan annan dag breytti Seðlabankinn um aðferð og bauð markaðsaðilum að setja fram tilboð á magni og verði .
Hvorug aðferðin var fullkomin því viðskipti voru afar lítil .
Jafnvel eftir að tekist hafði að endurvekja millibankamarkað snemma í desember , með þvi að fá viðskiptavaka til að sinna markaðsmyndun , hafa millibankaviðskipti verið lítil .
Það þýðir að verðið , þ.m.t. hið opinbera viðmiðunargengi , er ekki reist á traustum grunni .
Hefði Seðlabankinn ætlað að festa gengið hefði hann þurft annars vegar að banna bönkum að stunda viðskipti með gjaldeyri á öðru verði en því sem hann bauð – og einnig að vera reiðubúinn að eiga mikil viðskipti sjálfur á því verði .
Seðlabankinn gerði hvorugt enda var hans markmið ekki að festa gengið eins og fordómafullir talsmenn hafa haldið fram .
" Sjálfsagt er það borin von að rógberar og þeir sem bera menn , án tilefnis , alvarlegustu sökum biðjist afsökunar eða kunni að skammast sín .
Ekki kjánarnir heldur sem gleypa allt hrátt sem fellur að þeirra hatri og fordómum .
Hinn sérstaki umræðustjóri Ríkisútvarpsins skrifaði þegar greinin , sem reyndist ómerkilegt bull í bland við hrikalegar upplognar ásakanir , var birt : " Grein Sigurborgar Sigurgeirsdóttur og Róberts Wade sem birtist í Le Monde Diplomatique gefur greinargóða mynd af hrunsögu Íslands .
Þar eru raktar bæði orsakir og afleiðingar .
Það er varla margt þarna sem hægt er að draga í efa með nokkurri sanngirni .
" 