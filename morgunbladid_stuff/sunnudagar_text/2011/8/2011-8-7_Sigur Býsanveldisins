Á þessum degi árið 626 gáfust herir Slava , Persa og Avara upp á umsátrinu um Konstantínópel þrátt fyrir að hafa haft ofurefli liðs og áttu ekki eftir að ógna veldi Býsans í langan tíma á eftir .
Sigur Býsans í þessu stríði varð endapunktur á mörg hundruð ára baráttu milli Persa og Býsanmanna ( oft kallað Sassanid-Býsan-stríðin , þar sem ætt Sassanida réð Persaríki ) en þetta stríð , sem varaði frá 602-628 , var svo hart og skildi bæði stórveldin eftir í slíkum sárum að það gerði nýju stórveldi auðveldara fyrir að ráða niðurlögum þessara tveggja .
Austurrómverska keisaraveldið ( Býsanveldið ) með Konstantínópel sem höfuðborg stóð sterkt þrátt fyrir hrun Vesturrómverska keisaradæmisins með Róm sem höfuðborg .
En árið 602 rændi Phocas völdum í keisaradæminu og kom á ógnarstjórn með ofsóknum og ótrúlega lélegri stjórnsýslu .
Óvinirnir notfærðu sér strax upplausnarástandið með bandalögum sín á milli og innrásum í veldi Býsans .
Í höndum Phocas hrundi stjórnsýslan og sérhver orrusta tapaðist þar til Býsanmenn fóru að berjast innbyrðis og komu Phocas loksins frá í stuttri borgarastyrjöld árið 610 .
Þegar hann var kominn frá náðu Býsanmenn hægt að snúa taflinu við í austurhluta ríkis síns og hrekja Persa á brott þaðan en það kom ekki í veg fyrir að sameinaðir herir Slava , Persa og Avata gerðu umsátur um höfuðborgina í vestri með 80.000 manna árásarlið gegn 12.000 manna varnarliði árið 626 .
Bandalög á Balkanskaganum hafa verið ýmiskonar og Slavarnir gerðu bandalag við Persa og Avata í þetta skiptið en nokkur hundruð árum seinna áttu Býsanmenn eftir að gera bandalag við múslímska heri og hleypa þeim inn á Balkanskagann til að verjast serbneskum kóngi sem var við það að leggja allan skagann undir sig .
Hinir íslömsku herir fóru aldrei eftir það og lögðu á endanum sjálfir undir sig allan skagann og Konstantínópel með .
En bandalagi Slava , Avata og Persa , sem hafði gengið vel gegn herjum Býsans framan af , gekk núna allt í óhag .
Eftir misheppnaðar árásir á virkisveggi Konstantínópel og eftir að hafa verið sigraðir í tveimur sjóorrustum á sundinu við borgina leystist umsátrið upp og þeir lögðu á flótta .
Í framhaldinu náði Býsanveldið aftur undir sig öllum Anatólíuskaganum og fór með heri sína inn í Mesópótamíu og lagði Armeníu aftur undir sig .
Þeir fengu Egyptaland og réðu aftur öllum austurhluta Miðjarðarhafsins .
En þótt stríðinu lyki fljótlega eftir hið misheppnaða umsátur og friðarsamningarnir sem gerðir voru við Persa ættu eftir að halda að eilífu , því aldrei börðust þessar þjóðir aftur sín í milli , hafði stríðið kostað gríðarlegt mannfall og verið eitt hið kostnaðarsamasta í langri sögu stríða á milli þessara þjóða .
Enda var nýtt veldi að rísa upp sem síðar lagði bæði þessi stórveldi undir sig ; íslamska veldið .
Arabíska veldið réðst árið 633 , aðeins fimm árum eftir að hinu blóðuga Sassanid-Býsanstríði lauk , á Persaveldi og lagði það allt undir sig á aðeins 20 árum .
Hið nýja arabíska veldi réðst aðeins ári eftir innrásina í Persíu inn í Býsanríkið líka .
En það átti eftir að taka aðeins meira en 20 ár að sigrast á Býsanveldinu .
Með innrás Araba inn í Býsanríkið hófst styrjöld sem átti eftir að vara í um 820 ár , með hléum þó .
Í fyrsta hluta þeirrar styrjaldar , frá 634-750 , náðu Arabar Norður-Afríku og löndum fyrir botni Miðjarðarhafs undir sig , auk Sýríu .
Þar með lauk langri sögu Býsanríkisins sem einvalds á Austur-Miðjarðarhafinu .
Síðasti hluti í þessari 820 ára styrjöld var stríð sem varaði frá 1265-1453 .
Á þeim tíma höfðu Ottómanar frá Tyrklandi náð völdum innan íslamska veldisins og stjórnuðu stríðinu gegn Býsan .
Síðustu hálfa öldina var veldi Býsans orðið einangrað við borgina Konstantínópel og ekkert utan þess .
En borgin var svo vel víggirt og hafði sigrast á svo mörgum umsátrum að menn töldu hana óvinnanlega .
Því kom það á óvart þegar Ottóman-Tyrkir settust um borgina árið 1453 og sigruðu hana á nokkrum vikum og þurrkuðu þar með loksins út Býsanveldið .
borkur@mbl.is 