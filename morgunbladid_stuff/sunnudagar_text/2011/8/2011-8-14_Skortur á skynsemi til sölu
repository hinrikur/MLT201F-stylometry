Hlutabréfamarkaður styrktist við bann á svokallaðri " skortsölu " í nokkrum Evrópulöndum og hvatningu frá þýskum yfirvöldum um að slíkt bann verði látið ná til allra landa í Evrópu .
" Skortsala " er heldur ógeðfellt hugtak og ekki beint lýsandi um þann verknað sem það stendur fyrir .
Skortur er svo sem nógu ömurlegur , hugsa menn með sér , þótt ekki bætist við hann braskarar sem hagnist stórum við sölu hans .
Hvað selja þeir næst : " Matareitrun eða sortuæxli , " maður bara spyr .
Hvað er þessi skrítna skortsala ? En " skortsalan " er ekki af þessum toga , þegar betur er að gáð .
Hún er í eðli sínu veðmál eins og svo margt annað í tilverunni .
Stundum vinna menn í slíku og stundum tapa þeir .
Og veðmálin snúast reyndar ekki alltaf um peningalegan ávinning viðkomandi .
Þeir sem veðjuðu í síðustu kosningum á að VG myndi tryggja mesta andstöðu við aðildarbrölt að ESB eftir þær virtust ekki hætta neinu með sinni " stöðutöku " en þeir töpuðu þó óvænt mjög stórt .
Forysta VG sýndi óvenjulegan skort á heilindum , mikinn skort á trúfestu og tryggð og algeran skort á pólitískri staðfestu .
Þeir sem keyptu loforð VG fyrir kosningar eru þau fórnarlömb skortsölu sem hafa farið verst út úr því á síðustu tímum .
En svo vikið sé frá þeim útúrdúr og aftur að " skortsölu á markaði " þá hefur einkennt hana að hún tengist sérstakri aðferð .
Sá sem veðjar á hlutabréfamarkaði hann er ekki endilega að nota eigin bréf við " skortsöluna " .
Hann fær bréfin " lánuð " frá einhverjum þeim sem vill hafa allt sitt á þurru og ekki taka þátt í áhættusamri stöðutöku .
Hinn varkári fær greitt fyrir lánið .
Lántakinn á ekki að skila sömu bréfunum aftur heldur samkynja bréfum .
Hann selur því bréfin strax eftir að hann hefur fengið þau lánuð .
Af hverju gerir hann það ? Jú , vegna þess að hann þykist sjá í hendi sér að aðstæður sé slíkar á markaði að bréfin séu líkleg til að lækka mjög í verði á lántökutímanum .
Þegar það gerist kaupir hann bréfin aftur , t.d. við 15 prósenta lægra verði en hann seldi þau bréf á sem hann hafði að láni , afhendir lánveitandanum bréfin aftur og heldur " milligjöfinni " fyrir sig , að frádregnu því sem hann borgaði fyrir lántökuna .
Á þessu virðast allir hafa grætt .
Lánveitandinn , sem vildi ekki eða mátti ekki braska með bréfin sjálfur , fékk sitt og braskarinn , sem lagði ekkert af mörkum , hefur heldur betur hagnast á þessum snúningi .
Hann hafði af innsæi sínu séð hvað verða vildi og nýtti sér næmi sitt og hugkvæmni .
Bréfin lækkuðu , en það var ekki fyrir tilverknað braskarans , fremur en það væri sök regnhlífainnflytjanda að flytja inn regnhlífar í stórum stíl af því að hann þættist sjá rigningarsumar fyrir sér .
Ekki hefði rigningin aukist við það innsæi hans , en hann væri orðinn stórauðugur maður á meðan þeir sem höndluðu með bikiní það sumarið ættu ekki bót fyrir boruna .
En segir þessi skýring alla sögu ? En það vilja ekki allir skrifa upp á skýringu af þessu tagi á skortsölu .
Þeir telja að þegar margir braskarar fái sömu hugmyndina um að lækkun sé í vændum og taki bréf að láni til að selja þau í hrönnum bæði hraði þeir falli bréfanna og dýpki fallið að mun .
Það geti jafnvel riðið fyrirtæki að fullu , sem vissulega hafi ekki staðið traustum fótum , en hefði átt góða möguleika á að komast í gegnum tímabundnar þrengingar , ef hákarlar hefðu ekki fundið blóðlykt úr litlu sári og sótt þangað allir sem einn .
Og ekki sé útilokað að braskararnir sjálfir hafi , viðþolslausir af græðgi , blóðgað bráðina sjálfir til að tryggja æskilega atburðarás fyrir ábatasama stöðutöku .
Það hafi þeir gert með því að koma á framfæri kviksögum , en þó stundum aðeins með því að draga athygli að veikleikum viðkomandi fyrirtækis , ýkja þá dálítið og ýta undir þá .
En hér á við hið sama sem í svo mörgu öðru .
Ólögmæt hegðun og ósiðleg er ekki endilega gild rök fyrir því að tiltekna viðskiptahætti skuli banna .
Þótt fólk farist í ferjusiglingum á Filippseyjum vegna þess að einhver sem rekur ferju þar freistist til að selja helmingi fleirum ferð en öryggisreglur leyfa , þá eru það ekki rök fyrir því að banna ferjusiglingar .
" Stöðutaka " gegn krónunni hljómar dálítið eins og landráðabragðefni .
En " stöðutaka " gegn krónunni verður því aðeins vond og fordæmanleg að hún sé gerð af þeim sem getur tryggt sér hagfellda skráningu með ósiðlegum og / eða ólögmætum aðgerðum , eins og menn töldu hafa verið dæmi um fyrir fáeinum árum á Íslandi .
Góð skammtímalausn en skaðleg ella ? Kauphallir hafa heimildir til að stöðva viðskipti með ákveðin bréf við tilteknar óvenjulegar aðstæður .
Það hefur gerst nokkrum sinnum í vestrænum ríkjum á síðustu mánuðum .
Ekki verður annað séð en að slík neyðarhemlun hafi ekki verið misnotuð og hafi stundum náð að slá á " taugaveiklun " á markaði sem engin efni stóðu til .
En það má væntanlega öllum vera augljóst að það getur aldrei verið aðgerð til að bjarga veikluðum hlutabréfamarkaði að banna viðskipti með öll bréf varanlega .
Það skyldi þó ekki vera að sama mætti einnig segja um þau viðskipti sem bera það ólánlega heiti " skortsala " .
Taka þarf hart á misnotkun slíkra viðskipta eins og annarra .
En aðgerð sem beinist að slíkum þætti gæti einnig haft öfug áhrif .
Hún gæti ýtt undir taugaveiklun á markaði , einmitt þær aðstæður sem skortsölumenn eru sakaðir um að eiga þátt í að skapa .
Það er því miður svo , að langt bann við " skortsölu " breytir engu um raunverulegan vanda á evrusvæðinu .
Ein mynt fyrir mörg ríki , þar sem peningamálastjórnunin hlaut jafnan að taka mið af hagsmunum tveggja stærstu ríkjanna , en ekki svæðisins sem heildar , leiddi til þess að fjölmörg ríki misstu algjörlega tökin á eigin efnahagsþróun og sífellt fleiri ríki eru að nálgast brúnina sem Grikkland , Portúgal og Írland fóru fram af .
" Skortsala " hefur ekkert með þann veika grundvöll að gera , þótt hann geti vissulega fært þeim sem hana stunda fín færi .
" Skortsölubannið " gæti á hinn bóginn sannfært fjárfesta og alla þá sem eru undir markaðsregnhlífinni svokölluðu , um að nú væru stjórnendur á evrusvæðinu orðnir verulega óttaslegnir .
Ef sú verður niðurstaða " markaðarins " þá er atburðarásin næsta fyrirsjáanleg .
Og ástæðan er ekki síst sú að heimurinn hefur séð hana áður : Haustið 2008 .
Bönkum verður þá fljótlega heldur betur órótt .
Þeir hætta að treysta upplýsingum hver frá öðrum .
Þeir hætta því smám saman að lána hver öðrum .
Fjármunir , sem þó eru fyrir hendi , verða óvirkir , hvíla óhreyfðir í hvelfingum banka .
Peningar , sem standa lengi óhreyfðir í bönkum , eru í raun ekki til , svo undarlega sem það hljómar .
Þeir gera sama gagn og matarbirgðir myndu gera hungruðu fólki , ef þær væru lokaðar niðri í neðanjarðarbyrgi svo enginn næði til þeirra .
Gagnvart hungruðum væri sá matur ekki til og þeir færust , þótt þeir hefðust við á næstu hæð fyrir ofan matarhvelfinguna .
Það yrði þá ógurlegur skortur að óþörfu .
Og þann skort myndi enginn maður kaupa .
Bann á " skortsölu " hefur hækkað verð á hlutabréfum síðustu daga .
Ekki er endilega víst að það verði varanlegt .
En það er þó sjálfsagt að vona það besta .
