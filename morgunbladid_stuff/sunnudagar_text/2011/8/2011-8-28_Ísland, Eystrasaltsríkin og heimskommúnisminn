Hannes Hólmsteinn Gissurarson Hinn 25. ágúst 2011 eru rétt tuttugu ár frá því , að Ísland varð fyrst til þess vestrænna ríkja að endurnýja viðurkenningu sína á sjálfstæði Eystrasaltsríkjanna þriggja , Eistlands , Lettlands og Litháens , og taka aftur upp stjórnmálasamband við þau .
Þessi lönd höfðu verið undir stjórn Rússakeisara fyrir byltingu kommúnista 1917 , en öll orðið sjálfstæð 1918 .
Eftir að Jósef Stalín , einvaldur Ráðstjórnarríkjanna , gerði griðasáttmála við Adolf Hitler í ágúst 1939 , þar sem þeir skiptu með sér Mið- og Austur-Evrópu , ruddist Rauði herinn inn í þessi lönd og lagði þau undir sig .
Var látið svo heita 1940 , að þau sæktu um inngöngu í Ráðstjórnarríkin og hættu að vera til sem sjálfstæð ríki .
Eina vestræna ríkið , sem viðurkenndi það þó , var Svíþjóð .
Ýmis óvænt tengsl eru á milli Íslands , Eystrasaltsríkjanna og heimskommúnismans , eins og ég skýri frá í bók um íslenska kommúnista , sem kemur út í október .
Líba Fridland heldur fyrirlestra Haustið 1922 kom til Íslands kona að nafni Líba Fridland .
( Líba er ást á jiddísku , svo að kalla mætti hana Ástu á íslensku .
) Hún var af lettneskum gyðingaættum , en fæddist í Rússaveldi , nálægt Moskvu , og stundaði nám í háskólum í Þýskalandi og Rússlandi .
Hún lærði dönsku og hafði framfæri af því að aðstoða rússnesk fyrirtæki við bréfaskriftir til Danmerkur .
En eftir byltingu kommúnista sá hún sitt óvænna og flýði til fjölskyldu sinnar í Lettlandi .
Hingað kom hún á vegum Listvinafélagsins , en notaði tækifærið til að flytja á útmánuðum 1923 fyrirlestur í Reykjavík og víðar um ástandið í Rússlandi .
Flutti hún hann á dönsku , en Ólafía Jóhannsdóttir þýddi venjulega jafnóðum á íslensku .
Ásta Fridland birti síðan fyrirlesturinn í Eimreiðinni haustið 1923 .
Lýsti hún þar hinu blóðuga valdaráni kommúnista , hungursneyð , örbirgð og kúgun .
Íslenskir kommúnistar brugðust ókvæða við .
Hendrik Ottósson , sem sótt hafði þing Alþjóðasambands kommúnista í Moskvu sumarið 1920 og sinnt erindrekstri fyrir sambandið hér á landi ( eins og kemur fram í Moskvuskjölunum ) , skrifaði á móti henni í Alþýðublaðið .
Taldi hann sig þurfa að leiðrétta ýmsar missagnir í máli Ástu .
Ein missögnin var , sagði Hendrik , að þjóðbyltingarmenn hefðu drepið keisarafjölskylduna , ekki kommúnistar .
Þetta var rangt : Fjölskyldan var myrt samkvæmt tilskipun í símskeyti frá Lenín .
Annað var eftir þessu í greinum Hendriks .
En Ásta Fridland fór til Kaupmannahafnar þetta haust og síðan áfram til Riga í Lettlandi og er úr sögunni .
Teodoras Bieliackinas skrifar greinar Annar Eystrasaltsbúi , sem fræddi Íslendinga um stjórnarfarið í hinu volduga ríki rauðliða , var gyðingur frá Litháen .
Hann hét Teodoras Bieliackinas , og hafði fjölskylda hans flúið Rússland 1917 , þegar hann var ellefu ára að aldri .
Foreldrar hans voru í góðum álnum , svo að Teodoras gat látið eftir sér að sinna aðallega áhugamálum sínum .
Eitt þeirra var íslenskt mál , og kom hann fyrst til Íslands 1934 .
Hann sneri aftur hingað 1936 og varð hér innlyksa eftir hernám Eystrasaltsríkjanna .
Hafði hann ofan af fyrir sér með kennslu , og sótti Halldór Kiljan Laxness hjá honum rússneskutíma .
Snemma árs 1946 , þegar ungur menntamaður , nýkominn frá Svíþjóð , andmælti í Þjóðviljanum fréttum Morgunblaðsins af íbúum í Eystrasaltsríkjum , sá Teodoras Bieliackinas sig knúinn til að skrifa nokkrar greinar um ástandið þar .
Lýsti hann því , hvernig Kremlverjar hefðu undirokað Litháen og hin Eystrasaltsríkin tvö .
Sósíalistar brugðust hinir verstu við .
Skrifaði Björn Franzson , sem þá var fréttamaður á Ríkisútvarpinu ( enda stalínistinn Brynjólfur Bjarnason menntamálaráðherra ) , grein í Þjóðviljann undir heitinu : " Litúvískur fasisti launar íslenska gestrisni .
" Jós hann fúkyrðum yfir Teodoras , sem væri augljóslega vitgrannur , en um leið hættulegur .
" Hvers konar laumustarfsemi er það , sem þessi maður rekur hér á landi , og í hverra umboði starfar hann hér ? " Valtýr Stefánsson , ritstjóri Morgunblaðsins , svaraði sósíalistum og hélt skörulega uppi vörnum fyrir Teodoras , sem lést árið eftir úr nýrnameini , langt um aldur fram .
Nú í sumar kom út í Litháen bók um Teodoras Bieliackanas og Íslandsdvöl hans eftir blaðamanninn Leonas Stepanauskas .
Tvær bækur um Eystrasaltsríkin Sósíalistar voru áhrifamiklir í íslensku menningarlífi um miðja tuttugustu öld , enda nutu þeir rausnarlegra framlaga úr sjóðum Kremlverja , eins og sést í Moskvuskjölunum .
Almenna bókafélagið var stofnað til mótvægis við áhrif þeirra sumarið 1955 , og var fyrsta útgáfuritið Örlaganótt yfir Eystrasaltslöndum eftir eistneska rithöfundinn Ants Oras .
Hafði hann verið prófessor í enskum bókmenntum í háskólunum í Tartu og Helsinki , en flúið undan kommúnistum til Svíþjóðar 1943 og komist þaðan til Bandaríkjanna , þar sem hann varð prófessor í Florida-háskóla í Coral Gables .
Séra Sigurður Einarsson í Holti þýddi bókina á íslensku , en þar sagði Oras frá ánauð Eystrasaltsþjóðanna : Um leið og Rauði herinn þrammaði inn , tóku leppstjórnir við völdum , héldu sýndarkosningar og sóttu um aðild að Ráðstjórnarríkjunum .
Og eina júnínóttina sumarið 1940 birtust skyndilega sveitir leynilögreglunnar , NKVD ( síðar KGB ) , á heimilum flestra frammámanna landanna þriggja og handtóku þá .
Voru þeir sendir tugþúsundum saman í gripavögnum til Síberíu við hinar hörmulegustu aðstæður og fjölskyldur þeirra á eftir þeim .
Almenna bókafélagið gaf síðan út bók eftir annan landflótta Eistlending , Anders Küng , árið 1973 , Eistland .
Smáþjóð undir oki erlends valds , og þýddi hana ungur laganemi , Davíð Oddsson .
Þar rakti höfundur , sem bjó í Svíþjóð , hvernig Kremlverjar reyndu eftir hernám Eystrasaltsríkjanna smám saman að eyða þar þjóðlegum sérkennum , flytja inn fólk sitt og siði og neyða alla til að læra rússnesku og tala .
Küng lét þó í ljós von um , að þjóðirnar þrjár varðveittu hina sjálfstæðu menningu sína .
Tveir ólíkir eistneskir gestir Á meðan Eystrasaltsþjóðirnar lágu undir þungu fargi kommúnismans 1940 – 1991 , sóttu tveir kunnir eistneskir gestir Ísland heim , harla ólíkir .
Annar var dr. August Rei , forsætisráðherra útlagastjórnar Eistlands í Stokkhólmi , sem kom hingað sumarið 1957 .
Rei var lögfræðingur að mennt og jafnaðarmaður .
Tóku Ásgeir Ásgeirsson forseti og Guðmundur Í. Guðmundsson utanríkisráðherra á móti honum á Bessastöðum , og ræddi Rei líka við blaðamenn .
Birti Morgunblaðið langt viðtal við hann , en Þjóðviljinn minntist ekki einu orði á heimsóknina .
Sendiherra Ráðstjórnarríkjanna í Reykjavík , Pavel Ermoshín , skrifaði hins vegar utanríkisráðuneytinu og kvartaði undan þeirri " óvild " , sem erlendu vinaríki væri sýnd með því að taka á móti Rei , en hann væri leiðtogi útlagasamtaka , sem andvíg væru ráðstjórninni í Kreml .
Utanríkisráðuneytið svaraði kurteislega , að Rei hefði komið á eigin vegum og að öllum Íslendingum hefði verið frjálst að hitta hann .
Hinn gesturinn var Johannes ( eða Ivan ) Käbin , sem var aðalritari kommúnistaflokks Eistlands 1950 – 1978 og forseti æðsta ráðs Eistlands 1978 – 1983 .
Hann var Eisti að uppruna , en fæddur í Rússlandi og talaði eistnesku ætíð með rússneskum hreim .
Hann var formaður sendinefndar , sem kom hingað í maí 1978 samkvæmt sérstakri samþykkt miðstjórnar kommúnistaflokks Ráðstjórnarríkjanna og átti að kynna sér landbúnaðarmál .
Dr. August Rei hafði í viðtölum við íslenska blaðamenn 1957 lýst Käbin sem þjóðsvikara og Rússalepp .
Hefði hann verið stalínisti og ekki aðeins tekið fullan þátt í að kúga eistnesku þjóðina , heldur líka framkvæmt hreinsanir í eistneska kommúnistaflokknum að stalínískri fyrirmynd .
Hefðu þúsundir flokksbræðra hans verið teknar af lífi eða sendar í þrælkunarbúðir .
Fylgja verður þó sögunni , að seinna sneri Käbin við blaðinu og studdi hóflegar umbætur í landinu .
En svo virðist sem heimsókn Käbins til Íslands hafi vakið litla athygli og enginn tekið eftir því , hvaða erkiþrjótur var hér á ferð .
Góðir gestir í Höfða Eftir hrun Berlínarmúrsins í nóvember 1989 varð íbúum Mið- og Austur-Evrópu það ljóst , sem hafði raunar komið fram á sögulegum fundi Ronalds Reagans og Míkhaíls Gorbatsjovs í Höfða haustið 1986 , að Kremlverja brast afl og áræði til frekari þátttöku í kalda stríðinu .
Þjóðir Eystrasaltslanda ókyrrðust .
Litháar urðu fyrstir til að lýsa aftur yfir sjálfstæði snemma árs 1991 , en þá var óvissuástand í landi þeirra , því að Kremlverjar höfðu þar enn her og vildu ekki sætta sig við ákvörðunina .
Eftir misheppnað valdarán harðlínumanna í Kreml í ágúst gripu Eystrasaltsþjóðirnar hins vegar allar tækifærið , og fylgdu Eistar og Lettar þá fordæmi Litháa og slitu nauðungarsambandinu við Rússa .
Hinn 26. ágúst 1991 tóku utanríkisráðherrar Eystrasaltsríkjanna þriggja á móti endurnýjaðri viðurkenningu Íslands á sjálfstæði þeirra ( sem veitt hafði verið opinberlega daginn áður ) við hátíðlega athöfn í Höfða .
Um kvöldið sátu þeir kvöldverð í Ráðherrabústaðnum í boði Davíðs Oddssonar forsætisráðherra , sem vitnaði í ræðu undir borðum í fræg orð Shakespeares : " Í mannlífinu gætir flóðs og fjöru ; sé flóðsins neytt , er opin leið til gæfu .
" Í þessu boði ræddi ég talsvert við alla þrjá utanríkisráðherrana .
Höfðu þeir orð á því , hversu merkilegt væri , að laganeminn ungi , sem þýtt hefði Eistland .
Smáþjóð undir oki erlends valds , væri nú orðinn forsætisráðherra og hefði forgöngu um að taka á ný upp stjórnmálasamband við Eystrasaltsríkin .
Þungu fargi var af þeim létt .
