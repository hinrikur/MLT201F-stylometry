Charlotte Roche sló í gegn í Þýskalandi fyrir þremur árum með bókinni Votlendi , Feuchtgebiete á frummálinu , þar sem lesa mátti nákvæmar kynlífs- , líkams- og sjúkralegulýsingar .
Hvort hneykslan hafi legið að baki vinsældum bókarinnar skal ósagt látið , en hvert upplagið seldist upp á eftir öðru og nú er það 28. í búðum .
Bókin seldist í um tveimur milljónum eintaka í Þýskalandi og var í átta mánuði í efsta sæti þýska metsölulistans .
Þýðingarrétturinn hefur verið seldur til 28 landa og hún er þegar komin út á íslensku .
Nú er Roche komin á kreik á ný .
Í þessum mánuði kemur út skáldsagan Schossgebete , sem útleggja mætti Skautbænir , og enn á ný vekja berorðar kynlífslýsingar umtal í fjölmiðlum .
Í kynningu segir útgefandinn , Piper-forlagið , að bókin sé snúist um " eina af okkar síðustu bannhelgum : Kynlíf í hjónabandi " .
Í Votlendi sótti höfundur mikið í eigin reynslu og það sama virðist eiga við um Skautbænir .
Munurinn er þó sá að í fyrri bókinni er sögumaður táningur , en söguhetja nýju bókarinnar er komin á fertugsaldur , nánar tiltekið 33 ára og jafngömul höfundinum .
Í bókinni segir frá þremur dögum í lífi Elísabetar , sem býr í stórborg .
Hún vill vera fullkominn elskhugi , góð móðir , fyrirmynd í umhverfismálum og aðeins neyta grænmetis .
Fyrir mörgum árum létust bræður hennar og móðir hennar slasaðist í bílslysi á leið í brúðkaup hennar .
Ekkert varð af brúðkaupinu , sambandið leystist upp og enn varpar þessi atburður skugga á líf sögupersónunnar .
Árið 2001 lentu bræður höfundar og móðir í bílslysi í London á leið í brúðkaup hennar .
Um þetta slys hefur hún aldrei tjáð sig opinberlega og fór meira að segja í mál við götublaðið Bild vegna fréttaflutnings þess af slysinu .
Í viðtali við Der Spiegel er Roche spurð hvers vegna hún segi nú frá : " Vegna þess að þetta er mín saga og ég get valið tímasetninguna og orðin .
Vegna þess að þetta er sjálfsákvörðun .
" Roche segir í viðtalinu við Der Spiegel að fái hún einhverju ráðið muni Skautbænir seljast betur en Votlendi .
" En þá var gríðarlegt uppnám , sem varla endurtekur sig , " segir hún .
" Stærsti smellur lífs míns er þegar að baki .
" Roche segir að sig hafi alltaf dreymt um að skrifa og hún hafi verið mjög hamingjusöm á meðan hún var að skrifa bækurnar , sjá síðurnar fyllast og geta dáðst að sjálfsaga sínum : " Mér gekk ekki sérstaklega vel í skóla og það eitt að ég skyldi skrifa bók var kraftaverk fyrir mér .
Velgengni Votlendis hefur sennilega gert mig hræðilega spillta , jafnvel eyðilagt mig .
Jafnvel þótt Skautbænir næði aðeins fjórðungi [ af sölu Votlendis ] væru það ótrúlega háar sölutölur og samt væri það skellur .
" Roche fjallar í bókinni um rótleysi .
Móðir söguhetjunnar er hippi , sem eignast hvert barna sinna með sínum manninum .
Í viðtalinu við Der Spiegel lýsir hún því hvernig hún hafi verið send í meðferð sem barn og verið beðin um að teikna bernsku sína : " Ég teiknaði tólf hús .
Það var bernska mín , við fluttum tólf sinnum .
...
Nú hef ég verið tíu ár í þerapíu og átta ár með manninum mínum , sem í alvöru er kraftaverk .
Sambandið hefur haldið lengur en nokkurt samband móður minnar .
Ég vil mjög , mjög gjarnan vera staðföst .
" Roche segir að hún skrifi skáldsögur , en hún hefur greinilega gert sjálfa sig að viðfangsefni .
Hún segist ekki hafa neitt nýtt fram að færa : " Vegna þess að mér líður ekki eins og rithöfundi heldur frekar eins og loddara .
Ég er ekki dómbær á hvort eitthvað er vel skrifað .
" Umsagnir um Skautbænir eru þegar teknar að birtast .
Ijoma Mangold skrifar í Die Zeit að Roche hafi " skrifað ótrúlega íhaldssama kynlífsskáldsögu " : " Yfir Votlendi var eitthvert unglingayfirbragð , Skautbænir eru fullorðin bók , sem stendur undir hinni klassísku harmleikjaskilgreiningu að vekja " ótta og meðaumkvun " .
