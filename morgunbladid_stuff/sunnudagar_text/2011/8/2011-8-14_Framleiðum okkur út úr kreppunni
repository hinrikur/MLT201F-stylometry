Það er hægt að rækta miklu meira , " eru upphafsorðin í úttekt á starfsemi garðyrkjubænda á Flúðum .
Einhvern veginn er það svo , að þessi orð bergmála um samfélagið og eiga við um miklu fleiri atvinnugreinar .
Svo virðist sem stjórnvöldum sé einkar lagið ýmist að draga lappirnar eða leggja stein í götu alls sem til uppbyggingar horfir .
Sú mynd sem dregin er upp í úttektinni er afar sláandi .
Sóknarfærin blasa við hvernig sem á það er litið , en stjórnvöld og orkufyrirtækin loka augunum fyrir því .
Tækifærin felast ekki aðeins í því að íslenska grænmetið er bæði hollt og ljúffengt og stuðlar að heilbrigði þjóðarinnar , heldur er einnig af hinu góða að atvinnuvegurinn dafni og að innlend framleiðsla nái að anna mikilli eftirspurn .
Grænmeti virðist hinsvegar ekki eiga upp á pallborðið í Stjórnarráðinu og sá boðskapur nær ekki inn á ríkisstjórnarfundi .
Þar er það látið viðgangast , að orkufyrirtækin hafi innlenda garðyrkju að féþúfu .
Dæmin sem Gunnlaugur Karlsson , framkvæmdastjóri Sölufélags garðyrkjumanna , nefnir máli sínu til stuðnings eru sannarlega sláandi .
Hvernig má það vera að garðyrkjustöð sem notar meiri orku en bæði Stokkseyri og Eyrarbakki til samans greiði 15% hærri taxta en hvert heimili í þessum bæjum ? Og hvernig má það vera að dreifingarkostnaður sé hærri til garðyrkjustöðvar með spennistöðina í túninu heima , en fyrir háskóla sem er lengra frá og nýtir sömu spennistöð ? Það eru ekki gild rök að réttlæta mismuninn með því að það búi ekki jafnmargir á túninu á Laugalandi og á heimavistinni á Bifröst .
Það auðgar þjóðlífið að hér sé rekinn öflugur og vistvænn landbúnaður , sem hefur hag af því að halda að fólki góðum og hollum mat .
Það er jafnframt mikilvægt fyrir atvinnulífið að flóran sé fjölbreytt og jarðvegurinn næringarríkur fyrir vaxtarsprota .
Þegar allt kemur til alls , er meginhlutverk stjórnvalda að skapa atvinnulífinu heilbrigða umgjörð , þar sem krafturinn og frumkvæðið sem býr í rúmlega 300 þúsund einstaklingum um allt land fær notið sín .
Þjóðin þarf á því að halda að stjórnvöld hætti að taka sér geðþóttafrest , hætti að deila og drottna , og byrji að greiða götu atvinnulífsins .
Það er mannlegur harmleikur að fólk fái ekki atvinnu , þá getur það ekki bjargað sér .
En í stað þess að láta verkin tala , þá virðast hinir fáu einbeittir og þvermóðskufullir í því að ráðskast með hvernig hinir mörgu finna kröftum sínum viðnám .
Og innan garðyrkjunnar hugsa menn með sér , að það ættu að vera takmörk fyrir því , hvað ósanngirnin megi vera mikil .
Gunnlaugur Karlsson orðar það ágætlega : " Á meðan við stýrum málum svona í þessu landi , þá framleiðum við okkur ekki út úr kreppunni , en það er eina leiðin – að skapa verðmæti hér heima , spara þannig meiri gjaldeyri og skapa störf .
" Það er hægt að rækta miklu meira .
