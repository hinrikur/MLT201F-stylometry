Að sumu leyti gilda sömu lögmál um rekstur ríkja eins og rekstur fyrirtækja .
Þegar vel gengur hjá fyrirtækjum hafa þau tilhneigingu til að safna á sig kostnaði , sem strangt tekið væri hægt að vera án .
En þegar nóg er af peningum er minna hugsað um smærri kostnaðarliði hér og þar .
Hið sama á við um ríki ( og sveitarfélög ) .
Þegar uppsveifla er í efnahagsmálum og velgengnin stendur kannski í mörg ár er tilhneiging til að eyða meiru en beinlínis er þörf á og leyfa sér hitt og þetta á kostnað skattborgaranna og kannski að einhverju leyti í þeirra þágu .
Íslenzka ríkið var í þeirri stöðu frá miðjum tíunda áratugnum og fram að hruni .
Allt hafði gengið vel og þess vegna leyfði ríkið sér ýmislegt , sem það ella hefði ekki gert .
Leiðtogar þjóðarinnar voru á ferð og flugi , jafnvel byrjaðir að nota einkaþotur stöku sinnum með þeim rökstuðningi að það væri ódýrara þegar á heildina væri litið ( ! ) .
Sendiráðum fjölgaði .
Nú eru aðrir tímar .
Þegar harðnar á dalnum hjá fyrirtækjum hefjast þau handa um niðurskurð .
Og þá er byrjað á því , sem ekki snertir beint grunnþætti í starfseminni eða skaðar tekjuöflun beint .
Fólki er fækkað , dregið úr auglýsingakostnaði , yfirbygging minnkuð .
Íslenzka ríkið er að þessu leyti eins og lítið fyrirtæki úti í heimi , sem hefur safnað á sig of miklum kostnaði á velmegunartímum .
Eitt af því , sem hefur gerzt , er að yfirbyggingin er orðin of mikil og of dýr .
Hingað til hefur lítið sem ekkert verið snert við henni .
Það er hefðbundið .
Þeir , sem halda utan um budduna í fyrirtækjarekstri , byrja á niðurskurði hjá öðrum .
Stjórnmálamenn og embættismenn , sem bera ábyrgð á rekstri ríkisins , byrja á öðrum en sjálfum sér .
Það er orðið tímabært að fækka alþingismönnum .
Einu sinni voru þeir 49 .
Nú eru þeir 63 .
Rökin fyrir því að fækka þingmönnum blasa við .
Samgöngur um landið hafa stórbatnað en fyrst og fremst er það þó hin nýja samskiptatækni , sem veldur því , að það er auðveldara fyrir alþingismenn á landsbyggðinni og raunar líka í þéttbýli að halda sambandi við kjósendur sína en áður var .
Fyrr á árum var nauðsynlegt fyrir alþingismenn að ferðast mikið um kjördæmi sín , oft við erfiðar aðstæður , til þess að halda tengslum við kjósendur .
Nú geta þeir auðveldlega gert það dag hvern í krafti nýrrar samskiptatækni með allt öðrum hætti en áður var .
Þetta ásamt mörgu öðru veldur því , að það er hægt að fækka alþingismönnum .
Þar með er hægt að fækka starfsmönnum í kringum þá og spara verulega fjármuni .
Ráðuneytin eru orðin of mörg og ráðherrarnir þar með of margir .
Sum ráðuneyti hafa á undanförnum árum og áratugum tæpast verið full vinna fyrir ráðherra .
Ráðuneyti eru sambærileg við deildir í fyrirtækjum .
Þegar vel gengur er þeim kannski fjölgað og deildarstjórum þar með .
Þegar illa gengur er þeim fækkað og yfirmönnum þar með .
Það sparar peninga .
Það er ekki ólíklegt að það sé hægt að stjórna Íslandi með sex til sjö ráðherrum .
Með því sparast verulegir peningar .
Hverjum ráðherra fylgir bæði starfsfólk og margvíslegt tildur og stúss .
Þegar fyrirtæki þenjast út fjölga þau útstöðvum sínum .
Bankar opna fleiri útibú .
Útflutningsfyrirtæki opna skrifstofur í öðrum löndum .
Þegar ríki gengur vel fjölgar það líka sínum útstöðvum .
Þær heita á vettvangi ríkisins sendiráð .
Fyrir nokkrum dögum tilkynnti einn stærsti banki heims , brezki HSBC-bankinn , að hann mundi segja upp 30 þúsund manns til ársins 2013 , selja útibú , loka útibúum , hætta starfsemi í mörgum löndum .
Hið sama gera ríki , þegar harðnar á dalnum .
Þau fækka sínum útibúum , sendiráðunum .
Það þýðir færra starfsfólk , minni húsnæðiskostnaður , minni ferðakostnaður , minni risnukostnaður o.s.frv. Íslenzka ríkið hefur staðið í umtalsverðum niðurskurði síðustu rúm tvö ár .
Það hafa sveitarfélög líka gert en báðir aðilar þurfa að gera mun betur .
Af einhverjum ástæðum hefur ríkið ekki snúið sér að því að draga úr kostnaði við yfirbygginguna á íslenzka lýðveldinu , sem augljóslega er orðin alltof mikil .
Það sama á við um sveitarfélög .
Það er auðvelt að reka höfuðborgarsvæðið sem eitt sveitarfélag í stað þess að þau eru sjö .
Það þýðir að það er sjöfalt stjórnkerfi í gangi á höfuðborgarsvæðinu , sjö bæjarstjórnir , sjö borgar- og bæjarstjórar , sjö fjármálastjórar o.s.frv. Þetta er alltof mikil yfirbygging á fámennu samfélagi , hvort sem litið er til ríkis eða sveitarfélaga .
Og alltof mikið tildur í kringum þá yfirbyggingu .
Gerið ykkur ferð í miðbæinn , þegar ríkisstjórnarfundir standa yfir , virðið fyrir ykkur svarta bílaflotann fyrir utan stjórnarráðið og veltið fyrir ykkur hvað þessi sýndarmennska eigi að þýða í okkar litla samfélagi , þar sem sæmilegur jöfnuður ríkir , þótt hann mætti vera meiri .
Það er kominn tími á að sú hófsemd í lifsháttum , sem hrunið hefur kallað á hjá hinum almenna borgara og út af fyrir sig þarf ekki að kvarta yfir nema gagnvart þeim , sem við erfiðust kjör búa , nái líka til þessarar alltof miklu og dýru yfirbyggingar á smáríki .
Það er athyglisvert að í þeim umræðum , sem hér hafa staðið síðustu misseri um niðurskurð í opinberum útgjöldum , hefur litið verið talað um þennan þátt málsins .
Vel má vera , að það byggist á þeirri gamalkunnu röksemd að í hinu stóra samhengi hlutanna sé þetta kostnaður , sem litlu máli skipti .
Það eru falsrök , hvort sem þeim er beitt í fyrirtækjarekstri eða í umræðum um rekstur ríkis .
Það er rétt , sem sagt hefur verið , að margt smátt gerir eitt stórt .
Það á líka við um rekstur hins opinbera kerfis á Íslandi .
Hvaða stjórnmálaflokkur vill ganga fram fyrir skjöldu undir kjörorðinu : Við erum íhaldsmenn á almannafé ! 