Farsímafyrirtækið Tal hóf starfsemi sína vorið 1998 .
Fyrirtækið fékk fljúgandi start og mörgum er eftirminnileg fjölmiðlauppákoma þegar Halldór Blöndal , þá samgönguráðherra , hringdi fyrsta símtalið um kerfi hins nýja fyrirtækis til Kristjáns Jóhannssonar óperusöngvara suður á Ítalíu .
Einhver ruglingur varð , svo fyrst kom kona í símann og bauð góðan daginn á tungu sinnar sinnar þjóðar .
Ráðherrann ályktaði sem svo að þarna færi kona Íslandssöngvarans mikla og sagði : " Sigurjóna , komdu sæl .
" Ávarpið vakti athygli alþjóðar og varð á allra vörum .
Og betri auglýsingu gat Tal ekki fengið ! Tal var tískufyrirtæki og birtingarmynd breytinga í þjóðfélaginu .
Skyndilega var símaþjónusta kominn á hinn frjálsa markað og allir voru farsíma í vasanum eða á eyranu .
Símarnir urðu á skömmum tíma tæki sem enginn gat verið án , ungir jafnt sem aldnir .
Í lok árs 1998 voru viðskiptavinir Tals 11 þúsund en á árinu 1999 festi fyrirtækið sig í sessi en þá fjölgaði þeim sem keyptu þjónustu þess um 25 þúsund .
Á þeim tíma , það er þegar árið 2000 var að ganga í garð , voru um 140 þúsund notendur með gsm-síma .
" Framþróun fjarskiptanna er raunverulega ein af helstu skýringunum á þeirri framleiðniaukningu sem á sér stað meðal þjóða í dag .
Áður fyrr var það allt að því dagsverk starfsmanns að skrifa nokkur bréf og koma þeim til skila , " sagði Þórólfur Árnason , forstjóri Tals , í viðtali við Morgunblaðið 30. desember 1999 .
Þórólfur varð í raun holdtekja farsímavæðingar sem breytti öllu í samfélaginu .
Hvarvetna varð appelsínugulur litur Tals áberandi .
Þegar fram liðu stundir þótti meira að segja gráupplagt að gera farsímakónginn Þórólf að borgarstjóra .
" Fjarskiptafrelsið virkar á Íslandi en það voru margir sem ekki trúðu því að þetta myndi geta gengið , " segir Þórólfur í áðurnefndu Morgunblaðsviðtali og bætti við að þráðlaus aðgangur á Netinu í gegnum símann væri framtíðin .
" Þjónustufyrirtæki munu mörg hver kjósa að versla og hagræða á Netinu .
Bankarnir hafa kannski riðið á vaðið vegna þess að þrýstingur á hagræðingu er mjög mikill við einkavæðingu í bankakerfinu og auknar kröfur gerðar um arðsemi .
Offjárfesting banka í útibúum hefur til dæmis stungið í augu .
En við teljum að það séu einnig miklir möguleikar á hagræðingu víða í verslun og þjónustu og þá munu Netið og fjarskiptin verða drifkrafturinn , " sagði Þórólfur ennfremur .
Rétt eins og farsímavæðingin breytti samfélaginu þá hefur margt breyst á markaði símafyrirtækjanna sjálfra .
Ríkið seldi Símann og áður höfðu Tal og Íslandssími sameinast í Vodafone .
Seinna komu Nova og Tal , en það síðarnefnda er þó af öðrum meiði sprottið en samnefnt fyrirtæki sem Þórólfur Árnason var táknmynd fyrir .
Sigurður Bogi Sævarsson sbs@mbl.is 