Ég verð að játa að mér er lífsins ómögulegt að grisja bókaskápinn .
Kannski vegna þess að ég kem úr fjölskyldu bókavarða .
Langafi minn var bókavörður , afi minn bókavörður , föðursystir mín er bókavörður og systir mín er bókavörður .
Aðrir í fjölskyldunni standa vörð um bækurnar á heimilum sínum , þó að þeir beri ekki þessa virðulegu nafnbót .
Og tilhneigingin er sú að þegar bókaskáparnir fyllast , þá byrja að myndast staflar í fataskápunum .
Ég hef gert nokkrar tilraunir til að losa mig við bækur .
Einu sinni ákvað ég að blogga um bækur sem ég var löngu hættur að líta á eða hafði jafnvel aldrei opnað og hugsa það sem kveðjustund .
Þá væri ég búinn að kreista safann úr þeim .
Vandinn var sá að um leið og ég fór að fletta þeim , þá fannst mér þær svo áhugaverðar , að ég gat ómögulega hugsað mér lífið án þeirra .
Nú er svo komið , að til að fjölskyldan komist fyrir á þeim fermetrum sem við höfum til ráðstöfunar í veröldinni , þá verða bækur að víkja .
Þess vegna sat ég í gær og horfði yfir bækurnar í þeirri von að ég fengi hugljómun , einhverjar þeirra væru fullkomlega óþarfar .
Nokkrar þýddar skáldsögur fengu að fjúka .
Svo losaði ég mig við bækurnar sem höfðu hrúgast upp í fataskápnum .
Mín ástkæra eiginkona horfði agndofa á þegar ég sótti þær og velti því upp , hvort mér væri eins farið og þeim sem feldu flöskur á ólíklegum stöðum .
Þremur bókum laumaði ég inn til dóttur minnar , en hún skilaði þeim strax aftur og sagði bókaskápinn sinn þegar yfirfullan .
Og hún er bara tíu ára ! En mér mun takast að leysa þetta örðuga og tregafulla verkefni .
Og bækurnar verða í boði á skottmarkaðnum um helgina .
