Laugardaginn 20. ágúst byrjaði 21 .
Jazzhátíð í Reykjavík og mun hún standa í tvær vikur .
Hún er haldin á ýmsum stöðum í bænum , allt frá Norræna húsinu til Hörpunnar .
Um helgar byrjar hún snemma um daginn en á virkum dögum hefst hún yfirleitt ekki fyrr en um áttaleytið að kveldi .
Upphaf Jazzhátíðar er árið 1990 , þegar Ólafur Þórðarson stóð fyrir samnorrænni djasshátíð .
Ári síðar var nafninu breytt í RúRek ( Jazzhátíð Ríkisútvarpsins og Reykjavíkurborgar ) og þannig var hún starfrækt í nokkur ár .
Síðar var nafninu breytt í Jazzhátíð í Reykjavík og Rúv hætti beinum afskiptum af henni þótt gott samband sé alltaf á milli RÚV og hátíðarinnar því að sögn aðstandenda hátíðarinnar er þar helsta vígi djassins á meðal útvarpsstöðvanna .
Pétur Grétarsson er búinn að sjá um hátíðina í mörg ár og aðspurður segir hann markmið hátíðarinnar að vera með inspýtingu í djasslífið hér á landi .
" Hátíðin endurspeglar fyrst og fremst tónlistarlífið eins og það snýr að ákveðnum kjarna íslenskra tónlistarmanna , " segir Pétur .
" Þeir eru líklega teljandi á fingrum annarrar handar sem lifa á djassinum einum saman hér á landi , ef þá er að finna yfirleitt .
Það má líka segja að djass er svo órætt hugtak að jafnvel þó einhver sé fyrst og femst djassleikari þá er maður litlu nær um hverskonar músík hann stendur fyrir .
Á þessu gráa svæði þrífst músík mjög vel og ég held að henni sjálfri þyki dáldið gaman að vera óskilgreinanleg .
Svona dularfull .
Gæði tónlistarinnar eru klárlega í sífelldri betrun þegar talað er um hæfileika , þjálfun og þekkingu þeirra sem hana flytja og búa til , en svo er algerlega afstætt hvað er góð músík og hvað ekki .
Mér kann að finnast æðisgengilega flott eitthvað sem þér finnst alveg glatað .
Í þessu felst kannski vandinn ef einhver er .
Hvernig hátíð vill maður hafa ? Við erum of lítið samfélag til að vera með einn ákveðinn afkima djassins í forgrunni .
Það virðist falla áheyrendum vel í geð að hafa Jazzhátíð í Reykjavík eins fjölbreytta og raun ber vitni og hún er vel þekkt bæði innanlands og utan , " segir Pétur .
En það hefur verið flökt á hátíðinni og aðspurður hvað valdi því segir hann : " Þegar ég tók við hátíðinni 2007 var hún búin að vera á ýmsum stöðum á almanakinu .
Vor , vetur og haust , en ekki á sumrin .
Mér fannst ástæða til að prófa sumarið og freista þess að fá til okkar einhvern hluta þeirra fjölmörgu ferðamanna sem eru hér á þeim tíma .
2009 ákváðum við síðan að prófa að lengja hátíðina og hafa hana 20 daga í tilefni af 20. hátíðinni .
Það gafst ákaflega vel og góð aðsókn var allan tímann .
Hinsvegar er erfitt fyrir okkur að ná t.d. flugfélögunum að því að styðja við hátíðina á meðan hún er á háannatíma þeirra .
Einnig er tveggja vikna hátíð erfið í markaðssetningu til útlanda og þess vegna höfum við hug á því að efla Vetrarjazzdagana sem við höfum prófað undanfarin tvö ár .
Þá værum við að tala um kröftuga langa helgi með ennþá meiri alþjóðlegum blæ .
Vonandi sjá flugfélögin ástæðu til að koma með okkur í það , " segir Pétur .
Margir Íslendingar Það virðast fleiri íslenskir djasslistamenn vera á hátíðinni í ár og aðspurður hvað valdi heldur Pétur að það sé afþví að listamennirnir séu farnir að tímasetja útgáfur sínar inná djasshátíðina .
" ADHD , Sálgæslan og Stórsveit Reykjavíkur verða allar með útgáfutónleika á hátíðinni í ár , " segir Pétur .
" Einnig náðum við , í samvinnu við ÚTÓN , samkomulagi við djasshátíðina í London um að kynna íslenskan djass þar í nóvember .
Þess vegna verða opnunartónleikar okkar í Hörpu tileinkaðir þeim hljómsveitum sem þar koma fram .
Öllum borgarbúum er boðið að vera við opnunarhátíðina .
Enginn aðgangseyrir og mikil veisla þar sem Einar Örn Benediktsson kemur út úr djassskápnum og setur hátíðina .
Ég er annars rosalega sæll og glaður að geta loksins boðið uppá tónleika með Mezzoforte á djasshátíð .
Píanistinn Danilo Perez er líka happafengur en menn muna eftir honum úr hljómsveit Wayne Shorter á Listahátíð 2008 .
Hann kemur hingað með Ben Street og Adam Cruz .
Svo er spennandi að bjóða uppá tónleika sem tileinkaðir eru tónlist Gunnars Reynis Sveinssonar , en hann er sem kunnugt er okkar eini tónsmiður sem reyndi sig að einhverju marki við hinn " Þriðja straum " sem svo var kallaður þegar menn blönduðu saman spunadjassi og gegnumsaminni tónlist .
Kammerkór Suðurland og Diddú koma þar við sögu og frumflytja með hljómsveit valda kafla úr kantötunni " Á jörð ertu kominn " eftir Gunnar Reyni við texta Birgis Sigurðssonar .
Einnig ætlar Ásgerður Júníusdóttir að syngja nokkur lög Gunnars með hljómsveitinni og okkar magnaða K Tríó opnar tónleikana með blöndu af eigin tónlist og lögum eftir Gunnar Reyni .
Auk stóru tónleikanna má benda á sólótónleika Skúla Sverrissonar og dúett hans og Óskars Guðjónssonar .
Dúetttar Davíðs Þórs og Eyþórs Gunnarssonar annarsvegar og Eivinds Aarset og Hilmars Jenssonar hinsvegar eru líka spennandi .
Dáldið dúettaþema í gangi þegar maður pælir í því .
En það verður bara fullt af spennandi hlutum að gerast á hátíðinni , " segir Pétur .
