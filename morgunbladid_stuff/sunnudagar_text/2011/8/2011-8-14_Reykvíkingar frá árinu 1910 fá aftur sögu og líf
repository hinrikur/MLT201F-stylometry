Þessa dagana er að koma út fyrsti hluti mikils ritverks , sem ber heitið Reykvíkingar .
Fólkið sem breytti Reykjavík úr bæ í borg .
Þar fer höfundurinn vísitasíuferð um Reykjavík fyrir hundrað árum og segir sögu húsanna í bænum , sem þá voru 1.186 talsins , og frá öllum heimilum í bænum , sem voru um 2.400 .
Hér er í mikið ráðist og ótrúlegt að tekist hafi að safna öllum þeim heimildum og ljósmyndum sem birtast í verkinu .
Merkilegt að hægt sé að varðveita þessa sögu höfuðborgarinnar , þegar hún var aðeins lítill bær með 11.449 íbúa .
Í bókinni er farin skoðunarferð um götur Reykjavíkur árið 1910 og eru þær teknar fyrir í stafrófsröð .
Þannig er byrjað á Aðalstræti , svo farið um Amtmannsstíg , Austurstræti , Ánanaust o.s.frv. , en í fyrsta bindinu er endað á Bergstaðastræti , sem var þá ein lengsta gata bæjarins .
Blaðamanni lék forvitni á að vita hvernig vinna við slíkt stórvirki hefur gengið fyrir sig .
Hann tók því hús á höfundi verksins , Þorsteini Jónssyni , þar sem hann sat við að teikna upp 4. bindi ritverksins á Skúlagötu 30 , en þar er bókaforlag hans til húsa , í sama húsnæði og Reykjavík Art Gallery .
Spurður hvernig handritsgerð að svona yfirgripsmiklu verki gangi fyrir sig segist hann hafa skrifað upphaflegt handrit fyrir um tuttugu árum .
" Þá hugðist ég segja frá fólkinu sem byggði Reykjavík árið 1901 , " segir Þorsteinn .
" Þegar ég fór að kynnast efninu betur áttaði ég mig á hve miklar breytingarnar urðu á bænum á fyrsta áratug 20. aldar .
Efnahagur fólksins batnaði mikið með þilskipaútgerðinni , en þegar Reykjavík varð miðstöð útgerðar á Íslandi með togaraöldinni hafði það ótrúlegar breytingar í för með sér í Reykjavík .
Útgerðin krafðist aukins vinnuafls og efnahagur fólks batnaði .
Byggingameistarar bæjarins höfðu því ærin verkefni við að byggja hús fyrir hinn vaxandi bæ , heilu göturnar byggðust á örfáum árum , Grettisgata , Njálsgata , Miðstræti og svo mætti áfram telja .
Húsakostur fólks varð stærri og betri og með vatnsveitunni 1909 gjörbreyttust lífsskilyrði fólks .
Á þessum áratug tvöfaldaðist íbúafjöldinn í bænum og lífskjör og þægindi urðu með allt öðrum hætti en fólk átti við að búa fyrir aldamótin .
Þegar komið var að útgáfuundirbúningi sendi ég handritsdrög til afkomenda íbúa Reykjavíkur 1910 og óskaði eftir að þeir reyndu að lagfæra það sem betur mætti fara í handritinu og útveguðu mér hvers kyns myndir sem snertu forfeður þeirra og formæður í Reykjavík .
Fljótt kom í ljós að mikill áhugi var fyrir verkefninu og sýndu allflestir mikinn metnað í að heiðra minningu sinnar fjölskyldu sem best þeir gátu .
Upplýsingar um eldri kynslóðirnar í verkinu voru oft torfundnar , en með samstarfi við einn vandaðasta ættfræðing okkar , Eggert Thorberg Kjartansson , hefur okkur tekist að hafa uppi á flestum þeim upplýsingum sem við höfum leitað að .
Í verkinu er reynt að gera öllum jöfn skil , en að sjálfsögðu er auðveldara að skrifa um lífshlaup ráðherrans en vatnsburðarkarlsins , " segir Þorsteinn .
Fleiri myndir takk ! " Myndasöfnunin hefur kannski verið hvað tímafrekasti þátturinn í undirbúningi verksins .
Þá söfnun hóf ég fyrir áratugum og hef í gegnum tíðina keypt mörg glerplötu- og filmusöfn til að birta í þessu verki .
Fæstar þeirra mynda hafa áður komið fyrir sjónir almennings .
Afkomendur íbúanna í Reykjavík 1910 eiga síðan drjúgan þátt í að leiða fram í dagsljósið marga ljósmyndaperluna sem hvergi er til nema í þeirra fórum .
Vonast ég til að njóta áfram liðstyrks þeirra í að safna ljósmyndum af gengnum kynslóðum í Reykjavík , húsunum í bænum og ýmsum þjóðlífsmyndum sem varpa skemmtilegu ljósi á lífið í Reykjavík um aldamótin 1900 .
Þegar komið var að útgáfuundirbúningi munaði mest um aðstoð Ingu Láru Baldvinsdóttur , forstöðumanns Ljósmyndasafns Íslands á Þjóðminjasafni , og hennar samstarfsfólks , en á safninu er varðveitt stærsta safn sinnar tegundar á landinu .
Einnig hef ég fengið ljósmyndir á Ljósmyndasafni Reykjavíkurborgar , en þar er m.a. varðveitt merkilegt safn Magnúsar Ólafssonar og safn Sveins Þórðarsonar , sem myndaði húsin í Reykjavík um eftir miðja 20. öld , en í það hef ég leitað ef ekki finnast gamlar húsamyndir .
Þú mátt koma því á framfæri við lesendur að það væri afar vel þegið að fá að taka eftirtökur af öllum þeim ljósmyndum sem fólk á af gömlu húsunum í Reykjavík , þannig að hægt verði að varðveita þær í réttu samhengi í bókinni , " segir Þorsteinn .
Bókin er heillandi verk en maður getur ekki að því gert að velta fyrir sér hvað það hefur verið gríðarlega mikil vinna að gera þetta .
Að finna andlitin og vekja þau aftur til lífsins með sögum þeirra .
Aðspurður játar hann því .
" Á löngum tíma hef ég viðað að mér hvers kyns upplýsingum um fólkið í Reykjavík um aldamótin 1900 , farið í gegnum þúsundir afmælis- og minningargreina og efnistekið þær bækur sem ég hef komist yfir og fjalla að einhverju leyti um fólkið sem byggði bæinn .
Oftast hef ég svo leitað í bækur Jóns Helgasonar biskups , Árna Óla og Páls Líndals og margra annarra .
Víða fyrirfinnast í handriti frásagnir og ýmsar upplýsingar hjá afkomendum um fólkið sem byggði bæinn í byrjun 20. aldar .
Þegar um svo umfangsmikið verkefni er að ræða sem þetta verður athyglin að vera nokkuð bundin verkefninu og kemst fátt annað að , því maður verður að setja sig á bólakaf inn í þann tíma sem verið er að fjalla um .
Það er rétt ályktað hjá þér , að svona verk verður ekki unnið nema ástríðan fyrir verkinu sé ráðandi .
Fyrsta bindið er nú komið út og annað bindið er að verða tilbúið í prentvélarnar og sit ég nú þessa dagana og teikna upp fjórða bindi verksins , en nauðsynlegt er að hafa heildarverkið undir í einu , því miklar tilvísanir eru á milli kafla í verkinu , t.d. milli foreldra sem búa á einum stað og barna sem búa á öðrum árið 1910 .
Við gagnavinnslu nota ég öðrum þræði nýtísku tölvuforrit , en Baldurs Möllers-kerfið er þó enn við lýði á minni vinnustofu .
Í bókinni virðast vera myndir af nær öllum íbúunum í Reykjavík árið 1910 , " segir Þorsteinn .
Þekkir fólk af gömlum myndum Það kemur á óvart fyrir leikmann sem er ekki vel að sér í sögu alþýðunnar um þarsíðustu aldamót að hægt hafi verið að finna ljósmyndir af nánast öllum Reykvíkingum þegar aðeins rúm sjötíu ár voru liðin síðan fyrsta daguerre-ljósmyndin var tekin og aðeins nokkrum áratugum eftir að tæknin fór eitthvað að verða almenn í Evrópu .
" Í upphafi verksins gerði ég mér engar vonir um að finna myndir af allri alþýðu manna í Reykjavík fyrir 100 árum .
Það hefur því komið mér þægilega á óvart hvað myndasöfnunin hefur gengið vel , en það hefði ekki tekist nema með mikilli eftirgrennslan afkomendanna og góðu aðgengi að ljósmyndasafni Þjóðminjasafnsins .
Gamlar myndskreyttar minningargreinar hafa oft komið mér á sporið að þekkja útlit fólksins og þannig hefur mér tekist að þekkja marga í óskráðum myndasöfnum fólks , " segir Þorsteinn .
Aðspurður hvort um tískubylgju hafi verið að ræða eða hvað hafi valdið því að allt frá ráðherra til vatnsbera hafi látið taka ljósmynd af sér segir hann margt koma til .
" Elsta heillega ljósmyndasafnið frá Reykjavík er safn Sigfúsar Eymundssonar , sem farinn var að taka ljósmyndir í Reykjavík árið 1867 .
Um aldamótin komu svo fleiri ljósmyndarar til sögunnar , Árni Thorsteinson , Pétur Brynjólfsson , Magnús Ólafsson og margir fleiri .
Eftir aldamótin virðist sem fólk úr öllum stéttum þjóðfélagsins hafi almennt látið taka af sér ljósmyndir .
Í þeim þáttum sem birtast í 1. bindi verksins eru alls ekki margir sem ekki hafa fundist á ljósmynd .
Þó svo að flestar myndanna séu komnar frá afkomendum hefur fundist ótrúlega mikið af myndum af fólki sem ekki átti afkomendur .
Mörg húsin orðin afskræmd Aðspurður hvort það sé ekki allt öðruvísi að ganga um götur bæjarins eftir að hafa rannsakað svo nákvæmlega uppruna húsanna og sögu hverrar fjölskyldu hverfanna segir hann að svo sé .
" Fyrsta hugsunin er ávallt að skoða hvaða hús hafa haldið sana svip og var fyrir hundrað árum .
Þau ljósmyndasöfn sem orðin eru nær hálfrar aldar gömul sýna yfirleitt mikið breytt og oft afskræmd hús frá upprunalegri gerð .
Á síðari árum hefur aftur á móti orðið vakning að varðveita hús í upprunalegri mynd og fyllist maður gleði að sjá hús fá slíka andlitslyftingu , sérstaklega ef menn eru trúir upprunalegu útliti .
Því þau hús sem byggð voru fyrir 1910 voru flest reist af miklum metnaði og báru meistara sínum oft fagurt vitni .
Til dæmis eru timburhúsin sem Sveinn Jónsson , einn af stofnendum Völundar , teiknaði og byggði við Miðstræti mikil menningarsöguleg verðmæti .
Húsin fá svo aukið gildi þegar þú þekkir sögu þeirra .
Ekkert kort til af Reykjavík árið 1910 Aðspurður hverjir hafi verið helstu tálmarnir í vegi hans við að klára verkið segir hann þá hafa verið ýmsa .
" Meðan verkið var allt í bútum vissi ég lítið hvert ég var að fara .
Árið 1901 voru götuheitin í Reykjavík ekki allsráðandi , en árið 1910 voru flest hús komin með húsnúmer .
Ekkert kort var til af Reykjavík 1910 , en landmælingadeild herforingjaráðsins í Kaupmannahöfn gerði uppdrátt af Reykjavík 1902 og um 1915 gerði Ólafur Þorsteinsson verkfræðingur uppdrátt af bænum .
Með aðstoð þessara uppdrátta og lóðarskrárblaða hjá landupplýsingadeild Reykjavíkurborgar teiknaði ég upp kort af bænum samkvæmt manntalinu 1910 , sem ég vona að sé nokkuð rétt .
Þegar það kort lá fyrir fékk ég betri heildarmynd af því verkefni sem ég var að vinna og auðveldaði það mér mjög að þekkja óskráðar húsa- og götumyndir .
Mest gefandi hefur verið að finna áður óþekktar ljósmyndir af húsunum í bænum og fólkinu sem byggði bæinn , og fá þannig skýrari mynd á verkefnið .
Þar sem í verkinu er reynt að fjalla eitthvað um lífshlaup allra hef ég litið á það sem hvalreka þegar ég finn góðar frásagnir af alþýðufólki og daglegu lífi almennings , því sú saga hefur minnst verið skráð .
Sem betur fer vissi ég lítið í upphafi hvert þetta verk stefndi , en það er ljóst að það hefur blásið verulega út á vinnslutímanum .
Það má alveg taka undir með ýmsum úr vinahóp mínum , þegar þeir hafa sagt að þetta verkefni væri hreint " galskap " .
Það má kannski segja að ég hafi vaðið áfram af óraunsærri bjartsýni , en ástríðan við að púsla þessu saman hefur veitt mér ómælda ánægju .
Það verður að viðurkennast að ekki er hægt að hafa mörg jafnkrefjandi verkefni í gangi í einu .
Það hefur líka verið mér mikil hvatning að finna hvað afkomendur fólksins sem byggði Reykjavík 1910 hafa sýnt verkinu mikinn áhuga og verið tilbúnir að leggja því lið , " segir Þorsteinn .
Þess má geta að þessi fallega bók er ekki enn komin í bókabúðir .
Fyrst um sinn verður ritið kynnt í húsakynnum Reykjavík Art Gallery á Skúlagötu 30 og þar er hægt að nálgast það , en síðar mun það fara í almenna dreifingu í bókaverslanir .
Fátækt Vatnsberar Í bókinni er meðal annars sagt frá Magnúsi Pálssyni sem fæddist árið 1842 í Pálshúsum við Bakkastíg í Reykjavík .
Hann vann sem steinsmiður og múrari í Reykjavík .
Þegar hann komst á efri ár varð hann blindur og gerðist þá vatnsberi .
Eins og sjá má á ljósmyndinni sem er frá Bókhlöðustíg , þá dregur hann vagninn með þungum vatnsbyrðum en konan við hlið hans er augu hans og leiðsögumaður .
Feðgar Rithöfundur hittir pabba sinn í fyrsta sinn Í bókinni er sagt frá því þegar rithöfundurinn Kristmann Guðmundsson hitti pabba sinn í fyrsta sinn .
Hann hafði alist upp hjá móðurforeldrum sínum en hitti ömmu sína og afa í föðurætt einhverju sinni þegar hann var í heimsókn í Reykjavík .
Hann segir svo frá að sér hafi fallið mjög vel við ömmu sína en á milli hans og afa hans hafi verið gagnkvæm tortryggni .
" Honum þótti ég alltof stoltur , en ég leit á hann með borgfirskum hofmóði og fannst mér karl almúgalegur , " er vitnað í Kristmann í bókinni en texti hans er tekinn úr sjálfsævisögunni Ísold hin svarta .
Þar er áfram vitnað í Kristmann að tala um ömmu sína ; " Hún sýndi mér ósköpin öll af fjölskyldumyndum , m.a. af börnum sínum tveimur , Helgu og Jörundi , sem búsett voru í Ameríku .
Var það fallegt fólk og glæsilegt .
– Yfir endalokum Jörundar þessa hvílir nokkur hula í fjölskyldunni , en einhver sagði mér , að hann hefði verið skotinn sem " gangster " eftir margra daga frækilega baráttu við lögregluna einhvers staðar vestur í Klettafjöllum .
Hvað sem satt er í þessu , þykir mér líklegt , að hann hafi aldrei verið neinn smáborgari , og hef alltaf talið heldur prýði að honum í ættinni .
" Svo segir frá því þegar amma hans fer með hann niður á Grettisgötu til að hitta pabba sinn í fyrsta sinn .
" Þar á tröppum lítils timburhúss stóð hávaxinn og föngulegur maður , ásamt laglegri konu og bráðfallegum dreng á mínum aldri .
Gekk amma mín fyrir þau og mælti til mannsins svohljóðandi orðum : " Hér sér þú , Guðmundur , son þinn Kristmann , og komið þið öll sæl .
" Maðurinn steig nú niður af tröppunum og kom til mín , studdi hönd á öxl mér og kyssti mig á munninn .
Hann var hreinn og snyrtilegur og í alla staði hinn geðslegasti , en eigi að síður kunni ég illa við þessi vinahót hans og svaraði þeim lítt .
" Peysufötin Tískan gerbreyttist upp úr aldamótum Í bók Þorsteins Jónssonar Reykvíkingar er sagt frá því þegar hinn útlenski siður ruddi peysufötum úr tísku á Íslandi upp úr aldamótunum .
Hinn útlenski siður var líka stundum kallaður danski siðurinn , enda voru útlönd mest Danmörk á þeim tíma .
Greinin sem Þorsteinn birtir er skrifuð árið 1942 af konu sem er að rifja upp hvernig þetta var í byrjun þeirrar aldar : " Rannveig Schmidt birti eftirfarandi grein í Heimskringlu 15. apríl 1942 , þar sem hún rifjar upp glæsileika kvenna í Reykjavík í byrjun 20. aldar : " Hún Elín Sigurðsson frændkona mín í Winnipeg minntist á það í bréfi á dögunum , að hann Indriði Einarsson hefði einu sinni komist svo að orði , að íslenskar konur gætu þakkað það skotthúfunni , hvað þær yfirleitt bæru sig vel ...
og ég fór að hugsa um peysufötin og hvort hann hefði haft á réttu að standa , gamli maðurinn ...
Báru þær sig svo tiltakanlega vel íslensku konurnar ...
og var það skotthúfunni að þakka ? Peysufötin urðu víst til , eins og einhver sagði , vegna þess , að það var ódýrara að hafa þjóðbúning en að tolla í tísunni með útlenda búninginn ...
Aldrei voru þau falleg í sjálfu sér eða þægileg , peysufötin ...
og silkisvuntur og silkislipsi eiga ekki við þjóðbúning í landi , þar sem ekkert silki er framleitt .
" " Svo er vitnað í bók Þorsteins í skrif Rannveigar , en hún heldur áfram í grein sinni : " Þegar ég var að alast upp í Reykjavík var útlendi búningurinn að ryðja sér til rúms meðal yngri kvenna ...
en eldri kynslóðin hélt enn tryggð við peysufötin ...
Ég man , að margar ungu stúlkurnar kvörtuðu sáran undan því , að eina tilbreytingin væri , að skipta um slipsi og svuntur ...
þær voru að reyna að breyta til hárgreiðslunni undir skotthúfunni ...
og skrúfuðu upp hárið í háan kamb að framanverðu ...
það var kallað " púllað hár " og fór flestum illa ...
Stundum sást ekki í skotthúfuna fyrir " púlli " ...
en annars var greiðslan lík hárgreiðslu þeirri sem nú er í tísku um allan heim ...
og aldrei hefir verið ljótari hárgreiðsla á kvenfólkinu ...
Peysan skýldi fögrum handleggjum ( eða ljótum ...
þar er eins og á það er litið ) ...
Pilsið var klunnalegt og sýndi engan vöxt ...
Mér er í minni hvernig aumingja konurnar voru í vandræðum þegar þær þurftu að vaða gegnum snjóskaflana á veturna ...
Ekki var þá sjalið þægilegt að drasla með ...
litlar og hnubbóttar konur minntu helst á veltandi tunnur , þegar þær komu gangandi , dúðaðar í sjalinu ...
og lítið skjól var í skotthúfunni , þegar hann var á norðan ...
Aftur á móti sýndu peysufötin hvítan háls og fagran barm ...
þau sýndu mikið hár ...
og þau skýldu líka þykkum ökklum ...
Ég er heldur ekki frá því , þegar öllu er á botninn hvolft , að skotthúfan hafi átt drjúgan þátt í , að margar íslenskar konur báru sig vel .
" 