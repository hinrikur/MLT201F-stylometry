Ragnar Stefánsson , prófessor í jarðvárfræðum við Háskólann á Akureyri , gaf í sumar út bók um rannsóknir sínar .
Forlögin Springer Verlag í Þýskalandi og forlagið PRAXIS í Bretlandi sjá um útgáfu og dreifingu .
Bókin heitir Advances in Earthquake Prediction og byggist á rannsóknum sem hafa farið fram hér á Íslandi síðustu 20 árin og beinast að því að geta sagt fyrir um jarðskjálfta .
Ragnar leggur áherslu á að hún sé auðlesin , enda er henni ætlað að ná til stjórnmálamanna og áhugamanna um aðdraganda og afleiðingar náttúruhamfara .
Aðspurður segist Ragnar ekki hafa haft það lengi á áætlun að skrifa bók um rannsóknirnar , til þess hafi þurft óvæntan atburð .
" Við sem störfum eins og ég hef starfað , sem eins konar eftirlitsmenn með landinu , Íslandi , gefum okkur oft lítinn tíma til að skrifa um það sem við erum að læra af reynslunni .
Oftast verða aðrir til að gera þetta , með því að nýta þau gögn sem við höfum aflað .
Þetta er auðvitað mjög gott og ágæt verkaskipting .
En svo var það að ég var í vinnuferð úti í Indlandi árið 2007 .
Ég var einmitt að vinna með Indverjum ítarlega áætlun um samstarf Indlands og Íslands í jarðskjálftaspárannsóknum .
Þá gerðist eitthvað sem kom mér inn á spítala .
Hvort það var af því ég varð að hægja á mér , eða það hvarflaði að mér að ég kynni að hrökkva upp af með þekkingu sem ég einn byggi yfir , þá tók ég ákvörðun um að skrifa bók .
Ég hafði strax samband við útgáfufyrirtæki í tölvupósti til að kanna hvort það hefði áhuga á að gefa svona bók út og þannig þróaðist þetta .
" 20 ára rannsóknir Rannsóknirnar sem bókin byggist á hafa staðið í tvo ára- tugi .
" Fjöldi greina um einstaka þætti rannsóknanna hefur birst í ritrýndum tímaritum sem hafa góða útbreiðslu meðal fólks í faginu , og svo í miklum skýrslum sem hafa minni útbreiðslum , " segir Ragnar .
" Reyndar skrifaði ég langa grein samhliða útgáfu bókarinnar fyrir tímaritið BSSA , ásamt Maurizio Bonafede frá Ítalíu og Gunnari B. Guðmundsyni á Veðurstofunni .
Greinin birtist núna í ágústhefti BSSA .
Ástæðan fyrir þessu var sú að við töldum mikilvægt að ýmsar niðurstöður bókarinnar væru líka settar í ritrýningu þessa ameríska tímarits , sem er virtasta fagtímarit jarðskjálftafræðinnar í heiminum .
Meðal fagmanna í Bandaríkjunum hefur sú skoðun líka verið sterk að ekki sé hægt að spá fyrir um jarðskjálfta og muni aldrei verða hægt .
Því sé ástæðulaust að vera að spá of mikið um ókomna jarðskjálfta .
Við vildum líka takast á við þá skoðun .
Maður hefur ekki orðið var við svona vantrú hér á landi .
Jarðskjálftasagan er samofin sögu þjóðarinnar og það verður ekki um hana þagað .
Þjóðin gerir kröfu um viðvaranir og hefur trú á að rannsóknir muni gera okkur kleift að spá .
" Niðurstöður bókarinnar eru að það sé og muni verða í enn ríkara mæli hægt að vara á gagnlegan hátt við jarðskjálftum áður en þeir bresta á .
" Hættumat jarðskjálftafræðinga og verkfræðinga í meira en hálfa öld hefur leitt til reglugerða og byggingarstaðla sem eru mjög mikilvægir til að hér hafa verið byggð sterk hús og á sæmilega góðum undirstöðum .
Jarðskjálftaspárannsóknir koma til viðbótar hinu almenna hættumati .
Þær taka til einstakra staða eða sprungna þar sem jarðskjálftar geta brotist út og þær beinast að því að segja til um stærð , sprungulengd einstakra verðandi skjálfta og tíma , hvenær megi búast við þeim .
" Varað við seinni Suðurlandsskjálftanum Árangurinn sem náðst hefur á þessu sviði byggist mest á fjórum stórum evrópskum rannsóknarverkefnum , samvinnuverkefnum , þar sem Suðurlandsbrotabeltið á Íslandi var rannsóknarvettvangurinn .
" Grunnurinn var lagður í fyrsta verkefninu , svo kölluðu SIL ( Södra Islands Lågland ) verkefni , sem var Norðurlandaverkefni , " segir Ragnar .
" Út af gagnrýni á fyrri tilraunir til jarðskjálftaspár í heiminum , sem byggðist oftast á tölfræðilegri úttekt á jarðskjálftaröðum , án þess að vita af hverju ýmis mynstur í þessum röðum stöfuðu , ákváðum við að fara lengri leiðina og nálgast málið eðlisfræðilega , sem sagt að rannsaka og skilja þá ferla og aðstæður niðri í jarðskorpunni sem geta leitt til stórra jarðskjálfta .
Til slíkrar rannsóknar væri mikilvægast að nýta örsmáa jarðskjálfta sem eru nánast stöðugt í brotabeltum .
Fyrsta verkefni okkar var að byggja upp kerfi mælinga sem gæti numið alla skjálfta niður að Richter-stærðinni 0 á Suðurlandi .
Þetta tókst .
Kerfið er sjálfvirkt og gefur upplýsingar um staðsetningu og stærð þeirra nánast samstundis .
Kerfið og hæfni þess til að mæla örsmáa jarðskjálfta , og túlka fjölda annarra upplýsinga sem þeir bera með sér , hver og einn , var einstakt í heiminum fyrir 20 árum , og er það að mörgu leyti enn .
Það var grunnurinn að síðari rannsóknum , mælingum og líkanagerð til að útskýra forvirkni á undan skjálftum .
Þetta kerfi , sem við köllum SIL-kerfið , er nú líka grunnur að því að fylgjast með eldsumbrotum og ýmsum öðrum hamförum náttúrunnar , og reyndar mikilvægt líka í kortlagningu jarðhita og við jarðhitaleit .
SIL er skammstöfun fyrir Suðurlandsundirlendið , en kerfið var þróað upphaflega til notkunar þar .
Það var þetta kerfi og vaxandi skilningur á forvirkni fyrir stóra skjálfta sem gerði okkur kleift að gefa út gagnlega viðvörun eða spá fyrir seinni skjálftann árið 2000 .
" En ekki var gefin út skammtímaviðvörun á undan fyrri skjálftanum árið 2000 .
" Fyrir þann skjálfta sáum við í , venjulegri daglegri úrvinnslu , örsmáa skjálfta síðustu 18 dagana fyrir skjálftann 17. júní , sem þó gáfu ekki tilefni til að spá , miðað við þáverandi skilning , enda smáskjálftarhrinur algengar .
Rannsóknir á eðli þessara forskjálfta urðu svo megininntakið í 4. fjölþjóðlega spá- verkefninu 2003-2006 , og nefnt var PREPARED- verkefnið .
Út frá eðli þessara agnarlitlu skjálfta gerðum við merkar uppgötvanir um hvernig stórir skjálftar leysast úr læðingi , sem hjálpa til við að segja fyrir um síðari stórskjálfta .
" Aflögun jarðskorpunnar En það voru fjölmargir aðrir þættir mælinga og rannsókna á hreyfingum skorpunnar og innviðum hennar sem leiddu til mikilvægs árangurs spárannsóknanna .
" Hér má sérstaklega nefna nýtt líkan fyrir það hvernig aflögun eða skæling jarðskorpunnar og hár vökvaþrýstingur í smásprungum eða pórum í botni hennar spila saman á löngum tíma , til að veikja mörg hundruð ára gamlar skjálftasprungur , veikja þær og gera þær virkar á nýjan leik , " segir Ragnar .
" Háþrýstur vökvi neðan úr möttli , mest vatn , skýst upp um smásprungur á löngum tíma og ætir bergið , kringum gamlar misgengissprungur , sem hafa að mestu gróið saman .
Þessa veikingu á berginu getum við sennilega mælt og fylgst með árum og áratugum saman áður en skjálfti brýst út .
" Þetta líkan af skjálftaundirbúningi og að það skuli passa við mælingar leiðir til nýrrar hugsunar varðandi jarðskjálftaspá .
" Við eigum að geta uppgötvað sprungu sem er komin á hreyfingu neðarlega í skorpunni , árum eða áratugum áður en skjálfti verður á henni , " segir Ragnar .
" Og með því að fylgjast nákvæmlega með hreyfingum þessarar sprungu frá " degi til dags " getum við spáð frá " degi til dags " um hvernig hún muni halda áfram að þróast og reyna að skilja , hvenær hún sé líkleg til að verða vettvangur stórs skjálfta , áður en hann brestur á .
Niðurstaðan í bókinni er að við eigum að geta sagt á gagnlegan hátt fyrir um alla stóra skjálfta á Íslandi og hugsanlega víða um heim , ef nægilega gott samfellt eftirlit er fyrir hendi .
Þetta eftirlit felur ekki bara í sér beinar mælingar , heldur líkansgerð sem uppfyllir fjölbreytilegar mæliniðurstöður , líkansgerð sem þannig er í stöðugri endurnýjun .
Menn segja kannski að þetta hljóti að vera óheyrilega dýrt .
Það má gera þetta ódýrara með því að nýta tölvutækni í enn ríkara mæli en nú til túlkunar fjölbreytilegra mælinga , og til sjálfvirkrar líkansgerðar , svo að segja frá degi til dags .
" Fylgst með Bláfjöllum og Skjálfandasvæðinu En þar sem flestir láta sér nægja áhyggjur dagsins í dag og nánustu framtíðar , liggur beint við að spyrja Ragnar hvort Íslendingar megi eiga von á stórum skjálfta á næstunni , en hann segir ekkert öruggt í þeim efnum .
" Það eru engin skýr merki um það enn þá , í upplýsingum sem Veðurstofan gefur frá sér , að mjög stór skjálfti sé í vændum hér á landi á næstunni , " segir Ragnar .
" Það þýðir ekki að hann verði ekki .
Við ættum að fylgjast sérstaklega vel með Bláfjallasvæðinu , eins og við köllum svo , svæðið vestur frá Þrengslum og til Brennisteinsfjalla .
Þarna gæti orðið skjálfti af stærð yfir 6 , en líklega vel undir 7 .
Nálægðin við þéttbýli Reykjavíkur segir okkur að þarna þurfum við að halda uppi samfelldu eftirliti í því formi sem ég var að tala um hér á undan .
Við ættum líka að fylgjast mjög vel með Skjálfandasvæðinu , sérstaklega lárétta misgenginu milli Húsavíkur og Flateyjar .
Þarna er líka eðlilegt að búast við skjálfta stærri en 6 á næstu árum og áratugum .
" Ögrun í því að spá fyrir um skjálfta Aðspurður hvað hafi dregið hann að þessum rannsóknum þegar hann var ungur segir hann það röð ýmissa atburða og tilviljana .
" Þegar maður er ungur og orkuríkur langar mann svo margt .
Ég fékk þá flugu í höfuðið sumarið eftir stúdentspróf , að læra jarðeðlisfræði .
Svíþjóð varð fyrir valinu af því að mér var sagt að þar gæti maður lært hvað sem væri og sameinað það svo í einu háskólaprófi .
Ég endaði svo í jarðskjálftafræði , í framhaldsnámi , af því að þarna var frægur prófessor í því fagi .
Ég fór svo í að hafa eftirlit með jörðinni á Íslandi , sem er vissulega verkefni fyrir orkuríka menn .
Af hverju ég fór svo að einbeita mér mikið að rannsóknum fyrir tveimur áratugum ? Það var af því mér fannst það ófullnægjandi að tala bara um jarðskjálfta eftir að þeir hafa orðið .
Hin mikla ögrun jarðskjálftafræðinnar er að segja fyrir um þá .
" Þess má geta að bókin er væntanleg í bókabúðir , en líka má panta hana beint frá Springer : springer.com eða með tölvupósti á netfangið orders-ny@springer.com .
Afbragðsland til rannsókna Þær uppgötvanir sem gerðar hafa verið á Íslandi í jarðskjálftarannsóknum eru ekki síst að þakka sérstökum aðstæðum hér , þunnri skorpu , litlu af lausu seti ofan á harðri skorpunni , miklum breytileika í hreyfingum á plötuskilunum hér .
Ísland er einmitt góð tilraunastofa til að gera þær uppgötvanir sem hér hafa verið gerðar .
Þessar uppgötvanir má svo nýta þar sem aðstæður til að skoða ofan í jarðskorpuna eru erfiðari .
Myndin að ofan er tekin eftir Suðurlandsskjálftann árið 2000 en hann var 6,6 á Richter .
Suðurlandsskjálftinn árið 2000 Myndin fyrir ofan sýnir kort sem sent var Almannavörnum , ríkis og í héraði , 26 klukkustundum fyrir seinni Suðurlandsskjálftann árið 2000 , en hann brast á 21. júní , rétt eftir miðnætti .
Grænu rammarnir á kortinu eru svæðin sem áætluð voru mestu umbrotasvæði komandi skjálfta .
Í símtölum sem fylgdu bentum við á að stærri græni ramminn væri líklegri upptök .
Við töldum að stærðin mundi verða svipuð og í 17. júní skjálftanum eða eitthvað minni , sem sagt 6,6 á Richter-kvarða eða minni .
Við sögðum að björgunaraðilar skyldu búa sig undir að skjálftinn gæti brostið á hvenær sem væri innan skamms , og þá átt við næstu klukkutíma .
Næsta spurning Almannavarnaaðila var hvort þeir ættu að útvarpa þessari viðvörun til almennings .
Við ráðlögðum það ekki , vegna þess að þessi " spá " væri alls ekki svo óyggjandi að hún gæfi tilefni til slíks , þótt hún gæfi tilefni til sérstaks viðbúnaðar björgunaraðila á þessum stað .
Það hafði áður komið fram opinberlega hjá vísindamönnum og Almannavörnum að líklegt væri að fleiri skjálftar mundu fylgja 17. júní skjálftanum , vestar á Suðurlandi , og töldum við að það nægði til almenns viðbúnaðar hjá almenningi .
Þessi viðvörun okkar barst nú eitthvað út , svo þegar skjálftinn brast á fengum við gagnrýni frá fólki , nálægt upptökunum fyrir að hafa ekki látið viðvörunina ganga víðar , til allra .
Það er alltaf vafamál hvað rétt er við slíkar aðstæður .
Meginregla okkar var sú að ekki ætti að spá stórum skjálfta opinberlega nema að segja um leið hvað fólk ætti að gera til undirbúnings .
Til að ráðleggja fólki hvað það ætti að gera væri best að Almannavarnir gæfu út slíkar spár , vissulega í samráði við jarðskjálftafræðinga .
Það sem gerði okkur kleift að gefa út þessa gagnlegu viðvörun var að smáskjálftar byrjuðu eftir norður-suður sprungu sem talin var líkleg misgengissprunga fyrir næsta jarðskjálfta .
Þetta túlkuðum við sem svo að misgengishreyfing væri byrjuð á miklu dýpi , og væri að éta sig upp í skorpuna .
Annað jafnmikilvægt var að löngu fyrr bentum við á báða staðina , 17. júní sprunguna og 21 , júní sprunguna sem líklega staði fyrir næstu stórskjálfta .
Það var eins konar langtímaspá , sem hjálpaði til við skammtímaspána .
Skjálftinn 21. júní fór gegnum Hestvatn og til suðurs þaðan , ná- kvæmlega þar sem mestu umbrotunum var spáð eins og sést á myndinni , því rauða línan sýnir hvar seinni skjálftinn kom .
