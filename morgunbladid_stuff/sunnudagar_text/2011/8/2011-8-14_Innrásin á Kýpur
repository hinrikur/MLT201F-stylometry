Á þessum degi , 14. ágúst , 1974 gerði tyrkneski herinn lokainnrás inn á Kýpur og á tveimur dögum hertók herinn norðurhluta eyjunnar og tryggði núverandi skiptingu hennar milli kýpverskra Tyrkja og kýpverskra Grikkja .
En eyjan er enn í dag skipt á milli þessara þjóðarbrota á þeim landamærum sem tyrkneski herinn bjó til árið 1974 .
Saga illinda og deilna milli Tyrkja og Grikkja er óralöng en deilan á Kýpur nær aftur til 1571 þegar Ottómanveldi Tyrkja hertók eyjuna .
Það er reyndar áhugavert að árið 1571 var samt ár sem hinn kristni hluti Evrópu náði í fyrsta skiptið að stöðva eða öllu heldur hægja á stórsókn Ottóman-veldisins í sjóorrustunni við Lepanto .
Þeim glæsilega sigri Feneyjarveldisins , Spánverja og Möltubúa á Ottómanveldinu var mikið haldið á lofti .
En eins og soldáninn sjálfur sagði eftir sjokkerandi fréttir af ósigrinum þá væri það smáatriði miðað við að þeir hefðu náð að leggja Kýpur undir sig .
Kýpur hafði þá verið hluti af hinu volduga borgríki Feneyja í nokkurn tíma .
Ottóman-veldið gaf hermönnum úr Jannissaries-sveitum sínum mikið land á Kýpur og brátt varð til stór og sterkur minnihluti Tyrkja á eyjunni .
Eyjan var undir stjórn Tyrkja fram að Berlínarráðstefnunni árið 1878 að breska heimsveldið fékk yfirráð yfir eyjunni .
Bretar réðu yfir eyjunni fram til 1960 er hún hlaut sjálfstæði en þá voru um 20% hennar tyrknesk- en um 80% hennar grískættaðir .
Mikil þjóðerniskennd var ríkjandi hjá báðum þjóðarbrotunum og sífelldar deilur á milli þeirra og hjaðningavíg .
Um vorið 1974 gerðu þjóðernissinnaðir kýpverskir Grikkir valdarán á eyjunni og komu hófsömum Grikkjum frá .
Þeir voru studdir í ráninu af herforingjastjórninni í Grikklandi sem hafði verið við völd á meginlandinu frá árinu 1967 .
Kýpverski Grikkinn Nikos Sampson var gerður að forsætisráðherra Kýpur en hann var þekktur fyrir mjög mikla andúð á Tyrkjum .
Þó svo að í byrjun beindust ofsóknir Sampsons og grísku þjóðernissinnanna að þeim Grikkjum sem voru hófsamir þá var flestum ljóst að Ttyrkir yrðu næstir í röðinni .
Tyrkland réðst fyrst inná eyjuna 20. júlí en samið var um vopnahlé þremur dögum seinna og tyrkneski herinn hélt aðeins um 3% af eyjunni .
Herforingjastjórnin í Grikklandi sem studdi kýpversku Grikkina féll og ný ríkisstjórn lýsti því yfir að hún myndi ekki fara í stríð við Tyrki enda þar við ofurefli að etja .
Samningaviðræður fóru fram á milli Tyrkja og Grikkja fram til 14. ágúst að Tyrkir fengu nóg og hófu stórinnrás inn í Kýpur og hertóku norðurhluta eyjunnar á tveimur dögum og hafa síðan þá ráðið þeim hluta eyjunnar sem nær yfir 40% landsvæðisins .
Miklir fólksflutningar urðu skömmu eftir þessa innrás þar sem Tyrkir á suðurhlutanum færðu sig norður og Grikkir í norðurhlutanum færðu sig suður .
Margt varð til þess að gera þessi átök flókin fyrir Kýpverja og alþjóðasamfélagið .
Bæði ríkin voru meðlimir í NATO og mikilvægir bandamenn gegn ógninni frá Sovétríkjunum , þannig að lítið var um að eitthvert Vesturlandanna tæki afstöðu með öðrum aðila deilunnar .
Í öðru lagi var þjóðernisstækja af ríkisstjórnum beggja landanna og erfitt að meta hvor toppaði hvorn í því .
Morð á saklausum borgurum urðu á báða bóga en Tyrkland var með sterkari her og verndaði sitt þjóðarbrot sem síðar átti eftir að stofna sjálfstætt ríki í norðurhlutanum en það er ekki viðurkennt af neinu öðru landi en Tyrklandi .
Það er umdeilanlegt hversu réttlætanleg innrás Tyrkja var og vissulega lögðu þeir undir sig mjög stóran hluta eyjunnar þótt aðalbyggðir Tyrkja sem voru aðeins tæp 20% þjóðarinnar væru miklu norðar .
En þeim til afsökunar má meðal annars benda á viðtal sem tekið var við Nikos Sampson rúmum áratug eftir atburðina , en hann var foringi kýpversk-grísku öfgaþjóðernissinnanna sem rændu völdunum fyrr um vorið .
En hann lét þar hafa eftir sér að ætlan þeirra hefði verið að þurrka út tyrknesk áhrif á eyjunni .
borkur@mbl.is 