Að koma inn í gamla húsið á Sólheimatungu í Borgarfirði er eins og stíga inn í annan heim , heim sem er að mestu horfinn og kemur aldrei til baka .
Fjölskyldan frá Sólheimatungu hefur lagt rækt við að halda húsinu við og minntist þess í sumar að 100 ár eru liðin frá byggingu þess .
Um 1970 var húsið farið að láta á sjá ; þakið var ónýtt , gluggar orðnir lúnir og bíslagið mjög lélegt .
Árið 1974 var gengið í að lagfæra húsið .
Þá var skipt um þak og glugga og gamla bíslagið rifið og nýr inngangur byggður .
" Það kom aldrei til greina að rífa húsið , " segir Guðrún Tómasdóttir frá Sólheimatungu , þegar spurt er hvort menn hafi ekki velt því fyrir sér hvort rétt væri að setja peninga í þetta gamla hús .
Guðrún er ein fjögurra systkina hjónanna Tómasar Jónassonar og Sigríðar Sigurðardóttur sem ættuð var frá Stóra-Fjalli í Borgarhreppi .
Hin systkinin eru Sigurður , Jónas og Guðríður .
Þau lifa öll nema Jónas sem lést 1997 .
Það var faðir Tómasar , Jónas Eggert Jónsson , sem keypti Sólheimatungu um aldamótin 1900 .
Fyrri kona hans var Guðríður Tómasdóttir sem lést af barnsförum .
Seinni kona hans var Kristín Ólafsdóttir .
Spöruðu sementið Jónas í Sólheimatungu stóð fyrir byggingu á íbúðarhúsinu .
Byggingin hófst á fardögum 1910 og lauk á fardögum árið eftir .
Húsið er tvær hæðir og ris og telst vera samtals 263 fermetrar og 882 rúmmetrar .
Jóhannes Guðmundsson , eiginmaður Guðrúnar , segir að mjög vandvirkur smiður hafi séð um byggingu hússins .
Steypumölin var tekin úr Gljúfurá og flutt á hestum heim að bænum .
" Ef smiðurinn sá leir í mölinni skipaði hann mönnum sínum að sturta henni niður í veginn við húsið .
" Menn reyndu hins vegar að spara sementið eins og hægt var og því var möl og sementi blandað saman í hlutföllunum 1 á móti 14 .
Í dag er steypa oftast blönduð í hlutföllunum 1 á móti 4 .
Jóhannes , sem er verkfræðingur , lét fyrir nokkrum árum Rannsóknarstofnun byggingariðnaðarins rannsaka steypuna í húsinu .
Niðurstaðan var sú að steypan stæðist kröfur sem gerðar eru til steypu í flokknum S-200 sem er sú steypa sem mest er notuð í dag .
" Gestalætin " í frú Sigríði björguðu veggfóðrinu Foreldrar Sólheimatungusystkinanna , Tómas og Sigríður , ráku sinn búskap af miklum metnaði .
Þau voru með 300-400 kindur og 15-20 kýr .
Þau voru með einn vinnumann í vinnu yfir vetrartímann en á sumrin voru fjórir vinnumenn og fjórar kaupakonur sem unnu við heyskap og annað sem þurfti að sinna á stórbýli í íslenskri sveit .
Allt gras var slegið með orfi og ljá .
Síðar komu hestasláttuvélar sem Sigurður í Sólheimatungu segir að menn hafi á þeim tíma upplifað sem byltingu .
Tómas var laginn bóndi og Sigríður var dugnaðarkona sem stjórnaði heimilishaldinu af festu .
Gestrisni var henni í blóð borin og það kom aldrei gestur í Sólheimatungu nema honum væri boðið kaffi og heimabakað bakkelsi af mörgum sortum .
" Við töluðum stundum um að það væru gestalæti í húsmóðurinni , " segir Guðríður um móður sína og segir að það hafi verið mikill metingur á milli bæja um hver tæki best á móti gestum .
Í Sólheimatungu var sérstök gestastofa sem hefur varðveist einstaklega vel .
" Það var aldrei farið inn í þessa stofu nema þegar gestir komu .
Annars var hún lokuð , " segir Guðríður .
Án efa má þakka þessari gestrisni Sigríðar í Sólheimatungu að gestastofan hefur varðveist svona vel .
Það sem einkennir hana er handmálað veggfóður sem var málað stuttu eftir að húsið var byggt .
Þetta veggfóður málaði maður sem var að bíða eftir skipsdvöl , en hann var á leið til Ameríku .
Að það skuli vera til 100 ára gamalt handmálað veggfóður á sveitabæ þar sem margir bjuggu og menn komu til að borða úr misþrifalegum útiverkum er einstakt , en þetta má ekki hvað síst þakka " gestalátum " Sigríðar í Sólheimatungu .
" Það var ískalt " En hvernig var svo að búa í húsinu ? " Það var ískalt , " segir Guðrún .
Húsið var hitað upp með taði , en tveir skorsteinar voru á húsinu .
Það var ekki verið að hita allt húsið og Guðrún segir að t.d. hafi gestastofan aldrei verið hituð upp .
Sigurður , bóndi í Sólheimatungu , er ekki alveg sammála systur sinni og segist ekki hafa upplifað svo mikinn kulda í húsinu .
Það sé hins vegar rétt að húsið hafi ekki verið vel einangrað .
Menn hafi notað hey í veggina til að einangra .
Það skorti ekki tað á stóru fjárbýli eins og Sólheimatungu .
Taðið var þurrkað yfir sumarið og geymt í tveimur stórum herbergjum í kjallara hússins .
Guðríður segir að taðið hafi verið ódýr eldiviður en ekkert mjög hentugur .
Það hafi komið mikil aska af taðinu og alls kyns rusl .
Síðar var farið að hita upp með kolum .
Taðgeymslan hefur núna fengið nýtt hlutverk , en þar hefur fjölskyldan í Sólheimatungu komið upp minjasafni , en í því eru gamlir munir sem bændur í Sólheimatungu hafa lagt til hliðar .
" Það var engu hent í Sólheimatungu , " segir Guðrún .
Þegar hætt var að nota verkfæri vegna þess að ný höfðu leyst þau af hólmi þá var þeim komið fyrir á loftinu í húsinu .
" Það kom sér vel að það var stórt loft yfir öllu húsinu , " segir Guðríður sem segir að á endanum hafi það verið orðið fullt af dóti .
Stundum fannst Sigurði bónda í Sólheimatungu , sem ásamt Jónasi bróður sínum tók við búinu af foreldrum sínum , nóg um tiltektina í systrum sínum .
Hann leitaði t.d. lengi að járnkarlinum sínum þegar hann stóð í framkvæmdum , en þá kom í ljós að systurnar höfðu stungið honum upp á loft .
Minjasafnið í taðgeymslunni Á minjasafninu í gömlu taðgeymslunni má m.a. sjá skilvindu , þvottarullu , strokk , kvarnarsteina , ullarreipi , reipi úr hrosshári , hornhögld , brennimörk , halasnældu , klifbera , gamla skauta , gamla ljái og laxapott barónsins á Hvítárvöllum , gerðan úr eir , en hann var notaður til að þvo ull í Sólheimatungu .
Þarna er líka söðull Sigríðar í Sólheimatungu , beisli hennar og reiðföt sem eru eins og ný .
Þar eru líka reiðstígvél Tómasar og reiðföt Tómasar sem Sigríður saumaði fyrir mann sinn .
Merkilegasti búningurinn er hins vegar þjóðbúningur sem Guðrún Tómasdóttir , frá Fellsenda í Dölum átti , en hún var systir Guðríðar , fyrri konu Jónasar í Sólheimatungu .
Hann sóttist eftir að eignast búninginn eftir að Guðríður dó .
Öllu þessu er haganlega fyrirkomið í gömlu taðgeymslunni í Sólheimatungu .
Kannski er það eina sem vantar í safnið dálítið af þurru taði .
Gamla húsið í Sólheimatungu er í dag notað sem sumardvalarstaður stórfjölskyldunnar .
Gunnar Björnsson , sonur Guðríðar Tómasdóttur , segir yndislegt að koma í sveitina og í þetta gamla hús .
Hann segir að fólk komi saman einu sinni á ári og lagi það sem þarf að laga í húsinu .
Sólheimatungufjölskyldan hefur aldrei þegið neina styrki í viðhald á húsinu .
Einu sinni var haft samband við Húsafriðunarnefnd en Guðríður segir að þar sé aðeins mögulegt að fá lága styrki , en hins vegar hafi fylgt þeim strangar kvaðir um allar endurbætur á húsinu .
Ákveðið hafi því verið að sækja ekki um styrk .
Langaði í hlý ullarnærföt Á rishæðinni í Sólheimatungu er gamall vefstóll sem Tómas Jónasson átti .
Guðrún segir að faðir sinn hafi ofið á þennan stól á yngri árum .
" Stóllinn var geymdur í pörtum upp í risi , en einu sinni vildi pabbi endilega setja hann saman niðri í baðstofu því hann langaði svo mikið til að fá hlý ullarnærföt .
Við vorum ekkert alltof ánægðar með þetta því við notuðum baðstofuna mikið .
Hann setti hins vegar upp stólinn og óf síðan handa sér nærföt , " segir Guðrún .
Vefstóllinn er vel varðveittur og hægt er að setjast niður við hann og byrja að vefa .
Fékk einn pott af mjólk Jónas Eggert Jónsson eignaðist Sólheimatungu um aldamótin 1900 , en jörðina keypti hann af ekkjunni Helgu Bjarnadóttur sem þá bjó í Sólheimatungu .
Áður hafði Jónas gert leigusamning við Helgu , en hann er dagsettur 1891 .
Nafn Helgu er handsalað undir leigusamninginn sem þýðir væntanlega að hún hefur ekki verið fær um að skrifa nafnið sitt.Afrit af leigusamningnum hangir uppi á vegg í bænum .
Samningurinn er ítarlegur og kveður á um hvernig leigugreiðslum skuli háttað , en í síðasta tölulið segir Helga : " Meðan ég lifi áskil jeg mér ókeypis húsnæði húsmennsku í Sólheimatungu hjá nefndum Jónasi .
Svo sé hann og skyldugur til að láta mig fá meðan ég lifi einn pott af nýmjólk daglega eða sem annars konar svarar í vökva sömuleiðis án borgunar , að mér látinni fellur ígildi þessarar kvaðar burt " .
Sumir hafa túlkað þessa síðustu setningu þannig að Jónas hafi ekki þurft að vökva leiði Helgu með mjólk eða öðrum vökva .
Fyrsta kynslóð steinhúsa í sveitum að hverfa Á síðustu öld urðu örar breytingar í sveitum landsins , raunar svo örar að jafna má við byltingu .
Fólk hætti að ganga í skinnskóm og flutti úr húsum sem gerð voru úr torfi og grjóti í ný og háreistari hús sem gerð voru úr steinsteypu .
Gömlu torfbæirnir grotnuðu hratt niður og voru fjarlægðir .
Sumir sjá eftir þeim í dag , en Margrét Hallgrímsdóttir þjóðminjavörður hefur sagt að íslenski torfbærinn eigi sér sögu sem sé " einstæð í heiminum " og hana þurfi að rannsaka betur .
Þegar leið á öldina voru mörg steinhúsanna orðin lúin og þá voru líka komin ný efni til að einangra hús .
Bændur byggðu því ný og betri hús og gömlu húsin grotnuðu niður eða voru rifin .
Þó að sumstaðar hafi verið vilji til að halda í þessi hús er fátítt að bændur séu svo vel efnum búnir að þeir treysti sér í að gera við gömul hús , sem kannski voru lítil not fyrir .
Þessi hús , sem eru af fyrstu kynslóð húsa og tók við af torfbæjunum , eru því að hverfa úr sveitum landsins .
Þessi gömlu steinsteyptu hús eru af ýmsum stærðum og gerðum .
Oft voru þau byggð af vanefnum .
Undantekningalaust var steypan hrærð heima og hífð með handafli í mótin .
Sementið var dýrt og því reyndu menn að spara það eins og hægt var .
Mölin sem notast var við var misjöfn að gæðum og því er misjafnt hversu vel veggir húsanna hafa staðist tímans tönn .
Erfitt var að fá góð efni til einangrunar , en menn reyndu m.a. að einangra með reiðingi , þ.e. torfi .
Gríðarlega stór hús í sveitum Í Borgarfirði standa enn nokkur merk hús , en þeirra merkast er án efa íbúðarhúsið að Sveinatungu í Norðurárdal sem er fyrsta steinsteypta hús á Íslandi , reist 1895 .
Íbúðarhúsið að Arnbjargarlæk í Þverárhlíð , sem byggt var 1923 , er líka merkilegt , en það er samtals 1.316 rúmmetrar og sýnir vel þann stórhug sem ríkti í sveitum landsins þegar Ísland var að rísa úr öskustó .
Þá má ekki gleyma Hvítárvallabænum sem hlaðinn var úr grjóti árið 1877 .
Það eru hins vegar mörg hús í Borgarfirði sem hafa verið rifin .
Árið 1997 var íbúðarhúsið í Svignaskarði rifið en það var reist árið 1909 af Guðmundi Daníelssyni , sem var landsþekktur athafnamaður .
Húsið var samtals 1.052 rúmmetrar að stærð og á þremur hæðum .
Verkalýðsfélagið sem á Svignaskarð taldi of dýrt að gera við húsið , en samkvæmt kostnaðaráætlun sem gerð var áður en húsið var rifið var talið að utanhússviðgerð myndi kosta 17 milljónir króna .
Annað stórhýsi í Borgarfirði var íbúðarhúsið á Hrafnkelsstöðum á Mýrum , en það var byggt 1930 .
Kostnaður við það reyndist ábúendum þungur í skauti þegar leið á kreppuárin .
Húsið var 871 rúmmetri , en það var tvær hæðir , kjallari og ris .
Húsið var orðið lélegt og var rifið fyrir nokkrum árum .
Spyrja má hvers vegna var verið að byggja svona stór hús í sveitum á þessum árum .
Hafa þarf í huga að í sveitunum bjuggu á þessum tíma oft stórar fjölskyldur og raunar voru fjölskyldurnar stundum fleiri en ein og fleiri en tvær á hverjum bæ .
Þetta var fyrir tíma vélvæðingar og því voru stórbændur enn með vinnufólk í vinnu .
Það þurfti því stórt húsnæði undir vinnufólk og allan barnaskarann .
Með vélvæðingunni fækkaði fólki í sveitum og stundum sátu eftir litlar fjölskyldur í alltof stórum húsum ; húsum sem voru illa einangruð og þörfnuðust mikils viðhalds .
Á bak við þessi gömlu steinhús er því mikil saga sem ekki er síður vert að varðveita en gamla traktora og gamla torfbæi .
