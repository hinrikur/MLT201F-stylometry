Í samtali við Viðskiptablað Morgunblaðsins sl. fimmtudag segja tveir af athyglisverðari athafnamönnum sinnar kynslóðar , Árni Hauksson og Hallbjörn Karlsson , að búast megi við að verzlunarsamsteypan Hagar verði sett á markað í nóvember eða desember á þessu ári og að þeir geri sér vonir um , að almenningur verði virkur í því hlutafjárútboði .
Í fréttum síðustu daga hefur komið fram , að ríkisstjórnin hyggist selja hluti sína í Íslandsbanka og Arionbanka og jafnvel eitthvað af hlut ríkisins í Landsbanka .
Í tilefni af þessum fréttum hljótum við , sem tókum út pólitískan þroska okkar undir handarjaðri þeirra Geirs Hallgrímssonar , Eyjólfs Konráðs Jónssonar og Matthíasar Johannessen , fyrir hálfri öld að spyrja okkur þeirrar spurningar , hvar hugsjónin um almenningshlutafélög á Íslandi sé á vegi stödd .
Gekk hrunið að henni dauðri ? spurðu tveir vinir mínir úr þessum hópi fyrir nokkrum dögum .
Það er ekki spurt að ástæðulausu .
Þegar Eykon gaf út bók sína um almenningshlutafélög , sem nefnist Alþýða og athafnalíf , haustið 1968 , gaf nafn bókarinnar til kynna kjarnann í hugmyndum hans .
Hinn íslenzki alþýðumaður átti að gerast þátttakandi í atvinnulífi landsmanna , leggja sparifé sitt í almenningshlutafélög , leggja þar með sitt af mörkum til þess að byggja upp atvinnulífið , gerast einn af eigendum fyrirtækjanna og hljóta arð af þeirri eign .
Hvað gerðist á árunum fyrir hrun , þegar hlutabréfamarkaður blómstraði , milljarðarnir streymdu um samfélagið og ofurmenni urðu til í viðskiptalífinu ? Eitt af því , sem gerðist var , að nokkrir einstaklingar " möndluðu " með verð hlutabréfa og héldu því uppi með alls kyns æfingum , sem varða við lög um markaðsmisnotkun .
Peningarnir , sem fóru í hlutabréfakaup voru ekki fyrst og fremst sparifé hins íslenzka alþýðumanns , eins og Eykon sá fyrir sér , heldur stórar upphæðir , sem teknar voru að láni í bönkum , sem aftur höfðu tekið peningana að láni í útlöndum .
Allt snerist um að knýja fram hækkun á verði hlutabréfanna , sem engar innistæður voru fyrir í rekstri fyrirtækjanna , til þess að innleysa söluhagnað .
Opinberir reikningar fyrirtækjanna voru álitamál , sem lítið hefur verið fjallað um eftir hrun .
Þetta voru ekki þær hugmyndir , sem þeir Eykon og Matthías börðust fyrir á síðum Morgunblaðsins á Viðreisnaráratugnum og Geir á hinum pólitíska vettvangi .
Þetta var afskræming þeirra hugmynda .
Þýðir það að þær séu dauðar eins og sagt var við mig fyrir nokkrum dögum ? Ég er ekki sammála því .
En fengin reynsla sýnir , að það þarf meira regluverk í kringum þennan markað en talsmenn hins frjálsa viðskiptalífs hafa viljað horfast í augu við fram að þessu .
Því sjónarmiði var haldið fram í Reykjavíkurbréfum Morgunblaðsins fyrir tveimur áratugum en talsmenn samtaka viðskiptalífsins á þeim tíma sögðu að slíkt væri tóm vitleysa .
Þó urðu þær skoðanir ekki til í hugarheimi ritstjórnar Morgunblaðsins þá heldur voru sóttar í skýrslu sænsks ráðgjafarfyrirtækis , Enskilda Securities , sem Seðlabankinn hafði fengið til þess að vinna skýrslu um uppbyggingu hlutabréfamarkaðar á Íslandi .
Nú þegar áhugi er að vakna á því á ný að byggja upp hlutabréfamarkað og almenningshlutafélög er nauðsynlegt að ræða þá reynslu , sem við höfum öðlazt á síðustu 20 árum og finna leiðir til þess að koma í veg fyrir að hlutafélög alþýðunnar , sem Eykon sá fyrir sér lendi aftur í höndum hinna fáu , sem fari með þau eins og sína prívat eign .
Þess vegna þarf að setja um starfsemi þeirra og rekstur strangar reglur , sem fylgja verður eftir , hvort sem vinum mínum í röðum svonefndra frjálshyggjumanna þykir ljúft eða leitt .
Hvergi er strangara regluverk um hlutabréfamarkað en í Bandaríkjunum .
Hvergi eru strangari viðurlög við brotum á þeim reglum en þar í landi , þar sem þeir , sem reglurnar brjóta eru umsvifalaust settir á bak við lás og slá .
Hvað þarf að gera ? Að fenginni reynslu þarf að koma í veg fyrir að bankar láni til hlutabréfakaupa með þeim hætti , sem þeir gerðu og spurning , hvort þeir eigi yfirleitt að hafa heimild til slíkra lánveitinga .
Þær þurfa a.m.k. að byggjast á mun meira eigin fé en áður tíðkaðist .
Í annan stað þarf að setja strangari reglur um reikningsskil fyrirtækja eða fylgja grundvallarreglum þeirra betur eftir .
Ætla endurskoðendur enn að halda því fram að ekkert hafi verið athugavert við færslu óefnislegra eigna í reikningsskilum fyrirtækja fyrir hrun ? Í þriðja lagi þarf að endurskoða gildandi reglur um hvenær stórum hluthöfum ber skylda til að gera tilboð í öll hlutabréf , þegar þeir hafa náð ákveðnu hlutfalli hlutafjár í sínar hendur .
Slíkar reglur eiga að koma í veg fyrir að einn aðili eða fáir aðilar geti ráðið fyrirtækjum í krafti takmarkaðrar eignaraðildar .
Ekkert fannst talsmönnum Verzlunarráðs Íslands heimskulegra veturinn 1990 í skrifum Morgunblaðsins en einmitt það sjónarmið að slíkar reglur ætti að setja .
Í fjórða lagi þarf að endurskoða reglur um innherjaviðskipti , sem áreiðanlega hafa verið þverbrotnar á undanförnum árum án þess að hægt hafi verið að sanna það .
Hér hafa verið nefnd nokkur dæmi um það , sem þarf að ræða og færa til betri vegar áður en almenningshlutafélögin hefja göngu sína á ný .
Vafalaust má nefna fleiri þætti sem t.d. varða Kauphöll Íslands og eftirlit hennar með skráðum fyrirtækjum .
Hugsjónin um almenningshlutafélög er ekki dauð eins og tveir svartsýnir vinir mínir héldu fram fyrir nokkrum dögum .
En þjóðin þarf að læra af fenginni reynslu .
Það þurfa hinir ungu athafnamenn , Árni Hauksson og Hallbjörn Karlsson og samstarfsmenn þeirra líka að gera áður en þeir leggja út á þessi mið. 