Í dag , sunnudag , eru eitt hundrað ár liðin frá fæðingu Josephs Luns , fyrrverandi utanríkisráðherra Hollands og framkvæmdastjóra Atlantshafsbandalagsins ( NATÓ ) á áttunda áratug nýliðinnar aldar þegar Íslendingar áttu í hörðum deilum við Breta vegna útfærslu fiskveiðilögsögunnar .
Luns fæddist 28. ágúst 1911 .
Að loknu laganámi gekk hann til liðs við hollensku utanríkisþjónustuna .
Á stríðsárunum starfaði hann utan hins hernumda heimalands síns , m.a. í þágu hollenskra flóttamanna og tók þátt í hernaðarnjósnum í þágu bandamanna .
Eftir stríð var Luns svo skipaður vara-fastafulltrúi Hollands hjá Sameinuðu þjóðunum í árdaga þeirra og formaður afvopnunarnefndar samtakanna .
Utanríkisráðherra Hollands í tvo áratugi Árið 1952 varð Luns utanríkisráðherra Hollands og gegndi hann því embætti óslitið í nítján ár eða til 1971 .
Hefur enginn sinnt því embætti lengur .
Það er líka til marks um traustið , sem Luns naut , að hann sat í ríkisstjórnum , sem voru ýmist taldar til hægri eða vinstri á litrófi stjórnmálanna .
Árið 1971 tók Luns við stöðu framkvæmdastjóra Atlantshafsbandalagsins .
Í því starfi lagði hann áherslu á að efla pólitíska þáttinn í starfi þess og treysta tengsl milli aðildarþjóðanna .
Á embættistíma hans hófust viðræður við Varsjárbandalagið um að draga úr vígbúnaði án þess að jafnvægi raskaðist og minnka þannig spennu á milli austurs og vesturs .
Luns studdi slíkar viðræður eindregið en lagði jafnframt áherslu á að NATÓ-ríkin yrðu að viðhalda fælingarmætti sínum með traustum vörnum til að draga úr hættu á átökum .
Þorskastríðin Margir Íslendingar kynntust Luns persónulega í tengslum við þorskastríðin tvö á áttunda áratugnum þegar Íslendingar færðu út fiskveiðilögsögu sína , 1972-73 í 50 mílur og 1975-76 í 200 mílur .
Ýmsar þjóðir töldu þessar útfærslur ekki standast að þjóðarrétti , sem þó var í örri þróun á þessum árum .
Í bæði skiptin komust þessar deilur á mjög alvarlegt stig þegar Bretar sendu herskip á vettvang til að verja veiðar togara sinna , sem þeir töldu vera í fullum rétti að veiða á Íslandsmiðum .
Íslensk varðskip notuðu óspart togvíraklippur sínar gegn breskum togurum en Bretar beittu freigátum og dráttarbátum til ásiglinga á íslensk varðskip .
Bandalagsþjóðir Íslendinga og Breta í NATÓ höfðu miklar áhyggjur af deilunni .
Þótt alvöru vopnum væri ekki beitt , óttuðust margir að deilan kynni að stigmagnast með hræðilegum afleiðingum , leiða til manntjóns og þá hugsanlega úrsagnar Íslands úr bandalaginu , sem andstæðingar þess reru mjög að .
Lét Luns mjög til sín taka í þessum friðarumleitunum og var óþreytandi við að bera klæði á vopnin .
Lagði hann hart að báðum aðilum að sýna stillingu á miðunum meðan leitað væri lausnar .
Íslendingar kröfðust fullra yfirráða yfir miðunum en Bretar vísuðu í fornan rétt um frjálsar veiðar á " opnu hafi .
" Ómögulegt var að samræma þessi sjónarmið og sýnt að annar aðilinn yrði að gefa eftir .
Ötullega unnið að sáttum Meðan á sáttaumleitunum stóð var Luns í stöðugu sambandi við deilendur og kom þá nokkrum sinnum hingað til lands .
Sagði hann gjarnan að menn yrðu að gera sér það ljóst að Ísland væri mikilvægt fyrir NATÓ og að fiskveiðar væru mikilvægar fyrir Ísland .
Þótti fulltrúum Breta Luns sýna málstað Íslendinga full mikinn skilning og hann jafnvel draga taum okkar á stundum .
NATÓ-ráðið , æðsta stofnun bandalagsins , reyndist mjög farsæll vettvangur fyrir Íslendinga í deilunni .
Þar sannaði bandalagið með ótvíræðum hætti getu sína til að stuðla að lausn viðkvæmra deilumála .
Ýmsir mikilvægir sáttafundir voru að auki haldnir á einkaskrifstofu Luns í höfuðstöðvum NATÓ í Brüssel .
Smám saman varð ljóst að það yrði hlutskipti Breta að gefa eftir , ekki síst vegna þrýstings frá Bandaríkjamönnum og öðrum NATÓ-ríkjum .
Landhelgisdeilunum við Breta lauk því blessunarlega með fullum sigri Íslendinga í júní 1976 .
Í leiðaraskrifum Morgunblaðsins á þessum tíma kemur vel fram að Íslendingar voru þakklátir Luns fyrir ríkulegt framlag hans til sáttaumleitana í þorskastríðunum og töldu hann hafa sýnt þeim mikinn drengskap .
Við setningu alþjóðlegrar ráðstefnu um öryggismál , sem haldin var í Reykjavík ári síðar , í ágúst 1977 , þakkaði Geir Hallgrímsson , þáverandi forsætisráðherra , Luns sérstaklega fyrir þátt hans til lausnar deilunnar .
Mikill á velli Luns var hávaxinn og tígulegur , afar litríkur persónuleiki og margir rugluðust á honum og de Gaulle , hinum fræga leiðtoga Frakka .
Reyndar var sagt í gamni að Luns væri eini viðmælandi de Gaulle , sem hefði verið nógu hár til að líta niður á hann .
Luns var yfirleitt elskulegur en gat einnig verið harður í horn að taka og jafnvel yfirlætislegur ef svo bar undir .
Þótt Luns væri fasmikill , strunsaði hann ekki í gegnum hóp manna , heldur gaf sig alltaf að einhverjum þar , tók í hendur manna , vék orði til þeirra eða tók þá með sér afsíðis til samræðna .
Luns var galsafenginn og þekktur fyrir góða kímnigáfu .
Á löngum fundum átti Luns það til að fara úr skónum .
Frægt varð þegar hann gerði það á flokksfundi í hollenska þinginu en gleymdi að fara í þá aftur .
Var hann kominn fram í anddyri þingsins þegar blaðaljósmyndarar veittu þessum óvenjulega fótabúnaði athygli .
Þetta leit ekki vel út í formfestu eftirstríðsáranna fyrir ráðherra hins íhaldssama Kaþólska alþýðuflokks .
Luns lét þó ekki slá sig út af laginu heldur bætti um betur með því að taka dansspor fyrir ljósmyndarana .
Aflaði hann sér vinsælda með þessari óvæntu uppákomu .
Eitt sinn var Luns spurður að því á fundi hve margir ynnu hjá NATÓ og svaraði að bragði sem frægt varð : " Um það bil helmingurinn ! " Hafa margir á ólíkum stöðum orðið til að gera þetta tilsvar hans að sínu .
Framkvæmdastjóri lengst allra Luns gegndi starfi framkvæmdastjóra NATÓ í 13 ár eða lengst allra .
Hann lést 17. júlí 2002 , níræður að aldri , síðasti fulltrúi þeirrar kynslóðar evrópskra stjórnmálaleiðtoga , sem bæði byggðu upp Atlantshafsbandalagið og hófu sameiningarferli Evrópu að lokinni síðari heimsstyrjöldinni .
Í starfi framkvæmdastjóra NATÓ reyndi mikið á hann andspænis þeirri ógn , sem vestrænum lýðræðisríkjum stafaði af alræðisöflum í austri .
Ekki var þó síður merkur þáttur hans í að efla samhug og eindrægni innan bandalagsins með því að miðla málum milli hinna mörgu aðildarríkja þegar hagsmunum þeirra laust saman .
Í báðum hlutverkum reyndist hann mjög farsæll .
Einna best tókst honum upp við að miðla málum í þorskastríðunum .
Er ljóst að Íslendingar fá seint fullþakkað Luns og öðrum stjórnmála- og embættismönnum , sem lögðu mikið af mörkum til friðsamlegrar lausnar hinna erfiðu deilna við Breta .
Nú , þegar öld er liðin frá fæðingu Luns , getum við Íslendingar því sannarlega minnst hans með þakklæti .
