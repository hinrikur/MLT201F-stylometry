Það er hægt að rækta miklu meira , " segir Gunnlaugur Karlsson , framkvæmdastjóri Sölufélags garðyrkjumanna .
" Þetta er bara spurning um hvaða umhverfi er skapað , til dæmis hvert orkuverðið er .
En það er fullur hugur í mönnum , enda framsækið fólk í greininni og neytandinn kallar á vöruna – menn vilja sinna því .
Og auðvitað er þetta gjaldeyrisskapandi atvinnugrein , því annars flytja menn inn vöruna og nota til þess gjaldeyri .
" Fólk hugsar meira um heilsuna Gunnlaugur segist greina lífsstílsbreytingu í neyslu grænmetis .
" Kannanir sýna að fólk upp úr fertugu og jafnvel fyrr er farið að hugsa meira um heilsuna og borðar meira grænmeti .
Fólk hefur meiri þekkingu en áður og fjölbreytnin eykst .
Öll þessi tegundaafbrigði í tómötum eru til marks um það , mismunandi bragð og eiginleikar , sem hafa komið fram á nokkrum árum og sú þróun virðist halda áfram .
Þetta er eins og rauðvínið , það er ekki bara ein tegund heldur margar og þær hæfa ólíkum tilefnum .
Ég get nefnt konfekttómata sem seldir eru á heilli grein og látnir fullþroskast þar , margir telja að þeir endist betur og séu bragðmeiri .
Það er um að gera að smakka og prófa sig áfram .
Mikið er um kirsuberjatómata , sem fólk borðar milli mála sem snakk .
Ef sett er askja á borðið áður en vinnudegi lýkur , þá tæmist hún ! Þetta kemur í stað sælgætis , fólk kemst á bragðið og eins lítil börn .
Þau borða kannski heila gúrku eða papriku , nokkuð sem þekktist ekki áður .
" Ættu að vera takmörk fyrir ósanngirninni Ekkert hefur breyst varðandi raforkumálin , sem er eitt helsta baráttumál garðyrkjubænda .
" Vandamálið er flutningskostnaðurinn á rafmagninu , hann er of hár og ekki er tekið tillit til magns , " segir Gunnlaugur .
" Við erum enn í þeirri stöðu að það er 15% álag á dreifbýli óháð því hversu mikið magn er keypt .
Ef það eru 200 íbúar eða fleiri , þá er eitt gjald , en ef íbúarnir eru færri , þá er gjaldið hærra .
Sláandi dæmi um þetta er garðyrkjustöðin Laugaland í Borgarfirði .
Þar eru ræktaðar gúrkur og þrátt fyrir að hann noti jafnmikið rafmagn í þá ræktun og allir íbúar Borgarness , þá er hans gjaldskrá 15% hærri en rafmagn til heimilisnota ! Það bara verður að leiðrétta þessa vitleysu í verðlagningu á rafmagni til orkusækinnar starfsemi .
" Gunnlaugur segir að garðyrkjan kaupi orku , rafmagn og heitt vatn , fyrir á annan milljarð og geti framleitt mun meira .
" En þarna hafa stjórnvöld og starfsfólk orkufyrirtækja ekki séð sér fært að koma til móts við okkur , sem hefur valdið því að þróun í greininni hefur nánast stöðvast frá hruni .
Það er óskiljanlegt að menn gangi ekki í þetta mál og klári það .
" Málið er flókið að því leyti , að garðyrkjubændur kvarta ekki undan verðinu á rafmagninu , heldur flutningsverðinu .
" Við létum kanna hvað nýtt dreifikerfi kostar fyrir garðyrkjuna og það kostar ekki nema 400 milljónir , en orkusalar rukka atvinnugreinina um 300 milljónir á ári .
Í skýrslu sem Eymundur Sigurðsson verkfræðingur tók saman kemur fram að flutningskerfið sem orkufyrirtækin settu upp til garðyrkjunnar á sínum tíma var greidd upp árið 1998 með fullri arðsemiskröfu , þannig að hækkunarþörfin er engin , þetta er bara hreinn hagnaður .
En í stað þess að lækka álagningu , þá hafa menn kosið að hækka hana .
Og svarið hjá greininni er einfaldlega þetta : Það ættu að vera takmörk fyrir því , hvað ósanngirnin megi vera mikil .
" Orðalagið sem notað er til réttlætingar er að jafna dreifingarkostnað , að sögn Gunnlaugs .
" Þetta er svolítið eins og Animal Farm .
Spennistöðin er til dæmis í túninu á Laugalandi , síðan liggur strengurinn áfram upp í Bifröst og þar er flutningurinn á lægra verði .
Rökin eru þau að það búi ekki jafnmargir á túninu ! Á meðan við stýrum málum svona í þessu landi , þá framleiðum við okkur ekki út úr kreppunni , en það er eina leiðin – að skapa meiri verðmæti hér heima , spara þannig meiri gjaldeyri og skapa störf .
" Nóg til af tómötum en samt flutt inn Gunnlaugur segir ágætis gang í ylræktinni , neytendur hafi tekið þessum vörum vel og gott framboð verið á tómötum í sumar .
" En það er mjög sérstakt , að á meðan nóg er til af tómötum þá finna sumir hjá sér þörf til að flytja þá inn .
Það er Búr sem gerir það , fyrirtæki sem flytur inn fyrir Samkaupsbúðirnar og Kaupás .
Við erum í kreppu en samt kjósa menn að flytja inn það sem nóg er af .
Við skiljum það ekki og enn síður að dæmi eru um að innflutta grænmetið dúkkar upp í búðum í kössum frá okkur – grænu plastkössunum frá Sölufélagi garðyrkjumanna .
Það er á mjög gráu svæði .
Ég hef ekkert á móti því að keppa svo lengi sem það er ljóst hvaðan varan kemur og neytandanum er þannig gert kleift að velja .
Samkvæmt lögum og reglum skal það koma fram hvaðan varan kemur .
Neytendur eiga rétt á að vita það og þá eru menn að keppa heiðarlega .
" Rauðu ljósin á Flúðum " Við köllum þetta Amsterdam , " segir Friðrik Rúnar Friðriksson er hann gengur um gróðurhúsið , þar sem lamparnir hanga innan um plönturnar , en ekki fyrir ofan þær .
" Þetta er díóðulýsing , tilraunaverkefni styrkt af Philips í Hollandi sem útvegaði lampana .
Ljósin eru rauð í myrkri eins og rauðu ljósin í Amsterdam .
Við byrjuðum á tilrauninni í janúar og sama manneskjan tínir og vinnur paprikur úr þessu bili í gróðurhúsinu og viðmiðunarbilinu .
Árangurinn kemur í ljós þegar árið verður gert upp .
" Lengri og sætari Innst í gróðurhúsinu er verið að rækta paprikur sem eru á lengd við gúrkur og krumpaðri , en þó fallegur litur á þeim .
" Þær eru lengri og sætari en venjulegar paprikur , " segir Friðrik .
" En líka ljótari .
Ég kvartaði yfir því við fræframleiðandann og þá sagði hann að þær ættu að vera ljótar .
Þegar ég var á Spáni um daginn , þá var þetta afbrigði orðið vinsælt þar .
Það er notað töluvert í salöt til að fá sæta bragðið á móti rammleikanum .
" Hann grípur eina paprikuna og býður blaðamanni og ljósmyndara að fá sér bita .
Alls staðar má tína grænmetið og borða það , engin eiturefni sem hindra það .
" Þetta fór á markað í vikunni og við sjáum til hvernig þessu verður tekið .
Ef neytendur taka þessu vel , þá framleiðum við meira .
Maður prófar aldrei mikið í einu á Íslandi , markaðurinn er það lítill .
" Lífsstílsbreyting Íslendinga Annars ræktar Flúðajörfi , eins og fyrirtækið nefnist , tómata , papriku , kínakál og blómkál – og er stærsti framleiðandinn á Íslandi á spergilkáli .
Friðrik og eiginkona hans Monika Domagala rækta saman spergilkál á bökkum Hvítár og er þar reynt að nota eins mikinn vistvænan áburð og kostur er .
Dregið hefur verið úr tilbúnum áburði um 35% og er sveppamassi frá Flúðasveppum notaður í staðinn , frjór jarðvegur sem sveppirnir vaxa í .
Fara um 150 tonn af massa árlega á þrjá og hálfan hektara svæðis og er vatn úr Hvítá notað ef rigningin dugar ekki .
Friðrik segist finna fyrir lífsstílsbreytingu meðal Íslendinga , þeir séu farnir að neyta meira af grænmeti .
" Þegar ég byrjaði að rækta árið 1987 var sala á tómötum á Íslandi um 500 tonn , en ég held hún sé komin í 1.500 tonn .
Bæði er að neyslan hefur aukist og með tilkomu lýsingarinnar fórum við að rækta tólf mánuði á ári í stað sjö .
" Fjölbreytnin er líka meiri .
" Miklu meiri , " segir Friðrik .
" Þá var ræktað eitt afbrigði af tómötum , ég held þau séu tólf í dag .
Ég held að við garðyrkjubændur höfum verið nokkuð duglegir að fylgjast með nýjungum erlendis frá .
Við erum alltaf að prófa okkur áfram .
" Eiginlega grátlegt Og enn liggja tækifæri í heilsársræktun .
" Gúrkurnar og tómatarnir hafa sannað sig og okkur sýnist grundvöllur fyrir ræktun á paprikum með ljósum .
Svo er það háð blessaðri pólitíkinni hvernig rafmagnsverð þróast , " segir hann .
" Hér í Jörfa notum við 1,2 megavött þegar allt er kveikt , en við borgum sama dreifingarkostnað og íbúðarhús í Árborg .
Við fáum engan afslátt , en ríkissjóður borgar hluta af flutningskostnaðinum úr einum vasa í hinn .
Þetta er óeðlilegt .
Jörfi notar jafnmikið rafmagn og Stokkseyri og Eyrarbakki til samans og það hlýtur að vera ódýrara að henda rafmagninu á einn stað heldur en 400 mæla .
Þetta er eiginlega grátlegt .
Við þyrftum helst að tala með hollenskum hreim – þá yrði hlustað á okkur .
" Snýst um hugmyndaflugið Langmest fer fyrir ræktun á hvítkáli í Garðyrkjustöð Sigrúnar , sem Sigrún H. Pálsdóttir rekur ásamt manni sínum Þresti Jónssyni .
En þau eru einnig með kínakál , spergilkál , blómkál og rauðkál , auk nokkurra fleiri tegunda sem fara helst á bændamarkaðinn .
" En þunginn í okkar ræktun er hvítkál , " segir Sigrún .
Góð tíð undanfarið Þau segja að sumarið hafi verið erfitt framan af , kuldi og frost sem hamlaði uppskerunni og þurrkar í kjölfarið .
" En svo hefur verið góð tíð undanfarið og þetta er allt að koma til , " segir Sigrún .
Spurður hvort lífsstílsbreyting hafi átt sér stað hjá Íslendingum hvað varðar neyslu grænmetis tekur Þröstur undir það .
" Já , tvímælalaust .
Ég heyri meira og meira af því að fólk vilji bara íslenska grænmetið .
Það bíður eftir því að það komi í búðirnar , en þá kemst það ekki inn , því búðirnar flytja inn og vilja losna við það útlenda fyrst .
" Bara 90 daga sumar Og Sigrún segir að sér finnist vera gæðamunur á íslenska og erlenda grænmetinu .
" Yfirleitt er það íslenska betra .
Við notum miklu minna af varnarefnum af því að við erum með svo kalt sumar og því ekki eins mikið af vandamálum og þar sem loftslagið er heitara og ræktunarskilyrði betri .
" Þröstur tekur undir það : " Það er því ekki eins mikið af vandamálum í görðunum hjá okkur , en uppskeran er líka minni fyrir vikið út af kaldara loftslagi .
Þetta er bara 90 daga sumar og öll okkar afbrigði miðast við það .
" Hvað rauðkálið varðar segja þau að það seljist nánast allt í desember fyrir jólin .
" Obbinn af öllu rauðkáli fer þá , " segir Sigrún .
Svo grípur hún hníf og fer að sker nokkrar tegundir grænmetis ofan í blaðamann og ljósmyndara , þar á meðal grænkál og black nero , sem er einungis selt á bændamarkaðnum á Flúðum , en um liðna helgi var síðasta helgin sem hann var opinn .
" Það er ljúffengt að léttsteikja það á pönnu eða nota það í salat , " segir Sigrún og teygir sig í hvítkál .
" Hvítkál er ekki sama og hvítkál , " heldur hún áfram .
" Sumarhvítkálið er það besta sem þú færð , sætara og safaríkara .
Það má nota hvítkál í meira en kjötsúpuna – steikt á pönnu er það algjört sælgæti .
Þetta snýst bara um að nota hugmyndaflugið ! " Býflugurnar og tómatarnir Ræktun á tómötum og gúrkum á Varmalæk er vistvæn , býflugur sjá um að frjóvga plönturnar , sem ræktaðar eru í vikri , og lífrænum vörnum er beitt á óværu .
Þá eru gróðurhúsin hituð upp með hveravatni .
Ragnheiður Karlsdóttir rekur stöðina ásamt manni sínum Smára Vignissyni og settu þau á markað í sumar í fyrsta skipti svonefnda bufftómata .
Þeir vaxa á háum stæðunum sem blasa við þegar gengið er inn á kontórinn , sem er minnsta gróðurhúsið í þessari þyrpingu gróðurhúsa .
Bufftómatar kjötmeiri " Ég ákvað að prófa þetta , " segir Ragnheiður og sker bufftómat í sneiðar til að leyfa blaðamanni og ljósmyndara að smakka .
" Þetta er lítið gróðurhús og það hentar ágætlega undir tilraunir .
Bragðið er ekki eins og af venjulegum tómötum , þeir eru kjötmeiri að innan og eru þar af leiðandi miklu betri .
" Og stærðin býður upp á ýmsa möguleika , ein sneið passar í hamborgarabrauðið , en þeir eru líka gómsætir í salat eða á grillið , jafnvel bakaðir í ofni með hakki eða annarri fyllingu .
Áherslan er samt á venjulega tómata og vel má vera að ekki verði framhald á tilraunamennskunni , þar sem flókið er að rækta bufftómata , og konfekttómatar taki við .
" En maður sér til , " segir Ragnheiður .
Mikill bragðmunur Og hún segist finna fyrir því í sínu starfi að fólk vilji íslenskt grænmeti .
Það ýtir undir það , að grænmetið er sérmerkt og því andlit á bak við vöruna .
" Varmalækur Flúðum , það er ég , " segir hún brosandi .
" Ég hugsa að fólk vilji vita það og þetta hefur verið merkt hverjum bæ í nokkurn tíma .
En það er stutt síðan hægt varð að lesa sér til um framleiðendurna á netinu , íslenskt.is , þar sér fólk hver stendur á bak við nafnið .
" Mikill bragðmunur er á grænmeti eftir því hvaðan það kemur , að sögn Ragnheiðar .
" Hver hefur sína sérstöðu .
Og íslenska grænmetið er náttúrlega miklu betra en þetta erlenda , " fullyrðir hún og hlær .
" Þetta erlenda er varla ætt .
Ég segi það og stend við það – bragðið er ekki sambærilegt ! " Vörn gegn krabbameini og hjartasjúkdómum Heilsutómatar eru ein af nýjungunum á garðyrkjustöðinni Melum á Flúðum , sem rekin er af hjónunum Guðjóni Birgissyni og Sigríði Helgu Karlsdóttur .
Eru þeir gott dæmi um gróskuna í garðyrkjunni hér á landi .
Þrefalt meira lýkópen Heilsutómatar eru bragðmeiri en venjulegir tómatar og hollari , þar sem í þeim er þrefalt meira af andoxunarefninu lýkópen .
Það er til dæmis talið veita vörn gegn hjartasjúkdómum og krabbameini , auk þess sem rannsóknir sýna að það hægir á öldrun .
" Ef þú matreiðir þá á einhvern hátt , grillar , steikir eða sýður , þá eykst lýkópenmagnið enn frekar , " segir Helga .
Guðjón og Helga eru stærstu tómataframleiðendur landsins .
Þau byggðu fyrsta gróðurhúsið árið 1980 og í dag rækta þau tómata á 5 þúsund fermetrum og framleiða í kringum 300 tonn á ári .
Þá byrjuðu þau árið 1994 að framleiða tómata allt árið og urðu fyrst til þess hér á landi .
" Áður var bara ein tegund af tómötum á Íslandi , en nú getur fólk valið úr mörgum , " segir Guðjón og raðar nokkrum gómsætum afbrigðum á borðið .
" Það eru konfekttómatar , sem eru sætari á bragðið og eins og egg í laginu .
Svo eru það venjulegir tómatar og heilsutómatar , bæði stórir og kirsuberjaheilsutómatar .
" En þau eru ekki bara í tómötum , því þau sá til 500 þúsund kálplantna .
" Þetta er allt unnið í höndunum , " segir Helga .
" Tómata handvinnum við frá a til ö , nema þeim er pakkað í vél í Reykjavík , 250 grömm í pakka .
Við handpökkum hinsvegar heilsutómötunum af því að við viljum raða þeim eftir lit og stærð , þannig að þeir líti fallega út .
Þeir eru dýrari , svo það skiptir máli .
" Grænmetissjálfsali Hvað kálið varðar er sáð í bakka í plasthúsum í byrjun apríl og farið út með plönturnar um miðjan maí .
" Síðasta útplöntunin er 15. júlí , " segir Guðjón .
" Við plöntum slatta og slatta í einu , þannig að allt komi ekki á sama tíma á markaðinn .
Við breiðum akrýl-dúk yfir þær til þess að það sé hlýrra og öll er þessi vinna í höndunum , líka að moka yfir kantana á dúkunum , marga kílómetra á ári .
" Grænmetið er merkt hverjum og einum grænmetisbónda .
" Það er af hinu góða , því þá stendur hver og fellur með því sem hann sendir , " segir Helga .
Melar á Flúðum eru auðþekkjanlegir af grænmetissjálfsalanum við innkeyrsluna , þar sem fólk getur keypt sér grænmeti og sett peninga í bauk .
" Þetta er til þægindaauka fyrir okkur og kúnnana , sem þurfa þá ekki að trufla okkur að störfum , " segir Guðjón .
" Þetta gefur okkur líka kost á meiri fjölbreytni .
Við reynum að vera með allar tegundir , allt er til nema paprika og sveppir .
" Og það er alveg hægt að treysta fólki " Það hefur gefist mjög vel , " segir Guðjón .
" Einu sinni eða tvisvar hefur eitthvað komið upp á , en þá höfum við nýtt okkur að sjálfsalinn er vaktaður með myndavélum .
" Engin eiturefni Hann sker bita handa blaðamanni af hnúðkáli , sem er sætt og safaríkt , einhvers staðar mitt á milli rófu og næpu .
" Það er gott að borða það beint eða grilla með olíu og salti , " segir hann .
Eins og almennt gildir um íslenskt grænmeti er ræktunin vistvæn og segir Helga að þar liggi sérstaða þess íslenska gagnvart því erlenda .
" Við notum engin eiturefni og í ofanálag er allt hitað með heitu vatni úr jörðu , einnig kemur kolsýran úr jörðu og rafmagn úr fallvötnunum , en erlendis þarf að brenna olíu til að hita upp gróðurhúsin og framleiða kolsýru .
" Guðjón rifjar upp er hópur þýskra ferðamanna kom í heimsókn á Flúðir og hann bauð þeim að smakka spergilkál .
" Ekkert þeirra þorði að bíta fyrr en ég hafði tekið bita , " segir hann og hlær .
" Þau héldu að dreift hefði verið yfir það eitri og enginn vildi verða fyrstur .
" 