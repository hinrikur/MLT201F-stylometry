07:00 – Ég ýti á snús-takkann .
Ég ranka við mér rúmlega hálftíma seinna þegar Louisa samstarfskona mín og meðleigjandi hringir og segir að hún hafi sofið yfir sig .
Ég fatta þá að ég hef líka sofið yfir mig .
Ég rýk framúr og í sturtu .
Nei ...
ekkert heitt vatn ! Ég herði mig upp og skelli mér undir kalda bununa .
Þegar ég kem niður í eldhús er David , hinn meðleigjandi minn , búinn að hella uppá kaffi .
Ég næ því sturtu , morgunmat og að keyra í vinnuna á 40 mínútum .
Algjört met í annars ringlaðri morguntraffík í Íslamabad .
08:15 - Mætt í vinnuna , á skrifstofu Alþjóðaráðs Rauða krossins .
Í dag er fundur framundan sem skipulagður er af Sameinuðu þjóðunum þar sem farið verður yfir afleiðingar monsúnregns í Suður-Pakistan .
Ég kveiki á tölvunni og skýst svo úr litla skrifstofuskúrnum mínum í bakgarðinum yfir í aðalbygginguna og næ mér í ilmandi Neskaffi .
Ég skelli sykri og þurrmjólk í kaffið til að bæta bragðið .
Þó Neskaffi venjist ótrúlega vel væri munur að fá gott Kaffitárskaffi á morgnana .
Fram eftir morgni leggst ég í lestur á tölvupóstum um flóðasvæði í Suður-Pakistan og íbúa á átakasvæðum norður í landi .
11:00 – Hoppa á fund med yfirmanninum til að ræða flóðamál .
Þó verkefni Alþjóðaráðsins snúi að því að aðstoða fórnarlömb vopnaðra átaka , verðum við að geta brugðist við náttúruhamförum ef þörf er á .
Við förum yfir málin og rennum yfir dagskrá fundarins framundan .
Ég skelli mér síðan yfir til Jósefs og Pálínu til að ræða verkefnaskýrslu sem send verður til yfirvalda .
Jósef hefur umsjón með gervilimaverkefninu okkar , sem er sniðið að þeim sem misst hafa útlimi vegna jarðsprengna eða skotsára .
Pálína hefur umsjón með heilsugæsluverkefnunum .
Allt er á góðri leið .
Að lokum býður Josef okkur í Raclette á laugardaginn , svissneskan ostarétt sem hann hefur komið með að heiman .
Ég er fljót að taka boðinu enda er ég ostafrík .
15:00 - Eftir spjall með kollegunum yfir pakistönskum hádegismat bruna ég á fundinn sem fram fer á hóteli í borginni .
Á leiðinni fer ég í gegnum öryggispósta lögreglunnar .
Ég mæti á hótelið og öryggisverðir yfirfara bílinn og hleypa mér svo inn á bílastæðið .
Eftir gang um gegnumlýsingartæki og langa ganga sest ég loks niður í fundarsalnum þar sem fólk frá hinum ýmsu hjálparstofnunum er að koma sér fyrir .
Næstu tvo tímana er farið yfir fréttir af flóðasvæðum i suðrinu .
Sem betur fer hefur verid hægt að adstoða þá íbúa sem þurft hafa á hjálp að halda og samkvæmt veðurspá er ekki búist við meira monsúnregni á þessu svæði á næstu dögum .
Allir eru samt í viðbragðsstöðu því oft hafa veðurspár klikkað .
Ég fer aftur á skrifstofuna og hitti á yfirmanninn til að ræða efni fundarins og framgang mála .
18:30 - Á leiðinni heim er lítil umferð en nú er Ramadan , föstumánuður múslima og flestir komnir heim , rétt í þann mund að brjóta föstuna fyrir bænahald .
Ég hugsa með mér að gott væri að gera nokkrar jógaæfingar fyrir kvöldmat .
Ég er rétt kominn heim er kanadísk vinkona mín hringir og býður mér að koma með sér og vinum sínum út að borða .
Þetta er svokölluð kveðjumáltíð því hún er að fara heim eftir 9 mánaða veru í Pakistan .
Ég skelli mér undir kalda sturtuna , sem er frekar hressandi eftir heitan dag .
Við eigum góða stund yfir matnum og hlæjum yfir sögum vinar okkar frá Kenýa um eiginkonur stjórnmálamanna þar í landi sem beitt höfðu ýmsum " heimilisráðum " til að fá eiginmenn sína til að samþykkja lög sem þjóðinni var annt um að fá í gegn .
23:00 - Ég bursta tennur og skelli mér upp í rúm .
Ég kíki á tölvupóstinn og sé að saumaklúbburinn minn , Krosssaumssystur , er að skipuleggja sumarbústaðaferð í Kjósina .
Ah ....
ég læt mig dreyma um íslenska náttúru og grillkvöld í Kjósinni .
Að lokum lognast ég út af yfir þrumum , eldingum og monsúnregni í Islamabad .
