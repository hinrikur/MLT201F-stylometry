Tvennt er í stöðunni þegar maður kaupir sér fartölvu ; annars vegar að kaupa alltaf ódýrustu vélina og skipta ört , hins vegar að kaupa dýrari vél og eiga hana lengi .
Þeir sem kjósa dýrari týpu ættu að skoða EliteBook 8460p frá HP .
HP EliteBook 8460p er ekki fartölva fyrir almenning , ef svo má segja , hún er hugsuð fyrir fyrirtæki og því gerð meiri krafa til hraða , endingar og öryggis en ella .
Dæmi um það er innbyggður kortalesari í tölvunni , en fyrir vikið er hægt að nota við hana rafræn skilríki , til að mynda til að eiga örugg samskipti , nú eða búa svo um hnútana að ekki sé hægt að komast í gögn á henni .
Hún er með minniskortalesara og snjallkortalesara , eins og getið er , og geisladrifi / brennara , sem mér finnst reyndar vera úrelt fyrirbæri orðið , 720p HD vefmyndavél og tilheyrandi nettengimöguleika Gigabit Ethernet , Bluetooth og svo framvegis .
Hægt er að kaupa 3G viðbót við vélina , en slíkt hlýtur brátt að verða staðalbúnaður .
Í vélinni sem ég prófaði er 2,5 gígariða Intel i5-2520M örgjörvi , 4 GB 1.333 MHz minni og 320 GB harður diskur .
Skjákortið er býsna gott , AMD Radeon HD 6470M með 1 GB minni , sem hentar vel fyrir alla venjulega vinnu og einnig til að keyra flesta leiki ef vill .
Skjárinn er þrælfínn , 14 " LED með 1600 x 900 upplausn .
Tölvan er dálítið þung , rúm tvö kíló , en skýrist af því að húsið á henni er úr burstuðu áli , magnesíum- og títaníumblöndu – manni finnst hún svo traust að nánast mætti reka niður tjaldhæla með henni .
Á vefsetri HP kemur fram að rafhlaðan dugi í allt að rúma átta tíma .
Ekki tókst mér að láta hana lifa svo lengi , en fer vitanlega eftir því hvað er í gangi hverju sinni og líka hvaða birtustilling er á skjánum .
HP á tímamótum Dregur HP sig út úr tölvuframleiðslu ? Menn ræða það nú á netinu og víðar að HP muni hugsanlega draga sig út úr tölvuframleiðslu , fara sömu leið og IBM og snúa sér alfarið að þjónustu .
Í ljósi þess hve fyrirtækið hefur eytt miklu púðri í að verða stærsti tölvuframleiðandi heims kemur það eðlilega nokkuð á óvart , en sviptingar í tölvuheiminum eru slíkar að erfitt er við að eiga ; legíó smárra framleiðenda keppist um að selja sem ódýrastar tölvur og þolir mun minni framlegð en fyrirtæki eins og HP , og eins spá margir því að tölvunotkun framtíðarinnar verði í æ meira mæli á snjallsímum og spjaldtölvum .
Frægt varð þegar HP setti TouchPad-spjaldtölvur sínar á brunaútsölu nánast daginn sem þær komu á markað um leið og það lýsti því yfir að það væri hætt spjaldtölvuframleiðslu .
Vísbending um það sem koma skal ? Ekki má þó skilja þetta svo sem sjoppunni verði lokað óforvarendis , væntanlega verða framleiðslan og vörumerkin seld líkt og þegar Lenovo keypti einkatölvuhluta IBM .
