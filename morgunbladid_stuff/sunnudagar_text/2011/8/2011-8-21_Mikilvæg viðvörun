þar sem ofbeldið læsti blóðugum klóm í stálhjarta byssumanns Það er átakanlegt ljóðið Noregi blæðir eftir Matthías Johannessen skáld og ritstjóra sem birt er í Lesbók Sunnudagsmoggans í dag .
Atburðirnir sem ort er um vöktu samúð og sorg um alla heimsbyggðina .
Verknaður fjöldamorðingjans í Noregi er hryllilegur og óverjandi með öllu .
Nokkuð hefur borið á því að álitsgjafar hafi ætlað að nýta sér þennan hörmulega atburð málstað sínum til framdráttar eða til að ófrægja skoðanir annarra .
Það dæmir sig sjálft .
Ein af sjálfsprottnum réttlætingum fjöldamorðingjans var að hann væri að verja kristna menningu og að ólíkir menningarheimar hlytu að takast á .
Eins og Olav Fykse Tveit , norskur prestur og framkvæmdastjóri Alkirkjuráðsins , skrifar í blaðið í dag , þá er slíkt glæpsamlega rangt .
Slíkar ályktanir hafa einfaldlega ekkert með kristin gildi að gera , sem boða kærleika og samhygð .
Fjölmenning er veruleiki nútímans .
Mikilvægt er að umræðan sé opinská en um leið nærgætin um þau efni .
Þessi þróun er ekki ný af nálinni ; öll eigum við ættir að rekja til innflytjenda og landnámsmanna .
Og skáldið hefur ef til vill hugsað til þess í orðum sínum : þar sem farfuglar syngja við lyng og blóm , þangað sem landnámsmenn festu hug sinn og hjarta við heimaslóð nýja Eina svar siðmenntaðs samfélags við fjöldamorðunum í Ósló og Útey er dregið saman í orðum Tveits : " Fólkið í Noregi hefur sýnt , að friðsamlegt andsvar við ofbeldi er öflugasta og hugrakkasta svar sem hægt er að veita .
" Það má ekki nota slíkan grimmdarverknað til að ala á frekara sundurlyndi og hatri .
Þá rötum við í öngstræti á tímum sársauka og dauða .
" Við sjáum þörfina á gagnkvæmu faðmlagi ; faðmlagi ástar og virðingar í samfélaginu , " skrifar Tveit .
" Við sjáum hve mikið við þörfnumst boðorðsins um að elska þegar við horfumst hreinskilnislega í augu við þá miklu áskorun sem felst í breytingum á samfélagsmynstri vegna innflytjenda og vaxandi fjöltrúarlegs samfélags .
Hinn mannlegi harmleikur 22. júlí er mikilvæg viðvörun fyrir okkur öll .
" Það geta allir tekið undir einlæg orð skáldsins : hefjum íslenzka fánann í hálfa stöng og sendum hryggð okkar austur um höf. 