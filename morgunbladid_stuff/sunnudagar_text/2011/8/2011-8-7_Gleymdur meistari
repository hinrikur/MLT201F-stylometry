Það er eitthvað heillandi við veröld sem var .
Saga stórvelda einsog Býsanveldisins og Austurríkis-Ungverjalands sem gnæfðu yfir nágrönnum sínum áður en þau hrundu og voru þurrkuð út af yfirborði jarðar er lokkandi .
Sjálfsævisaga Stefáns Zweig , sem einmitt heitir Veröld sem var , lýsir austurrísk-ungverska keisaradæminu og lífinu í Vín með svo melankólískri fegurð að hún er enn vinsæl í dag .
Verk ungverska höfundarins Miklós Bánffy sem komu út á fyrri hluta síðustu aldar eru farin að vekja þónokkra athygli í bókmenntahringjum Vesturlanda en þau fjalla einmitt líka um Austurríki-Ungverjaland rétt fyrir hrun veldisins .
Öfugt við Zweig var Bánffy embættismaður og aðalsmaður sem var um tíma utanríkisráðherra Ungverjalands , aðeins þremur árum eftir að stórveldið Austurríki-Ungverjaland hafði verið brotið niður í smáeindir eftir ósigur sinn í fyrri heimsstyrjöldinni .
Hann hafði setið á þingi stórveldisins í um tuttugu ár áður en það var liðað í sundur .
Eftir að kommúnistar náðu völdum í Ungverjalandi og Rúmeníu eftir seinni heimsstyrjöld áttu verk Bánffy litla möguleika .
Því þótt hann hefði barist gegn stuðningi Ungverja og Rúmena við nasista þá var hann aðalsmaður og fyrirlitinn sem slíkur af kommúnistum .
Fyrsta þýðing á verkum hans á ensku var ekki gefin út fyrr en árið 1999 .
Hann skrifaði mörg leikrit um ævina og smásögur en frægastur er hann fyrir svokallaða Transylvaníu-trílógíu sem stundum er einnig nefnd Skrifað á vegginn .
Bækurnar þrjár nefnast ; They Were Counted , They Were Found Wanting and They Were Divided .
Trílógían kom út á árunum frá 1934 - 1940 .
Sögurnar lýsa því hvernig austurrísk-ungverska keisaradæminu hnignar , og stöðnun þess ; þær lýsa dauðdaga stórveldis .
Einum 59 árum eftir að síðasti hluti trílógíunnar kom út í Ungverjalandi kom hún fyrst út á ensku og síðan þá hafa verið að birtast lofsamlegir dómar í blöðum um bækur hans .
The Daily Telegraph , The Scotsman , The New Statesman , The Guardian , öll tala blöðin um hann sem meistara og af slíkri gleði yfir að hafa fundið jafn magnaðan höfund sem hefur verið óþekktur utan Ungverjalands til þessa .
Tóninum í bókum hans er lýst sem harmrænum en ekki bitrum , þótt hann hafi haft allan rétt til þess að vera bitur .
Ekki aðeins komst hann til æðstu metorða í ríki sem var liðað sundur og horfði uppá þær hörmungar sem fyrri og seinni heimstyrjaldirnar færðu löndum hans .
Óðalsetur ættar hans í Transylvaníu varð fyrir loftárás af bandamönnum sem hann hafði þó frekar viljað að land sitt fylkti sér á bakvið , það var líka rænt af nasistum og brennt til grunna sem refsing fyrir mótspyrnu hans við stefnu Hitlers og síðan voru rústirnar og lendurnar teknar af honum af kommúnistum og honum meinað að fara yfir til Ungverjalands þegar búið var að færa landamæri Rúmeníu yfir hans lendur .
Það er magnað að hann hafi lifað án biturðar .
Börkur Gunnarsson borkur@mbl.is 