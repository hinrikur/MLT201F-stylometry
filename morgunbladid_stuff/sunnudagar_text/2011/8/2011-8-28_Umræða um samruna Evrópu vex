Viðgangur lýðræðis í Evrópu , hlutverk borgaralegs samfélags , vitund og vettvangur fyrir almenning var umræðuefni einnar málstofunnar á hinni viðamiklu evrópsku ráðstefnu stjórnmálafræðinga á vegum European Consortium for Political Research , sem fram fór í vikunni í Háskóla Íslands .
Helene Pristed Nielsen frá Álaborgarháskóla fjallaði um stöðu félagslegra hreyfinga og spurninguna um það hversu mikil áhrif þau ættu að hafa í lýðræðisríki .
Hún sagði að í því fælust bæði möguleikar og gildrur .
Félagslegar hreyfingar gætu talist mikilvæg viðbót við lýðræðisferlið og til væru kenningar um að án þeirra myndi mikilvægur vettvangur fyrir almenning til að hafa áhrif hverfa .
Á móti kæmu fullyrðingar um að slíkar hreyfingar græfu undan lýðræði .
Magdalena Gora frá Jagiellonian-háskóla talaði um það hvernig hugmyndin um að tilheyra væri að breytast bæði í tengslum við Evrópu og lýðræðið .
Hún sagði að þjóðerniskenndin væri enn grundvöllur stjórnmála , en með ólíkum hætti þó .
Gora sagði að þjóðerniskenndin endurspeglaðist með ólíkum hætti og misjafnt hversu sú sterk sú tilfinning að tilheyra ákveðnu landsvæði væri .
Hins vegar væri rík ástæða fyrir því að hugtakið fullveldi væri enn í hjarta umræðunnar , það væri nánast heilagt fyrir mörgum .
Gora talaði sérstaklega um ný ríki Evrópusambandsins og bar saman Pólland og Ungverjaland .
Hún sagði að í Ungverjalandi væri mikil spenna og menn þyrðu jafnvel ekki að segja hvað þeim fyndist um Evrópuverkefnið .
Vaxandi vonbrigði væru með Evrópusambandið .
Hún sagði að ungir Pólverjar drægju hefðbundnar þjóðernishugmyndir í efa á meðan þjóðarvinkillinn væri lykilatriði í Ungverjalandi .
Pieter De Wilde frá Rannsóknarmiðstöð félagsrannsókna í Berlín fjallaði um umræðuna um samrunann í Evrópu á netinu .
Hann byrjaði á að segja að bæði mætti líta á deiluna um réttmæti Evrópusamrunans sem neikvæða og jákvæða .
Yfirleitt væri ekki ágreiningur um samrunann almennt séð og fjallað um hann með jákvæðum hætti .
Hann sagði að öðru máli gegndi hins vegar þegar kæmi að stöðunni um þessar mundir .
" Í skrifum á netinu kunna menn ekki að meta hvernig ferlið fer fram núna , " sagði hann .
" Þetta á við um öll ríki sambandsins , deilt er um stöðuna núna .
" De Wilde sagði að hefð væri fyrir því að tala um að umræðan á Bretlandi og í Austurríki væri neikvæð , en öðru máli gegndi um hin " evrópusinnuðu ríki " .
Á þessu væri orðin breyting .
Gagnrýnin væri mismikil eftir löndum , en alls staðar fyrir hendi .
Svo virðist sem umræðan væri að fara í sama farveg .
Engin sátt væri þó um hvað bæri að gera .
" Ef aðeins er horft á umræðuna á netinu er stuðningur við samstarf ESB-ríkja , óumdeilt , " sagði De Wilde .
" En mikil umræða er um hvernig málum er háttað í ESB núna og engin skýr lína um hvort svarið felst í meira eða minna samstarfi og samruna .
" Kúvending ungverskrar umræðu Almenningur í Ungverjalandi hefur mestan áhuga á því hvaða áhrif Evrópusambandið hafi á það sjálft , en hefur óljósar hugmyndir um sambandið , sagði Maria Heller frá Eötvös Loránd-háskóla í Ungverjalandi í málstofunni .
frá Búdapest .
Heller sagði að þjóðarhugtakið væri sterkt í Ungverjalandi .
Íbúar landsins hugsuðu fyrst og fremst um sig sem þjóð , síðan Evrópubúa .
Hún kvað mikið horft til fortíðar .
Sú tilfinning væri sterk að bilið milli austurs og vesturs væri stórt og mikið ójafnvægi milli Ungverjalands og ESB , bæði meðal stjórnmálamanna og almennings .
" Vestrið ræður fyrir okkur , ESB er kennarinn , sem skammar okkur , " segir hún .
" Okkur hefur verið hleypt inn en erum í anddyrinu , litla þjóðin .
" Heller lýsti umræðunni í landinu þannig að í henni blandaðist minnimáttarkennd gagnvart ESB og þjóðarstolti , þar sem litið væri niður á ESB .
Ungverskum borgurum finnist skortur á samstöðu , þeir hafi verið yfirgefnir af vestur-evrópu og litið sé á þá eins og annars flokks borgara .
Síðan sé talað niður til landa á borð við Úkraínu og Albaníu .
Að sögn Heller hefur umræðan verið að herðast í Ungverjalandi .
Hún talaði um útilokandi umræðu þar sem áherslan væri á þjóðerni og trú .
Útlendingaótti færi vaxandi og blórabögglar fundnir .
Samsæriskenningar spryttu upp og ýmist væru gyðingar , frímúrarar , heimsvaldasinnar eða nýlendusinnar að baki ráðabrugginu .
Á meðan hún lýsti þessari umræðu sýndi hún mynd þar sem snúið hafði verið út úr Evrópusambandsfánanum , inn í gulum stjörnunum var hamar og sigð og undir áletrunin EUCCP , sem er skammstöfun fyrir Sovétríki Evrópusambandsins .
Sigur Viktors Orbáns í kosningunum í fyrra hefur haft mikil áhrif í landinu og ESB horfið af dagskrá .
Upp á skjá brá hún tilvitnun í Orban þar sem hann segir að 1848 hafi Ungverjar barist gegn ofríki Vínar , 1956 gegn Sovétríkjunum og nú standi stríðið við Brussel .
