Í ár eru tveir áratugir liðnir síðan Serge Gainsbourg , einn mesti töffari 20. aldarinnar , lést .
Hann átti sér margar hliðar , var skáld , lagahöfundur , leikari , prakkari , eurovision-sigurvegari , leikstjóri , drykkjumaður , flagari og keðjureykingamaður .
En umfram allt listamaður , nautnaseggur og lífskúnstner af gamla evrópska skólanum .
Davíð Roach Gunnarsson Serge Gainsburg var stöðugt leitandi sem tónlistarmaður og skipti svo oft um ham að kamelljónið sjálft , David Bowie , er eins og íhaldsmaður í samanburðinum .
Þegar Gainsbourg lést líkti François Mitterrand , þáverandi forseti Frakklands , honum við hin mikils virtu skáld Baudelaire og Apollinaire .
Hann var ekki manna fríðastur en heillaði þó heitustu leikkonur og fyrirsætur Evrópu upp úr skónum .
Frá byrjun hafði hann einstakt lag á því að hneyksla smáborgara , sem yfirskyggði að nokkru leyti aðra hæfileika hans undir lok ævinnar .
Hann var stórstjarna í Frakklandi en annars staðar í heiminum er hans helst minnst fyrir angurværa orgeltónana og fullnægingarstunur Jane Birkin í laginu Je t ' aime ...
moi non plus , og kannski núna á youtube öld fyrir glæfralega yfirlýsingu um að vilja sænga hjá Whitney Houston í frönskum spjallþætti á 9. áratugnum .
Slapp frá nasistum Gainsbourg fæddist í París 2. apríl 1928 og var skýrður Lucien Ginsburg en foreldrar hans voru rússneskir gyðingar sem höfðu flúið heimalandið eftir byltinguna 1917 .
Þegar Frakkland var hertekið af nasistum í síðari heimsstyrjöldinni þurfti öll fjölskyldan að merkja sig með gyðingastjörnunni en þeim tókst að flýja París með fölsuðum skilríkjum og voru í felum þar til stríðinu lauk .
Faðir Gainsbourg var menntaður píanisti sem hafði lifibrauð af því að spila í kabarettum og spilavítum og Gainsbourg spilaði á píanó frá unga aldri .
Hann lagði stund á myndlist í listaháskóla en fór fljótlega að sjá fyrir sér með því að spila á píanó á börum og næturklúbbum .
Hann gekk til liðs við tónlistarhópinn Milord L ' Arsoille og árið 1958 kom út hans fyrsta sólóplata , Du Chant a la Une .
Á henni er meðal annars að finna hið frábæra lag Le Poinçonneur des Lilas .
Það er um starfsmann í neðanjarðarlestastöð í París sem er í svo leiðigjörnu starfi við að gata lestarmiða að hann dreymir um að setja gat í hausinn á sjálfum sér og verða grafinn í stóru gati í jörðinni .
Tónlistin á plötunni og tveimur næstu plötum er að mestu hefðbundin frönsk " chanson " tónlist blönduð djassi en yrkisefnin eru oft í dekkri kantinum eins og áðurnefnt lag er dæmi um .
Litla stelpan með sleikjóinn Fyrstu sólóplötur kappans seldust ekki í bílförmum en hann átti hins vegar velgengni að fagna sem lagahöfundur söngkvenna á borð við Petulu Clark , Juliette Greco og Dionne Warwick .
Árið 1965 samdi hann lagið Poupée de cire , poupée de son , sem sigraði söngvakeppni Evrópskra sjónvarpsstöðva fyrir Lúxemborg og var sungið af táningsstjörnunni France Gall .
Hann hélt áfram að semja lög fyrir hana en lagið Les Succettes vakti mikla hneykslun þegar það kom út árið 1966 .
Unglingsstúlkan Gall var þar á yfirborðinu að syngja um stelpu sem hafði gaman af sleikibrjóstsykri en textinn er morandi í tvíræðni og vísunum í munnmök .
Stuttu síðar hóf hann ástarsamband við Brigitte Bardot , sem á þeim tíma var gift þýskum milljónamæringi .
Hann tileinkaði henni plötuna og titillagið Initials B.B .
en þau sungu dúett á nokkrum lögum plötunnar .
Af þeim ber hæst Bonnie and Clyde , óð Gainsbourg og Bardot til glæpaparsins sem hafði verið gert ódauðlegt í samnefndri bíómynd ári fyrr .
Það sem lyftir laginu upp á æðra plan er samt óaðfinnanlegur hljómurinn sem er langt á undan sinni samtíð , fiðlur og kassagítar eru notaðar sem ryþmísk hljóðfæri og gefa sándinu ákveðið þyngdarleysi og skrýtið óp er endurtekið í sífellu í gegnum lagið .
Gainsbourg hafði lag á því að vinna með framsæknum og hugmyndaríkum upptökustjórum og útsetjurum og margt af því sem hann gerði seint á sjöunda áratugnum og snemma á þeim áttunda hljómar einstaklega nútímalega .
Lagið Requiem pour un con frá árinu 1968 sem er með stamandi bassalínu , hörðum trommutakti , mjúkum bongótrommum og nokkurs konar rappi frá Gainsbourg , sem hljómar t.d. ekki ósvipað því sem Massive Attack gerðu á sinni fyrstu plötu sem kom út 23 árum seinna .
Fordæmdur af Vatíkaninu Árið 1968 , við tökur á bíómyndinni Slogan , kynntist hann Jane Birkin , 22 ára breskri leikkonu og fyrirsætu sem átti eftir að verða ástin og skáldgyðjan í lífi hans næstu 13 árin .
Fyrsta kvöldið sem þau eyddu saman fór hann með hana á pöbbarölt um París þar sem þau stoppuðu á ýmsum klæðskiptingabörum og enduðu á Hiltonhótelinu þar sem maðurinn í afgreiðslunni spurði hann : " Sama herbergi og venjulega ? " Þau urðu óaðskiljanleg og ári síðar kom út lagið Je t ' aime ...
moi non plus sem gerði allt vitlaust á vinsældalistum og siðapostula vitlausa um alla Evrópu .
Sögusagnir voru uppi um að stunurnar í laginu kæmu úr alvöru kynlífsleikjum parsins .
BBC og ótalmargar útvarpsstöðvar bönnuðu það .
Vatíkanið fordæmdi það .
Gainsbourg naut athyglinnar og var nú loksins orðinn alþjóðleg poppstjarna .
Breiðskífa með parinu , sem nefndist einfaldlega Jane Birkin / Serge Gainsbourg , kom út sama ár þar sem margt var um fína drætti en hún bliknar þó í samanburðinum við næsta óð Gainsbourg til Birkin sem kom út tveimur árum seinna .
Sagan um Melody Nelson Gainsbourg fór til Bretlands ásamt útsetjaranum Jean-Claude Vannier og í slagtogi við færustu sessjónleikara Bretlands tókst þeim að töfra upp úr hatti sínum rokk-fönk-sinfóníu , Histoire de Melody Nelson , plötu sem hefur einstakan hljóm í poppsögunni og er ein af bestu plötum áttunda áratugarins .
Það sem drífur plötuna áfram er ótrúlega melódískur bassaleikur Herbie Flowers ( sem ári síðar var ábyrgur fyrir bassalínunni í Take a Walk on the Wild Side með Lou Reed ) , og sögumaðurinn Gainsbourg sem talar , hvíslar og muldrar sig í gegnum söguþráð plötunnar sem snýst um þráhyggjukennda ást sögumannsins á Melody , 15 ára enskri rauðhærðri stelpu .
Bassinn er fönkí , gítarinn er sækadelik , kór- og strengjaútsetningar mikilfenglegar og hugmyndaríkar og sjaldan hefur rokkhljóðfærum og sinfónískum útsetningum verið blandað saman á jafn smekklegan og frumlegan máta .
Platan seldist nánast ekkert þegar hún kom út en er nú af mörgum talin hans besta plata og til að mynda Beck , Air , Tricky , Jarvis Cocker og Brian Molko eru miklir aðdáendur .
Næsta plata Gainsbourg kom út tveimur árum seinna og var allt öðruvísi , frekar lágstemmd akústísk plata en árið 1975 gaf hann út Rock Around the Bunker .
Sú plata særði sómakennd margra en hún var innblásin af gamaldags rokki frá 6. áratugnum en fjallaði með svörtum húmor um nasista og seinni heimsstyrjöldina í stuðsmellum eins og Nazi Rock og S.S. in Uruguay .
Árið 1976 gaf hann svo út aðra metnaðarfulla konsept plötu sem fjallar um dökka og forboðna ást , L ' homme à tête de chou eða Maðurinn með kálhausinn .
Í þetta skiptið er það exótísk fegurð hinnar svörtu Marilou sem heillar hinn truflaða sögumann en hann endar plötuna á geðveikrahæli eftir að hafa barið hana til dauða með slökkvitæki .
Tónlistin , sem er ótrúlega fjölbreytt og framsækin , snertir meðal annars á rokki , diskói , fönki , reggí , djassi og afrískum ryþmum .
Platan er ekki alveg jafn góð og Melody Nelson en er þó eitt besta verk Gainsbourg og verðskuldar meiri athygli en hún hefur fengið .
Franskt reggí Gainsbourg ferðaðist til Kingston á Jamaica árið 1978 og tók upp heila reggí plötu með goðsagnakennda ryþmaparinu Sly Dunbar og Robbie Shakespeare og bakraddasveit sem innihélt meðal annars eiginkonu Bob Marley , Ritu .
Meðal laga á plötunni var reggíútgáfa af La Marseille , franska þjóðsöngnum sem átti eftir að valda gríðarlegu fjaðrafoki í heimalandinu þegar platan kom út .
Hneykslið var á svipuðum skala og þegar Sex Pistols sungu God Save the Queen í Bretlandi .
Gainsbourg fékk drápshótanir frá þjóðernissinnum , í leiðara dagblaðs var lagt til að ríkisborgararéttur hans yrði afturkallaður og mótmælendur mættu á alla tónleika hans þar sem hann kynnti plötuna .
Honum tókst meira að segja að reita Bob Marley sjálfan til reiði þegar hann komst að því að Gainsbourg hafði látið eiginkonu hans syngja klámfengna texta í bakröddum á plötunni .
Sítrónusifjaspell Eftir þrettán ára stormasamt samband fékk Jane Birkin loksins nóg af óútreiknanlegri hegðun og stanslausri drykkju Gainsbourg og yfirgaf ástmann sinn árið 1980 , þá ólétt eftir annan mann .
Gainsbourg brást við með enn meiri drykkju , var fastagestur í spjallþáttum í sjónvarpi á 9. áratugnum og nánast undantekningalaust ölvaður að gera eitthvað af sér .
Meðal þess sem hann náði að afreka í beinni útsendingu var að brenna 500 franka seðil ( sem var ólöglegt á þeim tíma ) og lýsa því yfir fyrir framan unga Whitney Houston að hann langaði til að sofa hjá henni .
Hann sat fyrir í dragi á umslaginu fyrir Love on the Boat , hljóðgervladrifinni poppplötu sem fjallaði að mestu um samkynhneigða karlmenn sem stunda vændi , en lagið Lemon Incest eða " Sítrónusifjaspell " vakti þó mesta athygli .
Í því syngur hann dúett með dóttur sinni , Charlotte , sem þá var 12 ára .
Ef lagið , umfjöllunarefnið og dóttir hans voru ekki nóg til þess að særa blygðunarkennd flestra sómakærra borgara var einnig gert myndband við lagið þar sem Gainsbourg og dóttir hans liggja fáklædd uppi í rúmi og syngja hvort til annars .
Gainsbourg hafði um nokkurt skeið verið heilsulítill en 2. mars 1991 báru áfengi og tóbak loksins sigurorð af honum þegar hann lést í svefni á heimili sínu .
Nicholas Godin úr hljómsveitinni Air sagði í viðtali við Guardian : " Þú getur spurt hvern sem er í París og hann man hvað hann hafði fyrir stafni er tíðindin bárust að Gainsbourg væri dáinn , þetta var það mikið áfall .
" Það var flaggað í hálfa stöng út um alla borg og þúsundir mættu í jarðarför hans .
Viskíflöskur og Gitanes sígarettupakkar voru lögð sem virðingarvottur bæði við heimili hans og legstein .
Áhrif hans á tónlistarheiminn verða seint ofmetin en árið 2006 kom út platan Monsieur Gainsbourg Revisited , sem helguð var minningu hans .
Þar fluttu listamenn á borð við Portishead , Franz Ferdinand , Cat Power , Jarvis Cocker og Micheal Stipe ábreiður af lögum hans .
Textar hans hafa verið gefnir út í ljóðabókum og eru námsefni í háskólum í Frakklandi .
Gainsbourg hafði óendanlega ástríðu fyrir áfengi , sígarettum og konum sem honum tókst að miðla á ótrúlega skapandi og ögrandi hátt í list sinni og ætti með réttu að teljast einn merkasti tónlistarmaður síðustu aldar .
