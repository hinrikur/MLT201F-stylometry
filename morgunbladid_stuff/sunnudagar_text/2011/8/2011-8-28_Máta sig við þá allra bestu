Taflfélagið Mátar var stofnað í Garðabæ í sumarlok 2008 , " í upptakti hrunadansins " , eins og Pálmi Ragnar Pétursson , formaður félagsins , kemst sposkur að orði .
Félagar eru tuttugu talsins og kjarninn eru Akureyringar búsettir á höfuðborgarsvæðinu en fleiri hafa smám saman bæst í hópinn .
" Við erum flestir aldir upp í Skákfélagi Akureyrar og héldum lengi tryggð við það félag en létum síðan verða af því að stofna nýtt .
Nafngiftin er skemmtileg og viðeigandi .
Allir erum við mátar þó svo við mátum stundum hver annan enda enginn annars máti í leik .
" Mátar þreyta frumraun sína í fyrstu deild Íslandsmótsins í vetur og Pálmi viðurkennir að aðeins fari um þá .
" Við erum að leita hófanna um liðstyrk en þurfum að hafa snör handtök því að Íslandsmót taflfélaga hefst í byrjun október , " segir Pálmi en teflt er á átta borðum í efstu deild .
Rúnar Sigurpálsson og Arnar Þorsteinsson hafa leitt hópinn til þessa og hefur Pálmi áhuga á fleiri skákmönnum í þeim gæðaflokki .
Mátar ætla ekki að láta sér nægja að tefla meðal hinna bestu heldur er einnig stefnt að því að senda lið til keppni í 4. deild .
Að óbreyttu munu nokkrir gamalkunnir stjórnmálamenn tefla þar fyrir hönd Máta , svo sem Halldór Blöndal , Guðni Ágústsson , Guðjón Guðmundsson og Gunnar I. Birgisson .
Einnig er ekki útilokað að rithöfundurinn Huldar Breiðfjörð setjist við taflborðið .
Pálmi segir Máta hittast vikulega yfir vetrartímann og tefla og hlakkar til að takast á við nýja félaga í vetur .
Milli skáka er svo vitaskuld rætt fjálglega um landsins gagn og nauðsynjar .
Mátar munu ekki aðeins tefla í vetur því félagið hefur að beiðni Skáksambands Íslands tekið að sér að endurreisa Tímaritið Skák .
Það hefur legið í láginni um nokkurt skeið og segir Pálmi það verðuga áskorun að taka upp þráðinn .
Fyrirhugað er að tímaritið komi út einu sinni á ári , í tengslum við Reykjavík Open í byrjun mars .
Pálmi segir menn þegar farna að safna efni en auk hefðbundinna þátta , svo sem umfjöllunar um helstu mót , verkefni landsliðsins , æskulýðsstarf og fleira , er meiningin að leita líka fanga á óhefðbundinn hátt .
" Þá er ég að tala um að rýna í skáksöguna , miðla reynslusögum og fleira , " segir Pálmi og bætir við að hægt sé að skrá sig í áskrift á skak.is 