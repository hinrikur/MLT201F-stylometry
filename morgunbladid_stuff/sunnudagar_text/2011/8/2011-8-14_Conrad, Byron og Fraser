Fæstir hafa farið mikið lengra en í gegnum skylduverkin hjá Joseph Conrad sem eru Heart of Darkness og Lord Jim og kannski má setja Nostromo í þann flokk .
En fyrir tilviljun greip ég í smásagnasafn hans sem var til sölu í bókabúð Eymundssonar , útgefið af Wordsworth Classics .
Hann er engu síðri í smásögum sínum sem eru með þessum rólynda , þunga tón sem lokkar við Conrad .
Sérdeilis er flott smásagan The Outpost of Progress sem höfundurinn sjálfur flokkaði sem sitt besta verk .
Nafn sögunnar vísar til andstæðu sinnar , enda eru aðalhetjur verksins hvorki fallegar né framfarasinnaðar .
Hún fjallar um tvo Belga sem eru settir af fyrirtæki sínu á stöð sem er utan alfaraleiðar í frumskógum Afríku .
Þeir höndla með fílabein en eru mjög latir og þjást af verkefnaskorti .
Með tímanum verður andrúmsloftið þyngra og þyngra , þangað til þeir fara að rífast svo heiftarlega uppúr engu í hitanum og leiðindunum að annar verður hinum að bana .
Það er hinn þungi árniður stílsins hans Conrads sem er svo heillandi .
Hann sjálfur var pólskættaður Englendingur sem starfaði sem sjómaður allan fyrri hluta ævinnar .
Sögurnar sem hann skrifaði seinni hluta ævi sinnar voru oftast tengdar sjómennsku og nýlendustefnunni sem var allsráðandi í heiminum á þeim tíma .
En Conrad skrifaði bækur sínar í kringum næstsíðustu aldamót .
Sá síðan sama dag grein um ljóð Byrons lávarðar , Childe Harold ´ s Pilgrimage , í Guardian og ljóðasafn hans í öndvegi í bókabúð Eymundssonar og velti fyrir mér hvort þar væri tenging á milli .
Settist yfir Byron-safn mitt um kvöldið til að lesa hið hárómantíska ljóð hans sem gerði hann frægan á einni nóttu þegar hann var aðeins 24 ára gamall árið 1812 .
En það er aðeins hægt að komast í gegnum það allt ef menn eru á mjög rómantísku tímabili í lífi sínu .
Mæli einnig með bók George McDonald Fraser , Flashman , sem er þægileg afþreying og nauðsynleg þeim sem vilja skilja skrítnar en hnyttnar vísanir breskra blaðamanna sem fjalla um ástandið í Afganistan .
Flashman er James Bond-fígúra í stríðum Breta í Afganistan á 19.öldinni .
Síðar áttu eftir að koma út bækur þarsem hann var miðpunktur í öllum átökum Breta á þeirri öld .
Bækurnar voru mjög vinsælar í Bretlandi og á stundum heldur maður að kunnátta í þeim sé hluti af inntökuprófum inná deildir erlendra frétta hjá helstu bresku blöðunum .
borkur@mbl.is 