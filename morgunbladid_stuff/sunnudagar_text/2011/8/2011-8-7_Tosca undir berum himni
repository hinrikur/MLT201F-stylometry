Bak við tjöldin Mikil eftirvænting ríkir nú á meðal þeirra fjölmörgu söngvara , hljóðfæraleikara og annarra sem leggja hönd á plóg við að setja upp óperuna Tosca eftir Puccini í Keflavíkurkirkju .
Um áttatíu manns koma að því að setja verkið upp en sýningarnar , sem verða tvær , verða á föstudagskvöld og á sunndagskvöld .
Texti : Hallur Már hallurmar@mbl.is Myndir : Kristinn Ingvarsson kring@mbl.is Óperan Tosca er ein frægasta og vinsælasta ópera allra tíma , hún fjallar um ástir og afbrýði og endar á dramatískan hátt .
Tónlistin þykir vera fallega ofin heild þar sem persónum , atburðum og hugmyndum eru tileinkuð stef .
Verkið er sett upp af óperufélaginu Norðurópi í samvinnu við Tónlistarfélag Reykjanesbæjar , Sönghópinn Orfeus og Kór Keflavíkurkirkju ásamt fleirum .
Valinkunnir söngvarar fara með aðalhlutverkin : Bylgja Dís Gunnarsdóttir , Jóhann Friðgeir Valdimarsson , Bergþór Pálsson , Bragi Jónsson , Magnús Guðmundsson , Rósalind Gísladóttir og Kristján Þorgils Guðjónsson eru í hlutverkum einsöngvara ásamt Jóhanni Smára Sævarssyni sem leikstýrir jafnframt verkinu .
Ópera undir berum himni Sýningin er í þremur þáttum sem fara fram á mismunandi stöðum .
Fyrsti þáttur verður í Keflavíkurkirkju , annar þáttur í safnaðarheimili kirkjunnar og sá þriðji verður í garðinum þar á milli .
Áhorfendur færa sig svo á milli rýma og taka þannig virkan þátt í sýningunni .
Óperan verður flutt á ítölsku og hljómsveitin samanstendur af orgeli , píanói , flautu og slagverki .
Tónlistarstjórn er í höndum Antoníu Hevesi .
Jóhann Smári átti frumkvæðið að uppfærslunni en hugmyndin kviknaði þegar hann var að skipuleggja ferna mismunandi tónleika þar sem átti að flytja styttri útdrætti úr óperum .
" Ég var staddur í kirkjunni og var að hugsa um hvernig hægt væri að setja þetta upp , Toscu , sem átti að vera á fyrstu tónleikunum .
Þar sem fyrsti þátturinn gerist í kirkju , annar þátturinn heima hjá lögreglustjóranum og sá þriðji undir berum himni fannst mér upplagt að nýta aðstöðuna sem er fyrir hendi og blasti við mér til að setja verkið upp í heild sinni .
Eftir að hafa fengið að sameina styrki fyrir tónleikunum hafði ég samband við söngvara í því skyni að fá þá til að syngja .
Það gekk greiðlega og mikil stemning er fyrir uppsetningunni .
" Tilraunir og smíðar Þegar ljósmyndara bar að garði voru æfingar í fullum gangi og smiðurinn Gunnar Valdimarsson í óðaönn að smíða fangaklefa og stærðarinnar turn fyrir leikmyndina .
Jóhann segir mikla tilraunastarfsemi fylgja svona óhefðbundinni sýningu þar sem huga þurfi vel að hljómburði og lýsingu .
" Hljómburðurinn úti í garðinum hefur komið mjög vel út og ef veðrið verður gott ætti að verða fallegur roði í skýjunum um það leyti sem við erum að ljúka þriðja þætti .
" 