Þetta var í fyrri viku .
Við vorum komin vestur yfir Snæfellsnesið þegar flugstjórinn hafði yfir þessa venjubundnu rullu um stefnu , flughæð , skýjafar og hvernig vindar blésu á áfangastað .
Flugið vestur á Ísafjörð var ljómandi ljúft og í blíðviðri síðsumarsdags gátu flugmennirnir rennt sér beint niður Engidalinn , tekið langa lokastefnu og smurt sér inn á brautina .
Ég kannaðist hvorki við nafn hans né flugmannsins – og flugfreyjunni þekki ég engin deili á .
Og þó flýg ég alloft hér innanlands .
En kannski á þetta að vera svo .
Nafnleysið á víst að tryggja einhverja óhlutdrægni og fjarlægð .
En fyrir vikið verður samfélag okkar leiðinlega ópersónulegt , enda þó mér þyki bráðnauðsynlegt að þekkja helstu persónur og leikendur þess .
Sú var tíðin að flugið var sveipað einstökum ævintýrablæ og flugmenn voru menn sem flestir þekktu .
Þannig þótti í frásögur færandi 8. nóvember 1980 þegar þekktasti flugstjóri þjóðarinnar kom inn til lokalendingar .
Jóhannes R. Snorrason var að ljúka áratugalöngum ferli sínum sem atvinnuflugmaður .
" Það er mikill munur að fljúga nú og þegar ég fór í mína fyrstu millilandaferð en sú ferð var jafnframt sú fyrsta í millilandaflugi Íslendinga , " sagði Jóhannes í viðtali við Morgunblaðið eftir lendingu í nóvember 1980 .
Sú ferð var til Lages Bay í Skotlandi en þangað var sjö tíma flug á Catalina-flugbát sem hannaður var í hernaðarlegum tilgangi en alls ekki til farþegaflugs enda þótt slíkar flugvélar væru lengi notaðar þannig hér á landi .
Skotlandsferðina og fleiri eftirminnilegar rifjaði Jóhannes upp í minningabókum sínum , Skrifað í skýin , sem þóttu frábærlega vel ritaðar og voru metsölubækur .
Marga aðra punkta úr ferli Jóhannesar mætti hér nefna svo sem að hann sat í flugstjórasætinu þegar Gullfaxi Flugfélags Íslands , fyrsta þota Íslendinga kom til landsins árið 1967 .
" Hann horfir út .
Höfuðborgin skartar sínu fegursta .
Við sjáum fjölda fólks , sem safnast hefur saman á flugvellinum , til að fagna komu Gullfaxa , fyrstu íslensku þotunnar .
Við stjórnvölinn er Jóhannes R. Snorrason yfirflugstjóri .
Það ríkir bjartsýni og gleði um borð og eins og ávallt óskorað traust til flugstjórans , " sagði Guðmundur Snorrason í minningargrein að Jóhannesi látnum vorið 2005 .
Jóhannes var handhafi flugskírteinis nr. fimm ; á undan voru Sigurður Jónsson , Björn Eiríksson , Agnar Kofoed-Hansen og Örn Ó. Johnson .
Og Guðmundur Snorrason sagði einnig : " Eins og mörg ævintýri krafðist flugævintýri okkar Íslendinga margra fórna og þrotlausrar baráttu frumkvöðlanna , sem höfðu ekki í neinn reynslubrunn að leita , en urðu að taka út sína eigin reynslu með þrotlausum tilraunum og baráttu við slæmar aðstæður , ófullkomnar vélar , lélega flugvelli og óblíð skilyrði í dreifbýlu fjallalandi .
" Sigurður Bogi Sævarsson sbs@mbl.is 