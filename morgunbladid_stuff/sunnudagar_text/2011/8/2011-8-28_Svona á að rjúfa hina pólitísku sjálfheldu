Við erum föst í pólitískri kreppu , sem veldur því að hvorki gengur né rekur .
Hún snýst um tvö grundvallarmál , aðild að ESB og stóriðju og stórvirkjanir .
Stjórnarflokkarnir eru með og á móti aðild að ESB .
Stjórnarflokkarnir eru með og á móti stóriðju og stórvirkjunum .
Þessi sjálfhelda veldur stöðnun við uppbyggingu atvinnulífsins eftir hrun .
Sú stöðnun er svo byrjuð að hafa áhrif á aðra þætti svo sem velferðarkerfið .
Það má ekki miklu muna að sjá megi merki hnignunar í því .
Það hefur áður verið djúpstæður ágreiningur í íslenzku samfélagi um hvert ætti að stefna en hann hefur alltaf verið leystur – þar til nú .
Það var ágreiningur um , hvort stofna ætti lýðveldi 1944 .
Það var afgerandi meirihluti fyrir því meðal þings og þjóðar .
Það var harkalegur ágreiningur um aðild að Atlantshafsbandalaginu 1949 .
Það var skýr meirihuti fyrir því á Alþingi .
Það var djúpstæður ágreiningur um varnarsamninginn við Bandaríkin 1951 .
Það var afgerandi meirihluti fyrir honum á Alþingi .
Það var alvarlegur ágreiningur um landhelgissamningana við Breta 1961 .
Það var meirihluti fyrir þeim á Alþingi .
Það var ágreiningur um Búrfellsvirkjun og álverið í Straumsvík á viðreisnarárunum .
Það var meirihluti fyrir hvoru tveggja á Alþingi .
Það var ágreiningur um inngöngu Íslands í EFTA undir lok viðreisnaráranna .
Það var meirihuti fyrir henni á Alþingi .
Það var ágreiningur um hvernig standa ætti að útfærslu fiskveiðilögsögunnar 1972 og lausn 50 mílna deilunnar 1973 .
Það var meirihuti fyrir hvoru tveggja á þingi .
Það var ágreiningur um framhald varnarsamningsins við Bandaríkin frá myndun vinstristjórnar 1971 .
Þjóðin afgreiddi það mál sjálf í þingkosningunum 1974 .
Það var ágreiningur um lausn 200 mílna deilunnar 1976 .
Það var meirihluti fyrir þeirri lausn á Alþingi .
Það var ágreiningur um EES-samninginn í byrjun tíunda áratugar 20. aldarinnar .
Það var afgerandi meirihluti fyrir honum á Alþingi .
Það var ágreiningur um Icesave á nýrri öld .
Á þann hnút var höggvið í tveimur þjóðaratkvæðagreiðslum .
Um öll þessi stóru mál var djúpstæður ágreiningur meðal þjóðarinnar en í öllum tilvikum var sá ágreiningur gerður upp með lýðræðislegum hætti , annaðhvort á Alþingi , í þingkosningum eða með þjóðaratkvæðagreiðslum .
Nú situr ríkisstjórn , sem er bæði með og á móti aðildarumsókninni að Evrópusambandinu .
Nú situr ríkisstjórn , sem er bæði með og á móti stórvirkjunum og stóriðju .
Venjulega standa ríkisstjórnir upp og hætta , þegar þær koma sér ekki saman um meginmál .
Það gerði Hermann Jónasson í frægri ræðu á þingi ASÍ í byrjun desember 1958 , þegar hann sagði að innan ríkisstjórnar sinnar væri engin samstaða um lausn aðsteðjandi vanda .
Hann mundi því biðjast lausnar fyrir sína hönd og síns ráðuneytis .
Meginástæðan fyrir því að Jóhanna Sigurðardóttir fylgir ekki fordæmi Hermanns frá 1958 er sú , að það er orðið trúaratriði hjá forystumönnum Samfylkingar og Vinstri-grænna að sýna , að vinstristjórn geti setið út kjörtímabilið .
Það getur hins vegar orðið þjóðinni dýrt , ef þessi stöðnun ríkir í tæp tvö ár í viðbót .
Er leið út úr þessari pólitísku kreppu ? Hún er til og í raun mjög einföld .
Það er hægt að spyrja þjóðina í þjóðaratkvæðagreiðslu , hvort hún vilji halda samningaviðræðum við Evrópusambandið áfram .
Því var hafnað á Alþingi sumarið 2009 að þjóðin sjálf tæki ákvörðun um það , hvort sækja ætti um aðild .
Þeir hinir sömu segja nú að þeir vilja fá að kjósa um samning .
Auðvitað liggur í augum uppi að verði gerður samningur mun þjóðin hafa síðasta orðið um hann .
En þeir , sem þannig tala , geta þá varla verið andvígir því að sú þjóð , sem fékk ekki að taka sjálf ákvörðun um hvort hún vildi sækja um aðild , lýsi skoðun sinni á því eftir það sem á undan er gengið og í ljósi þróunar mála innan ESB og myntbandalagsins , hvort hún vill halda þeim viðræðum áfram .
Atburðarásin innan ESB gefur fullt tilefni til að slíkrar spurningar sé spurt í þjóðaratkvæðagreiðslu .
Um niðurstöðu slíkrar atkvæðagreiðslu getur enginn deilt , hvorki andstæðingar né aðildarsinnar .
Það er líka hægt að spyrja þeirrar spurningar í sömu þjóðaratkvæðagreiðslu hvort þjóðin vill eða vill ekki leggja í framkvæmdir við tilteknar stórvirkjanir og ákveðin skilgreind stóriðjuverkefni .
Þar með væri ákvörðun tekin á annan hvorn veginn og það þýddi ekkert fyrir fólk í hvorri fylkingunni sem væri að rífast um þá niðurstöðu .
Þetta er raunhæf leið út úr þeirri pólitísku sjálfheldu sem við erum í og hér hefur verið rakin .
Með þessum hætti væri hægt að höggva á hnúta í báðum þessum stóru málum , hvað svo sem liði innantómu og tilgangslausu rifrildi við Austurvöll , sem því miður snýst aðallega um ekki neitt .
Það virðist orðin föst regla hjá Alþingi að ræða ekki það sem máli skiptir í hagsmunamálum þjóðarinnar en þeim mun meira um það sem litlu skiptir .
Er Samfylkingin andvíg því , að ofangreindra spurninga sé spurt í þjóðaratkvæðagreiðslu ? Það getur varla verið .
Sá flokkur hefur sterka sannfæringu fyrir því að við eigum að ganga í ESB og taka upp evru en jafnframt að við eigum að virkja og byggja upp stóriðju .
Varla er flokkurinn á móti því að skoðun þjóðarinnar liggi fyrir í þessum tveimur málum .
Eru Vinstri-grænir andvígir því að slík þjóðaratkvæðagreiðsla fari fram ? Það getur varla verið .
Þeir segjast vera flokkur hinnar opnu og gagnsæju stjórnsýslu .
Þeir segjast fylgjandi þjóðaratkvæðagreiðslum um meginmál .
Hér er tækifæri fyrir VG að sýna að flokkurinn meini eitthvað af því , sem hann segir .
Hvernig væri að stjórnarandstaðan láti á þetta reyna á Alþingi ? 