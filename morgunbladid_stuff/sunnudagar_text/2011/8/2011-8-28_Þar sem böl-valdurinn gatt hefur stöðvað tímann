Ég er stödd í 1001 nætur ævintýri .
Í höfuðborginni Sanaa í Jemen hefur tíminn stöðvast .
Angan af framandi kryddjurtum liggur í loftinu , hvítlaukur , saffran , turmerik og kóríander blandast þægilega saman og þrengir sér fyrir vitin .
Þetta er brún ævintýraborg sem ilmar og virðist miklu frekar hafa verið bökuð , en byggð .
Húsin minna á fagurlega gerð piparkökuhús með hvítum skreytingum í kringum glugga og dyrastafi , marglitað gler í gluggunum , líkt og úr glassúr .
Konur ganga um strætin , flestar huldar svo ekkert sést í þær nema dökk , vel máluð augun og glaðhlakkalegur glampi sést í þeim , er þær ganga framhjá .
Mig grunar að um varir þeirra leiki bros , þó ég sjái það ekki .
Karlmennirnir klæðast hvítum serkjum , eða einhvers konar pilsum , með þykk belti um sig miðja og íbjúgan rýting í fagurlega skreyttu slíðri , skorðaðan undir .
Stærð rýtinganna er mismunandi og segir til um stöðu þeirra .
Eftir því sem þeir eru stærri og skrautlegri , því meiri virðingu ber að sýna þeim .
Yfir serknum klæðast þeir svo jakka og á höfðinu er vandlega vafinn vefjarhnöttur .
Alls staðar spruttu upp börn Og alls staðar eru börn .
Hlaupandi koma þau og umkringja ókunnugan útlendinginn , mjóslegin og mismunandi snyrtileg , eins og barna er siður , en áberandi falleg .
Óðamála fagna þau gestinum , bjóða hann velkominn og krefjast svara , hvaðan hann beri að .
Takmörkuð tungumálakunnátta , á öðru máli en sínu eigin , hamlar innihaldsríkum samræðum , en forvitnin og glaðværð þeirra vegur þar margfalt upp á móti .
Hér skiptir skilningur á tungumálum ekki svo ýkja miklu máli .
Ég er stödd hér sem ferðalangur , hafði lagt af stað ásamt fleirum , með óljósar hugmyndir um fólk og samfélag , grunlaus um hvað biði mín og þá upplifun sem ég myndi verða fyrir .
Svo mögnuð varð hún að mér fannst sem skilningarvitin ætluðu að bregðast mér , fara á yfirsnúning og bræða hreinlega úr sér .
Augun stóðu á stilkum , hugurinn neitaði að hvílast og það var ekki fyrr en nokkrum dögum eftir komuna sem ég loks örmagnaðist og náði að sofna .
Værukær þjóð í vímu Tíminn hefur staðið í stað í Jemen .
Það hefur fátt breyst í áratugi , jafnvel hundruð ára , framþróun er hæg og fátæktin gífurleg .
Nágrannaþjóðir hæða Jemena og finnst lítið til þeirra koma .
Atvinnuleysi er með því mesta sem gerist í heiminum og þrátt fyrir töluverðar auðlindir , eins og olíu , jarðhita , dýra steina í jörðu og góð fiskimið , er þjóðarframleiðsla og útflutningur ekki mikill .
Menntunarstig þjóðarinnar er lágt .
Samtímis sætir forsetinn Ali Abdullah Saleh harðri gagnrýni og menn vilja hann burt , en hann er talinn einn af ríkustu mönnum á Arabíuskaganum .
Og ef satt reynist , er það umtalsvert ríkidæmi , því menn kalla ekki allt ömmu sína í þeim efnum í olíulöndum Arabíuskagans .
En hvernig má þetta vera og hvernig stendur á því að þrátt fyrir ágæta möguleika Jemena á ýmsum sviðum , hafa þeir dregist svo aftur úr miðað við aðrar þjóðir í kringum sig ? Jú , ástæðan er gattið og það sjá allir sem koma til landsins og dvelja þar þó um skamma hríð sé .
Karlar og konur , jafnvel börn , eru sem hlekkjuð af fíkn og þráhyggju gagnvart þessu fyrirbæri og værukær situr þjóðin í gattvímu meðan hún og efnahagur hennar flýtur að feigðarósi .
En hvað er gatt og hvaðan kemur það ? Og hvernig getur það haldið heilli þjóð í dróma og dáleiðslu , stöðvað tímann þar svo kirfilega að halda mætti að um kóngsríki Þyrnirósar væri að ræða ? Með gattgúlp og grænar tennur Gatt er planta upphaflega ættuð frá Eþíópíu sem breiddist út á meðal Norður – Afríkulandanna og barst til Jemen fyrir allt að 700 árum .
Laufblöðin af plöntunni eru tuggin og valda örvandi áhrifum .
Blóðþrýstingur og hjartsláttur eykst og neytendur segja að hugurinn fari á flug og verði frjórri .
Mikið vellíðunarástand einkennir neytandann , hann verður málhreifari og finnur hvorki til svengdar né þreytu .
Þjóðsagan segir , að til forna hafi múslimar leitað í að tyggja laufblöðin í stað þess að neyta áfengis sem stríðir gegn trúarbrögðum þeirra .
Einnig hafi hinir heittrúuðu notað laufin til að halda sér vakandi við trúariðkanir og bænahald að næturlagi .
Síðdegis eru flestir karlmenn á götum Sanaaborgar með gattgúlp í annarri kinninni og ófeimnir við að láta sjá sig þannig , á meðan konurnar halda sig alfarið innandyra við iðjuna .
Fyrir utan gúlpinn eru þeir áberandi rauðeygðir , tennurnar grænleitar og glaðbeittir bjóða þeir gestinum rausnarlega með sér og blása á efasemdir hans um hollustu efnisins .
Fráhvörf eða timburmenn eftir neyslu gattsins telja Jemenar ekki mikil , varla merkjanleg , en hinsvegar sýna rannsóknir að afleiðingar geti bæði verið depurð og einbeitingarskortur .
Borið hefur á geðsjúkdómum hjá gattneytendum , sem eru raktir til langvarandi svefnskorts , en auk þess eru lifrar- og hjartasjúkdómar algengir .
Lífið er gatt Hið virka efni gatts er Cathinone .
Sameind þess er efnafræðilega skyld amfetamíni sem er þekkt á Vesturlöndum .
Geymsluþol efnisins er lítið , það brotnar fljótt niður og dvínar virkni laufblaðanna ört þegar þau þorna .
Til að viðhalda rakanum í blöðunum eru þau vætt og vafin í bananahýði meðan á flutningi á markaðina stendur yfir og þar til neysla fer fram .
Áður fyrr var Jemen þekkt fyrir ræktun á kaffi og frá borginni Mokka í suðvesturhlutanum kom hið þekkta Mokkakaffi , en það er liðin tíð .
Gattplönturnar þekja heilu hlíðarnar í vissum héruðum og hafa nánast útrýmt kaffiræktinni með öllu .
Bændur fá mun meira fyrir uppskeruna en fyrir aðrar afurðir og fá allt upp í 2-3 uppskerur á ári .
Hinsvegar eykur gattræktun hvorki útflutningstekjur landsins né þjóðarhag á nokkurn hátt .
Laufblöðin eru viðkvæm í flutningum eins og áður hefur komið fram og því ekki ákjósanleg útflutningsvara .
Auk þess sem gatt er stranglega bannað í nágrannalöndunum , til dæmis í Sádi-Arabíu og víðar .
Smygl á því er vissulega þekkt , þar á meðal hér á landi , en tollverðir í Keflavík fundu töluvert magn af gatti í fyrra og talið er að átt hafi að flytja það til Kanada .
Þriðjungur tekna í laufblöð Á hverjum degi upp úr hádegi flytja ræktendur uppskeruna úr héruðunum í kring á markaðina .
Gattræktarhéruðin eru misjöfn , en rétt eins og þekkt er í vínhéruðum víða um heim , eru gæði afurðanna talin meiri frá sumum héruðum en öðrum .
Helstu gæðaflokkar gattsins eru þrír og á markaðina koma menn á hverjum degi til að versla , prútta um verð og velja sér það sem þeim hugnast eða hafa efni á .
Dagskammtur af gatti kostar í kringum 5 dali og er talið líklegt að meðalfjölskylda verji þriðjungi launa sinna í gatt og því er það oft látið ganga fyrir öðrum nauðsynjavörum á heimilinu .
Talið er að um 80% allra karlmanna í landinu tyggi gatt og u.þ.b. 50% kvenna .
Börn byrja oft í kringum 12 ára aldurinn að nota efnið og þá ekki í neinni sérstakri uppreisn gegn foreldrum sínum , heldur öllu frekar í góðu samráði við þau .
Það vill iðulega gerast að ef kennarar fetta fingur út í gattneyslu þjóðarinnar í kennslustundum og börn fara í góðri trú með vitneskju sína heim og reyna tala um fyrir foreldrum sínum , þá er þeim snarlega kippt úr skólanum .
Auk þess er það mjög trúlegt að kennarinn , hvort sem það er karl eða kona , noti sjálfur gatt , a.m.k. á tyllidögum .
Oft má sjá bílstjóra sem þurfa að keyra langar vegalengdir innan Jemen , með útroðnar kinnar af gatti , enda hjálpar það þeim að halda sér vakandi og einnig er það algengt meðal stúdenta sem nýta sér efnið við námið .
Það leysist á morgun Frá klukkan tvö til fimm á hverjum degi hefst svo hinn eiginlegi gatttími dagsins og lífið dettur í hægagang .
Mjög algengt er að karlmennirnir komi saman , þar sem þeir geta setið makindalega og notið stundarinnar .
Laufblöðunum er troðið í aðra kinnina í stóran gúlp svo hún lítur út eins og útblásinn blaðra , en þeir kyngja þeim ekki , heldur bæta frekar í smátt og smátt yfir daginn á meðan eitur þess smýgur út í blóðrásina .
Með þessu drekka þeir síðan annaðhvort vatn eða dísætt te og ræða málin , meðal annars vandamál þjóðarinnar sem eru jú ærin .
Í vímunni , virðast svörin oft liggja ljós fyrir og sagt er að Jemenar leysi á hverjum degi vanda þjóðar sinnar sem þeir eru ákveðnir í að ganga í " á morgun " .
Áður en það gerist , eru menn komnir að nýju á gattmarkaðinn að sækja skammtinn sinn og þannig líða dagarnir , vikurnar og árin .
Máttlausar takmarkanir Um tíma höfðu stjórnvöld töluverðar áhyggjur af neyslunni og reyndu að sporna við henni með einhvers konar takmörkunum , en aðgerðir þeirra þóttu þó frekar máttleysislegar og var auk þess afar illa tekið .
Tilskipunum var heldur ekki fylgt eftir af neinni alvöru og því féll ákvörðunin fljótt um sjálfa sig .
Bæði forsetinn og aðrir ráðamenn tyggja gatt öðru hverju og því var í raun ekki hægt að búast við mikilli hörku frá yfirvöldum við að framfylgja banninu .
Auk þess er litið svo á að ein af ástæðunum fyrir öllu ríkidæmi forsetans sé sú , að á meðan þjóðin hefur legið í dvala og dróma gattvímunnar hafi hann getað nýtt sér tækifærið og makað krókinn .
Það hefur hann getað gert óáreittur hingað til , eða allt þar til mótmælin í landinu gegn honum hófust .
Þessi einbeittu mótmæli í landinu undanfarið hafa komið mörgum þeim sem til þekkja í Jemen töluvert á óvart og ekki aðeins það , í þessu ríkjandi karlasamfélagi var það kona sem átti upptökin .
Þó vissulega hafi tilefni til mótmæla verið næg , fannst flestum alveg eins líklegt að Jemenar myndu láta sér nægja að mótmæla fyrir hádegi , en koma sér síðan einhvers staðar vel fyrir og tyggja gatt eftir hádegi .
Það hefur hinsvegar ekki gerst og nú er líklegt að brátt muni forsetinn , sem ríkt hefur í rúma þrjá áratugi , láta sér segjast og víkja .
Er Þyrnirós tilbúin að vakna ? En hvað er líklegt að muni gerast í kjölfarið á því að Ali Abdullah Saleh hrökklast frá völdum ? Munu Jemenar hrista af sér drómann og drungann , takast á í alvöru við þau fjölmörgu vandamál sem blasa við samfélaginu , skýrum og vímulausum augum ? Telja þeir tímabært að Þyrnirós vakni og komi sér loks á fætur , hafi sig til og skapi sína eigin framtíð ? Það er því miður ekki hægt að kenna Saleh um allt það sem aflaga hefur farið í Jemen , né er hægt að búast við kraftaverkum og stökki í framförum þótt hann víki .
Margir eru á því , að Jemenar verði fyrst og fremst að horfast í augu við sinn eigin vanda og taka á honum sjálfir og hann sé sá að þjóðin er meira og minna í eiturlyfjavímu lunganum úr deginum , alla daga ársins .
Þetta er ekki skemmtileg hefð , eins og þeir vilja sjálfir meina , heldur djúpstæður vandi sem bróðurpartur þjóðarinnar glímir við .
En til þess að ástandið lagist þarf að fara fram kröftugt forvarnastarf og er talað um það sem lykilatriði að þjóðin hljóti betri menntun en hingað til .
En til þess að árangur náist , jafnvel með aðstoð alþjóðasamfélagsins , þurfa Jemenar að byrja á því að viðurkenna vandamálið .
Og þar eiga þeir langt í land .
