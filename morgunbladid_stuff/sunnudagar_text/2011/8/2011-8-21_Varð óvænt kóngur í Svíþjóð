Á þessum degi , þann 21. ágúst , árið 1810 gerðist undarlegur atburður sem sagnfræðingar eru enn í dag að klóra sér í hausnum útaf .
Æðsta yfirvald Svíþjóðar í fjarveru konungs , Ståndsriksdagen , kaus franskan herforingja sem hafði aldrei stigið á sænska grund sem konung sinn .
Það sem meira var , franski herforinginn í her Napóleons , Jean-Baptiste Bernadotte , sem varð fyrir valinu , var herforingi andstæðinga Svíþjóðar .
Merkilegast af þessu öllu er þó að allt gekk þetta eftir og Bernadotte varð konungur Svíþjóðar og ríkti sem Karl XIV til æviloka og þótti ekkert standa sig illa .
Bernadotte gekk í franska herinn 17 ára gamall árið 1780 .
Níu árum seinna varð bylting í Frakklandi með stanslausum erjum og stríðum .
Valdakerfi innan hersins riðlaðist .
Áður höfðu aðalsmenn haft forréttindi á foringjastöðum innan hersins en í kjölfar byltingarinnar varð meira um það að menn kæmust til metorða út á hæfileika sína .
Bernadotte naut skjóts frama og var orðinn ofursti árið 1792 og herforingi árið 1794 .
Hann tók þátt í mörgum orrustum með Napóleon á Ítalíu en árið 1799 þegar Napóleon framdi valdarán í Frakklandi , neitaði Bernadotte að liðsinna honum .
Eftir að valdaránið heppnaðist fékk Bernadotte engu að síður stöðu hjá hinu nýja yfirvaldi .
Hann var heiðraður fyrir stjórn sína í sigri Frakka í orrustunni við Austerlitz árið 1805 en Napóleón átti eftir að snupra hann fyrir að koma ekki til liðs við sig í orrustunum við Jena og Auerstadt .
Samband þeirra Napóleons var alla tíð sviptingasamt .
Hann var síðan settur yfir borgir Norður-Þýskalands og stjórnaði leiðangri árið 1808 til hjálpar Dönum sem voru bandamenn Frakka .
En andstæðingar þeirra voru Bretar og Svíar .
En þess ber að geta að lítið varð um bardaga í þessum leiðangri hans og hann hefur örugglega lítið hugsað aftur um Svíana .
Hann var einn af foringjunum í orrustunni við Wagram við Dóná árið 1809 þarsem Austurríkismenn voru brotnir á bak aftur , en lenti í ónáð hjá Napóleón eftir þá orrustu , aðallega vegna frekju Bernadottes sem hafði eignað sinni herdeild fullmikið af heiðrinum .
Hann var samt látinn sjá um varnir Niðurlanda en árið 1810 var hann settur yfir Róm og var á leiðinni þangað þegar honum berast þau undarlegu tíðindi að sænska ríkið vilji hann sem konung yfir sér .
Svíþjóð var ekkert valdalítið sósíaldemókratískt smáríki á þeim tíma .
Ekki voru nema tæp hundrað ár síðan það var valdamesta ríki Norður-Evrópu , stórveldi sem bæði réð beint stórum hluta Norður-Þýskalands , Eystrasaltsríkjanna og Póllands og hafði sterk ítök í hinum löndunum .
Ósigur Svía í orrustunni við Poltava gegn Pétri mikla leiddi á nokkrum árum til hruns stórveldisins .
En Svíar voru engu að síður sterkir á alþjóðavettvangi og eftir að Nelson hafði brotið á bak aftur flotaveldi Dana var sænski flotinn sá sterkasti á Eystrasaltinu .
Við óvænt fráfall krónprinsins Karls Ágústs , hafði skapast mikill ótti um óróa í Svíþjóð ef ekki yrði fljótt ákveðið hver myndi hljóta konungstignina .
Þegar komið er skilaboðum til Bernadotte um að Svíar vilji fá hann sem konung virðist þetta ennþá hafa verið einkafantasía barónsins Karl Otto Möner .
En hugmyndin fékk fljótt mikinn stuðning í Svíþjóð og telja menn helst að mikill stuðningur sænska hersins við hugmyndina hafi verið mikilvægur .
Forystumenn innan hersins vildu fá konung sem hefði vit á hermennsku enda sáu þeir fram á erfið ár í nábýli við sterkt Rússland og töldu mikilvægt að Danmörku væri haldið niðri .
Undir stjórn Bernadotte náði Svíþjóð að innlima Noreg inn í ríki sitt og þótti hann standa sig almennt ágætlega sem konungur .
Einhverntímann las ég að Bernadotte hefði látist með orðin Lifi byltingin , uppá frönsku , flúruð á handlegg sinn .
Óneitanlega fallegt hjá sænskum konungi og æðsta yfirmanni ríkisins , ef satt væri .
Börkur Gunnarsson borkur@mbl.is 