David Petraeus , yfirmaður CIA í Bandaríkjunum , segir oft sögu frá þeim tíma þegar hann var yfirhershöfðingi leiðangursins í Írak .
Sveitir hans höfðu um nokkurt skeið aðstoðað íraska herinn í hörðum bardögum við uppreisnarsveitir sjíta og á fundi um það vandamál bárust Petraeus símaskilaboð .
Í ofanálag kom það frá valdamiklum manni í ríkisstjórn Íraks , þótt það væri frá írönskum herforinga , Qassem Suleimani , yfirmanni svokallaðra al-Quds-sveita sem eru sérsveitir sem telja um 15.000 manns og hafa það verksvið að sinna hagsmunum Írans á erlendri grundu .
Al-Quds-sveitirnar heyra ekki undir forseta landsins , Ahmadinejad , heldur beint undir erkiklerkinn , ajatollann Ali Khameini .
Skilaboðin hljóðuðu svona : " Petraeus hershöfðingi , þú ættir að vita að í fyrsta lagi : Qassem Suleimani stjórnar stefnu Írans í Írak , Líbanon , Gaza og Afganistan .
Núverandi sendiherra Írans í Írak er meðlimur al-Quds , rétt eins og verðandi sendiherra .
" David Petraeus veit , eins og aðrir í Írak , að Suleimani er valdamesti maðurinn þar , þótt hann sé Írani og búi í Íran .
Þrátt fyrir að meirihluti Íraka sé sjítar hafa súnnítar haldið völdum í landinu frá stofnun ríkisins .
Sjítarnir hafa í áratugi leitað ásjár hjá Írönum , sem eru sjítar eins og þeir .
Eftir innrás Bandaríkjanna komust sjítar í fyrsta skipti til valda með fyrstu lýðræðislegu kosningunum í landinu .
Suleimani er talinn hafa sterk tengsl við alla hópa sjítanna .
" Hann er án nokkurs vafa valdamesti maður Íraks , " segir fyrrverandi öryggismálaráðherra landsins , Mowaffak al-Rubaie .
" Það er ekkert gert í þessu landi án hans .
" Engu að síður hafa fáir þorað að tala um mátt hans og megin þar til núna , þótt hann hafi haldið um stjórnartaumana frá því fyrsta ríkisstjórn sjíta tók við völdum .
Frá því íslamska byltingin rændi völdum í Íran hefur Suleimani klifrað hægt og örugglega upp valdastigann í landi sínu .
Árið 2002 , rétt fyrir innrás Bandaríkjamanna í Írak , var hann orðinn yfirmaður al-Quds , sem eru mestu elítusveitir byltingarhers Íran og heyra , eins og áður sagði , beint undir erkiklerkinn .
Suleimani hefur einu sinni komið í heimsókn til Íraks , árið 2006 , og fór á milli valdamanna landsins án lífvarða og kom sér síðan aftur heim án þess að Bandaríkjamenn fréttu af því fyrr en eftir á .
Það gerði Bandaríkjamenn eðlilega æfa enda er talið að um fjórðungur fallinna bandarískra hermanna hafi fallið í bardögum við sjíta sem er stjórnað frá Íran , ergo Suleimani .
Bandaríkjamenn hafa lagt áherslu á að trufla og jafnvel rjúfa tengslin á milli Suleimani og valdamanna í Írak með litlum sem engum árangri .
SAS-sveitir Breta náðu háttsettum foringja Hezbollah á sitt vald í landinu ( Hezbollah er undir óbeinni stjórn Suleimani ) og svo er talið að bandarískar sveitir hafi náð tveimur nokkuð háttsettum foringjum al-Quds á sitt vald fyrir skömmu , en annars hefur lítið gengið að trufla stjórn Suleimani í Írak .
" Hann er Keyser Söze , " segir bandarískur embættismaður og vísar þar til hins dularfulla glæpamanns bíómyndarinnar The Usual Suspects , sem aldrei sást og hvergi náðist til , en stjórnaði af botnlausri grimmd og miskunnarleysi .
Suleimani hefur verið lýst af andstæðingum sínum sem mjög hæfileikaríkum kúgara og harðstjóra .
Múslímskir nágrannar Íraks í vestri , þar sem súnnítar ráða ríkjum , telja að stefna Írans í landinu sé að halda Írak veikburða og háðu sér .
Ríkin fyrir vestan Írak þar sem súnnítar ráða hafa flest verið í andstöðu við Íran utan Sýrlands og jafnvel Líbanons .
Íran styrkti minnihluta sjíta í Líbanon og hernaðararm þeirra Hizbollah gríðarlega í borgarastyrjöldinni sem þar geisaði .
Einnig hefur Íran fjárfest mikið í súnnítaforystunni í Sýrlandi og skiptir það Íran miklu máli að Bashar al-Assad haldi völdum þar , enda eina súnnítaríkið sem er þeim vinveitt .
Það er óopinbert leyndarmál að Sádi-Arabar eiga erfitt með að fyrirgefa Bandaríkjunum innrásina í Írak og stefnu þeirra í landinu fram til þessa , enda höfðu Sádi-Arabar og lönd múslima í vestri þónokkur áhrif í Írak fram til ársins 2003 en nánast engin í dag .
Íran hefur eignast nýtt áhrifasvæði .
Íran ræður í Írak Það er gjarnan sagt um innrás Bandaríkjamanna í Írak að í því stríði standi tveir sigurvegarar uppi ; Halliburton og Íran .
Halliburton er einkafyrirtæki sem hefur grætt gríðarlegar upphæðir á stríðsrekstrinum og Íran , sem þrátt fyrir dýran njósnarekstur í Írak hafði engin völd í landinu fram að innrásinni , er í dag talið hafa alla þræði í hendi sér .
Samskiptasaga Írans og Íraks Múslimsk trú skiptist í margar kvíslir en aðallega er skiptingin milli súnní- og sjíta-múslima .
Landfræðilega skiptast þessar kvíslir einmitt í Írak .
Múslimaríkin sem eru vestan við Írak innihalda nánast eingöngu súnnímúslima en í ríkjunum austan við Írak eru sjítar .
Í Írak sjálfu eru sjítar í meirihluta en minnihluti súnnímúslima hefur engu að síður haft öll völd í landinu frá stofnun ríkisins og þar til eftir innrás Bandaríkjamanna árið 2003 .
Risinn austan við Írak , Íran , er hins vegar nokkurs konar höfuðland sjítamúslima .
Margar helgustu moskur sjíta eru einmitt í Írak .
Enda hefur Íran reynt með undirróðri að ná áhrifum í Írak frá því elstu menn muna .
1979 var mikilvægt ár í sögu beggja landanna en þá kom klerkurinn Ruhollah Khomeini aftur til Írans frá París , sem leiðtogi íslömsku byltingarinnar .
Sama ár tók Saddam Hussein við völdum í Írak af læriföður sínum , Ahmed Hassan al-Bakr , og varð forseti landins .
Ári seinna , eða 1980 , gerði Írak innrás í Íran og þá hófst átta ára stríð þessara þjóða sem kostaði líf yfir milljónar manna hjá báðum þjóðum .
Tveimur árum eftir lok stríðsins , árið 1990 , opnuðu þjóðirnar sendiráð á nýjan leik hvor hjá annarri .
Íran fordæmdi engu að síður innrás Íraks í Kúveit það ár og var , eins og mestallur múslimaheimurinn , fylgjandi því að Írak yrði hrakið á brott frá þessu litla olíufurstadæmi .
Árið 2002 lýsti George Bush Írak , Íran og Norður-Kóreu sem öxulveldi hins illa og ári seinna réðust Bandaríkin inn í Írak .
Í framhaldinu upphófst flóð íranskra njósnara og undirróðursmanna inn í landið .
Í fyrstu kosningum í Írak árið 2005 náðu sjítar í fyrsta skipti völdum í landinu .
Forsætisráðherra Íraks , Ibrahim al-Jaafari , fór í fyrsta skipti í sögunni í opinbera heimsókn til Írans árið 2006 .
Árið 2008 fór forseti Írans í fyrsta skipti í þrjá áratugi í opinbera heimsókn til Íraks .
Nánast allir helstu valdamenn sjíta , sem nú ráða mestu í Írak , eru á einhvern hátt tengdir Íran .
