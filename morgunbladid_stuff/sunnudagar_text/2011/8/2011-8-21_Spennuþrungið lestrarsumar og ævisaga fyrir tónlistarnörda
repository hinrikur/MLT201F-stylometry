Sumarið hófst með lestri bókarinnar Náttbál eftir Svíann Johan Theorin .
Ég hafði áður lesið Hvarfið og líkað hún vel og það sama má segja um þessa bók .
Náttbál fjallar um Joakim Westin og fjölskyldu hans sem flytja frá Stokkhólmi til Åludden á Ölandi .
Þetta er hörkuspennandi saga , ísköld og draugaleg , uppfull af dramatík og því bók sem ég mæli hiklaust með .
Í kjölfarið fylgdu þrjár bækur Jo Nesbø um Harry Hole : Rauðbrystingur , Nemesis og Djöflastjarnan .
Ég var pínu efins í upphafi um að ég myndi falla fyrir Harry og félögum en sú varð þó raunin og bækurnar góðar .
Þessi þríleikur er rússíbanareið , skemmtileg lesning og Harry Hole er litrík persóna sem á það til að koma á óvart .
Þær eru alltaf nokkrar bækurnar á náttborðinu og nýlega byrjaði ég á hinni margrómuðu skáldsögu A Perfect Spy eftir John le Carré .
Sagan af Magnus Pym er löng og fyrir margt merkileg .
A Perfect Spy þykir marka tímamót hjá höfundinum sem breytir þar um stíl frá fyrri bókum sínum .
Enn sem komið er hefur bókin þó ekki náð að grípa mig sem skyldi en ég hef hins vegar mikla trú á henni .
Áður en hið spennuþrungna lestrarsumar hófst var það hins vegar ævisaga Keith Richards gítarleikara The Rolling Stones sem lá á náttborðinu en hún staldraði stutt við því ég spændi hana í mig , á mettíma .
Life er frábær bók og úrvals lesning fyrir alla tónlistarnörda sem og aðdáendur góðra ævisagna .
Ég er afar veikur fyrir flestum bókum um ævi og störf tónlistarmanna og safna þeim í gríð og erg .
Að lokum er vert að minnast á bók sem ég byrjaði að lesa nýlega , teiknimyndabók um Leðurblökumanninn : Batman : Time and the Batman eftir meistara Grant Morrison .
Ég er að reyna að lesa hana hægt , njóta vel og lengi .
Teiknimyndasögur hafa alltaf verið í miklu uppáhaldi hjá mér og sérstaklega bækur um Leðurblökumanninn og úrkynjaða og spillta veröld Gothamborgar .
