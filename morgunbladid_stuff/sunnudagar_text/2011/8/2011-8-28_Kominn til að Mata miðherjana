Þegar André Villas-Boas leit yfir leikmannahóp sinn við komuna á Stamford Bridge í sumar sá hann að markvörðurinn var fínn , vörnin vel mönnuð , nóg stál á miðjunni og miðherjarnir hver öðrum skæðari .
Samt vantaði eitthvað .
Portúgalinn ungi var ekki lengi að koma auga á það – sköpun .
Leikmann sem gæti ráðið úrslitum á síðasta þriðjungi vallarins og splundrað vörnum andstæðinganna .
Einhver þarf jú að mata hina síhungruðu miðherja bláa hersins .
Eftir nokkra leit ( Luka Modric ´ ´ leikstjórnandi Tottenham var lengi ofarlega á óskalistanum og svo sem ekki útilokað að hann komi enn ) er maðurinn fundinn – Spánverjinn Juan Manuel Mata sem ritaði nafn sitt undir fimm ára samning við Chelsea í vikunni .
Mata kemur frá Valencia , þar sem hann hefur slegið rækilega í gegn á umliðnum misserum , mestmegnis sem vinstri-útherji en þessi smávaxni kappi hefur líka leikið með góðum árangri í " holunni " fyrir aftan miðherjann .
Óhætt er að segja að Mata sé jafnvígur á að skora mörk og leggja þau upp .
Á fjórum árum hjá Valencia gerði hann 46 mörk sjálfur og skóp 45 fyrir samherja sína í 174 leikjum .
Afturhvarf til útherjunar Sú var tíðin að ekki var þverfótað fyrir sprækum útherjum á Brúnni .
Arjen Robben , Damien Duff , Joe Cole og Shaun Wright-Phillips voru allir á mála hjá félaginu á sama tíma og líklega geta flestir verið sammála um að leikur liðsins hafi verið æsilegri á þeim tíma en hann var á síðustu leiktíð .
Meiri hraði , meira um óvæntar uppákomur .
Var ekki vandi Chelsea í fyrra fyrst og fremst fólginn í því hversu fyrirsjáanlegur leikur liðsins var ? Það er ekkert fyrirsjáanlegt við Juan Manuel Mata .
Hann kann hvergi betur við sig en með tuðruna á tánum og varnarmanninn hopandi fyrir framan sig – í dauðans ofboði .
Vonlaust er fyrir breyska menn að glöggva sig á því hvað hann ætlar að gera : Skjóta , senda eða renna sér fram völlinn .
Slíkir sparkendur eru gulls ígildi eins og sýndi sig á Evrópumóti landsliða leikmanna 21 árs og yngri í Danmörku fyrr í sumar .
Mata var þar allt í öllu í sóknarleik Spánverja sem unnu mótið með ákaflega sannfærandi hætti .
Eins og raunar flest önnur mót .
Þrennt hafði úrslitaáhrif á vistaskipti Juans Manuels Matas í vikunni .
Í fyrsta lagi þyrstir hann í titla .
" Valencia er stórt félag en ég er genginn til liðs við ennþá stærra félag núna , " sagði Mata í sínu fyrsta viðtali á heimasíðu Chelsea en fram hefur komið að bæði Arsenal og Tottenham Hotspur girntust hann líka .
Í öðru lagi virðist Villa-Boas hafa heillað kappann upp úr skónum .
" Hann tjáði mér að hann ætlaði að láta Chelsea spila meiri sóknarbolta í vetur og að ég væri snar þáttur í þeim áformum .
Villas-Boas vann allt sem var í boði á síðasta tímabili [ með Porto ] og við erum báðir hingað komnir til að vinna titla .
" Í þriðja lagi hafði landi Matas , Fernando Torres , sem einnig leikur með Chelsea , sín áhrif .
" Fernando kveikti eiginlega í mér .
Sagði þetta rétta staðinn fyrir mig og að við myndum smella vel saman .
" Uppörvandi orð og hver veit nema stíflan bresti þá loksins hjá aumingja Torres ! Titlar og ástríða drógu Samir Nasri norður Juan Manuel Mata var ekki eini skapandi sóknarmaðurinn sem skipti um félag í vikunni , Frakkinn Samir Nasri færði sig um set í Englandi , frá Arsenal til Manchester City .
Nasri var ekki síður eftirsóttur en Mata ( Sir Alex Ferguson vildi fá hann til Manchester United ) en leikstíll þeirra kumpána er um margt áþekkur .
Nasri gaf svipaða skýringu á vistaskiptum sínum og Mata – hann væri sólginn í titla og meiri líkur væru á því að vinna þá með City en Arsenal .
Sem kunnugt er seldu " Skytturnar " líka fyrirliða sinn , Cesc Fàbregas , á dögunum .
Það þykir stuðningsmönnum félagsins bera vitni um dræman metnað .
Nasri gaf líka þá skýringu að enda þótt stuðningmenn Arsenal væru " góðir " væru þeir ekki nægilega " ástríðufullir " .
Því væri öðruvísi farið hjá City .
Í máli Nasris kom fram að greinilega hefði dregið af áhangendum Arsenal eftir að félagið flutti frá Highbury á Emirates-leikvanginn árið 2006 .
Merkileg ummæli í ljósi þess að Nasri gekk ekki til liðs við Arsenal fyrr en 2008 og lék aldrei á Highbury sáluga ! Fyrst hjá Real Juan Manuel Mata García fæddist 28. apríl 1988 í Burgos á Spáni .
Hann gekk til liðs við Real Madríd fimmtán ára og lék með b-liði félagsins áður en hann kom til Valencia árið 2007 .
Mata hefur leikið 11 a-landsleiki fyrir Spán og gert í þeim 4 mörk .
Hann var í HM-hópi Spánar í fyrra .
