Það er dálítið skrýtið og skemmtilegt hvernig lífið fer í hringi .
Eftirvænting ríkir eftir vori og sumri en þegar komið er fram í ágúst líst manni ekkert svo illa á tilhugsunina um haustið .
Jú , vissulega vill maður hafa sólina dálítið lengur og blessaða birtuna .
Samt er eitthvað dálítið notalegt við síðsumars- eða hauströkkrið sem læðist að hægt og rólega .
Þá laumast maður til að kveikja á einu og einu kerti þegar líða tekur á kvöld en nýtur þess um leið hvað er nú enn hlýtt úti og ekki orðið alveg dimmt .
Það er notaleg kyrrð sem fylgir þessum árstíma og fínt t.d. að fara út að ganga þegar aðeins er farið að rökkva .
Hverri árstíð fylgir nýtt upphaf að vissu leyti .
Rútínan tekur aftur við hjá flestum og hún getur bara verið nokkuð kósí .
Margir setjast á skólabekk og litlir sumarfuglar trítla í fyrsta sinn í skólann með skólatösku sem virðist nærri því jafn stór og þeir sjálfir .
En við skulum nú heldur ekki gleyma því að sumarið er ekki alveg búið .
Einhverjar raddir hef ég heyrt þess efnis að í raun sé sumarið búið eftir verslunarmannahelgina .
Því er ég nú ekki sammála .
Hásumarið er kannski búið en þá tekur við síðsumarið sem getur verið alveg jafn notalegt , sérstaklega ef veðrið er áfram gott .
Nú er farið að draga úr traffík svo það er um að gera að skella sér í stutta dagsferð eða helgarferð út úr bænum .
Það er líka fínt að tjalda í ágúst og maður klæðir sig þá bara aðeins betur ef farið er að kólna .
Talandi um að klæða sig er um að gera að vera enn sumarlegur í fatavali og fara þá bara í peysu eða jakka yfir verði manni kalt .
Ég nýti sumarið afar vel til að vera berfætt og ganga í bleiku og öðrum skærum litum .
Eitthvað sem maður gerir minna af í sköflum og pollum hinna árstíðanna .
Þess vegna er best að njóta þess sem lengst .
En ef það fer að rigna er líka fínt að nota tækifærið og dunda sér t.d. við að setja myndir sumarsins inn á tölvuna .
Sortera og taka til .
Eða taka góðan safnadag í miðborginni og skoða það sem maður hefur ætlað að kíkja á í allt sumar .
Það fylgir því kannski örlítill tregi þegar júlí kveðjur en , hey , ágúst er líka skemmtilegur .
Við eigum enn eftir Menningarnótt hér í borginni og bæjarhátíðir úti á landi .
Höldum áfram að hafa það gott og njóta lífsins jafnvel þó að dálítill tregi fylgi því að sumarið sé við að kveðja .
Framundan er haustið með öllum sínum gleðistundum og í raun er næsta sumar aðeins rétt handan við hornið .
Áhugaverðar hátíðir Víða um heim er nóg við að vera í ágústmánuði og algengt að ýmiskonar matar- og vínhátíðir séu haldnar í ágúst og september .
Fyrir þá sem ætla að kíkja út fyrir landsteinana og hafa áhuga á mat og víni gæti verið sniðugt að skoða slíka dagskrá .
Hvítlaukur og ostar Ein slík hátíð er hvítlaukshátíðin sem haldin er á bresku eyjunni Isle of Wight dagana 20. og 21. ágúst .
Bretar voru lengi vel þekktir fyrir að vera ekki sérlega hrifnir af hvítlauk en þetta hefur greinilega breyst í gegnum tíðina .
Í það minnsta ef marka má vinsældir hátíðarinnar sem nú er haldin í 27. sinn .
Hafa að meðaltali um 25.000 manns sótt hátíðina ár hvert og smakkað þar ýmsar nýjungar eins og hvítlaukspylsur , hvítlaukspikkles og hvítlauksbjór .
Það er því kannski eins gott að vera fremur hrifin / n af hvítlauk ætli maður að fara á þessa hátíð .
Þeir sem líst ekki á allan þennan hvítlauk geta frekar kíkt á ostahátíðina Great British Cheese Festival .
Hún er haldin árlega í september og er hægt að smakka á og fræðast þar um mörg hundruð tegunda af osti .
Til að gera þetta enn betra fá gestir líka að smakka bjór og eplasíder með ostunum .
Ótal fleiri hátíðir er að finna í öðrum löndum og um að gera að skoða hvað er á dagskrá og finna þær hátíðir sem manni líst best á að heimsækja .
Grillaðir sykurpúðar Til að fagna góðu sumri er um að gera að slá í stóra grillveislu .
Nú er rétti tíminn til að sitja úti í rökkrinu , borða góðan mat og hafa það notalegt saman .
Ef þú hefur aðstæður til þess er upplagt að kveikja upp í útiarni eða hlaða litla brennu þegar líða tekur á kvöld .
Það er ekta síðsumarstemning í því að grilla sykurpúða og drekka gott te eða kaffi með svona til að fá smá hlýju í kroppinn .
Svo er bara hægt að vefja utan um sig teppi þegar líða tekur á kvöld eða hneppa lopapeysunni upp í háls .
Þannig ætti engum að verða kalt .
Gangið í bæinn ! Í ágúst ríkir yfirleitt nokkur tilhlökkun eftir Menningarnótt í Reykjavík .
Undanfarin ár hefur hátíðin verið vel sótt og mikið um alls konar fjölbreytta viðburði og uppákomur .
Nú er Menningarnótt haldin í 16. sinn og að þessu sinni er þema hátíðarinnar Gakktu í bæinn ! Vísar það til þeirrar gömlu íslensku venju að bjóða fólk velkomið með því að segja því að ganga í bæinn og gera vel við gesti sína .
Miðborgin býður gestum að ganga í bæinn og eru þeir sem geta hvattir til að skilja bílinn eftir heima og rölta frekar eða taka strætó .
Það er um að gera að nýta næstu viku í að skoða dagskrána á menningarnott.is og skipuleggja daginn eftir þeim viðburðum sem mann langar helst að sjá .
Þannig nær maður helst að sjá sem flest .
