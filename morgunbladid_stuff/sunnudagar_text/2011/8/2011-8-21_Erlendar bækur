S.J .
Watson - Before I Go To Sleep * * * * Þegar Chrissie vaknar man hún ekkert sem gerðist í gær , hún man reyndar ekkert sem gerðist frá því hún lenti í alvarlegu bílslysi , eða svo segir maðurinn við hlið henni í rúminu , Ben , og einnig að hann sé eiginmaður hennar .
Hann lætur hana fá lista yfir það sem hún þarf að muna áður en hann fer í vinnuna .
Þegar hann er farinn hringir maður í hana , segist vera læknir hennar og hvar hún hafi falið minnisbók sem hún skrifi í á hverju kvöldi áður en hún fer að sofa .
Chrissie finnur minnisbókina og hnykkir við því fremst í henni stendur : " Ekki treysta Ben .
" Mögnuð byrjun á þrælsnúinni og óhugnanlegri sakamálasögu , ekki óhugnarlegri þó fyrir blóð og aðra líkamsvessa , heldur fyrir það hvernig smám saman raknar úr djöfullegri fléttu .
Höfundur bókarinnar er víst fyrrverandi sjúkraliði og hefur starfað með fólki sem glímir við minnisleysi áþekkt því sem hrjáir Chrissie .
Before I Go To Sleep er framúrskarandi frumraun og kemur ekki á óvart að menn hafi keppt um að fá að kvikmynda hana .
Alafair Burke - Long Gone * * * - Ung stúlka sem hefur þvælst stefnulaust milli starfa dettur niður á fullkomið starf ; hún tekur að sér að stýra litlu galleríi í kjötvinnsluhverfinu á Manhattan í New York .
Sitthvað varðandi starfið er óljóst , en kemur ekki að sök , sá sem réð hana til vinnu er vissulega háll sem áll , en starfið er fullkomið , svo fullkomið að það er nánast of gott til að vera satt .
Svo kemur náttúrlega í ljós að það sem er of gott til að vera satt er ekki satt .
Starfsemin hefst með látum , fyrsta sýningin vekur umtal og deilur , sem vekur eðlilega áhuga á galleríinu .
Málið er bara það að þegar stúlkan mætir í vinnuna daginn eftir hina umdeildu opnun er engin vinna , galleríið er tómt , allt innbú horfið úr því .
Ekki er það þó galtómt , því á gólfi eins herbergisins er lík mannsins sem réð hana til vinnu og ekki líður á löngu að lögreglan hefur stúlkuna ólánssömu í sigtinu .
Fléttan í bókinni er verulega snúin , fullsnúin og fulldramatísk , ekki síst þegar böndin berast að fjölskyldu stúlkunnar og skelfilegu leyndarmáli sem foreldrar hennar varðveita , en það flækir málið að týnd unglingsstúlka virðist blandast inn í málið á óútskýrðan hátt .
Sagan er vel skrifuð og framvindan hröð , enda er Alafair Burke með helstu spennusagnahöfundum vestan hafs nú um stundir .
Árni Matthíasson arnim@mbl.is 