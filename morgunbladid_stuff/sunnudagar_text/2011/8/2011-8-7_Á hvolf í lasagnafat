06:30 Útvarpsvekjarinn vaknar og vekur mig í leiðinni – Rás 1 rokkar .
Fimm mínútum seinna byrjar síminn að pípa – mér er ekki til legunnar boðið því árrisulir viðskiptavinir Kaffifélagsins þurfa sitt .
Skemmtilegur vinnudagur framundan með yndislegum vinnufélögum og frábærum viðskiptavinum .
7:30 Búið að baka nokkrar plötur , vélarnar orðnar heitar og morgunmargarítan klár .
Sem er eins gott því fyrstu kúnnar dagsins eru mættir .
Sumir tylla sér út á tröppur , fletta blöðunum og láta eins og veðrið sé fínt , aðrir kippa með sér kaffi og krossanti og drekka á leið á áfangastað .
8:15 Jón Óskar , einn okkar dyggasti viðskiptavinur , kemur í espressóinn sinn , ég passa mig á að tala ekki mikið við hann fyrr en hann er búinn að fá að minnsta kosti tvo .
Við æsum okkur aðeins yfir einhverju mjög mikilvægu , skiptumst á sögum af börnunum okkar og svo fer hann í sína vinnu .
Groundhog day af bestu gerð .
Megi þeir verða margir slíkir .
9:00 Einar minn mættur á Kaffifélagið , er í þann veginn að verða samræðuhæfur eftir þrjá tvöfalda Buongiorno .
Við ákveðum að fá mömmu til að borða með okkur kvöldmat .
Heima hjá henni .
Það er uppskrift að góðu kvöldi .
9:30 Fundur í Ostabúðinni um lokun Skólavörðustígs neðan Bergstaðastrætis .
Allir sammála um að það sé þess virði að prófa í nokkra daga og meta stöðuna að Hinsegin dögum loknum .
13:30 Kaffivaktinni næstum því lokið , einkasonurinn Jóhann Páll , 13 ára , sinnir tilkynningaskyldunni og lætur vita að hann eigi að vera mættur í vinnuna kl. 14 .
Jóhann er verkamaður á grasi og safnar sér fyrir gjaldeyri .
Jón Óskar hringir og segir að fjölskyldan ætli úr bænum – þau komi ekki í fyrramálið .
Ekki einungis er starfsfólk Kaffifélagsins með eindæmum samviskusamt , heldur fara fastakúnnarnir ekki í frí án þess að bera það undir okkur .
Kaffifélagið er samfélag .
13:45 Við Jóhann röltum í norska sendiráðið við Fjólugötu og vottum Norðmönnum samúð okkar vegna nýliðinna atburða .
Erum bæði hálfdöpur og dáumst í sameiningu að yfirveguðum en tilfinningaríkum viðbrögðum frænda okkar .
Jóhann fer í vinnuna og þegar heim er komið byrja ég að undirbúa virðisaukaskýrsluna fyrir 3. tímabil ársins ; nýt þess að svala skipulagspervertinum sem í mér býr í bókhaldsvinnunni .
Sest með skissubókina mína út á tröppur hjá nágrönnunum og skissa nokkrar hugmyndir sem ég vil ekki týna úr kerfinu .
Set saman fréttatilkynningu um næstu sýningu í Mánu , mánu – örgalleríi Kaffifélagsins .
Mud-Lab-hópurinn er næstur , sölusýning til styrktar munaðarlausum börnum í Mongólíu [ sem var opnuð þriðjudaginn 2. ágúst .
Sjá nánar á www.mud-lab.co m ] .
17:00 Skrepp í Melabúðina og sæki hráefni í rauðkálslasagna , einn uppáhaldsrétta Einars .
Sem við harmi lostinn einkasoninn að næsta lasagna verði úr kjöti .
18:30 Stórfjölskyldan mætt á Bergstaðastrætið til mömmu – við Einar og Jóhann , mamma og Orri , litli bróðir minn , Jón frændi og Brynja dóttir hans .
Við förum yfir ferða- og framtíðarplön hvert annars næstu daga og mánuði , Orri er á leiðinni til Aberdeen með Hamrahlíðarkórnum , Jóhann til Berlínar að hitta frændsystkini sín og Brynja fer til Danmerkur að dansa í haust .
Við Jón og mamma ætlum að láta duga að skreppa upp í Seljahverfi við fyrsta tækifæri að sækja útskriftargjöfina mína í smiðju Hallsteins Sigurðssonar myndhöggvara .
Samkoman leysist upp í vitleysu þegar Esja Jónsdóttir labradortík steypir sér á hvolf í lasagnafatið .
22:00 Kvöldfréttir RÚV kveikja hugmyndir að umræðuefnum næsta morguns .
Enn dáist ég að æðruleysi Norðmanna og fyllist á einhvern undarlegan hátt bjartsýni .
Sofna í sjónvarpssófanum yfir einhverju sem ég man ekki hvað var og mig dreymir fæðingu .
" Finnist konu að hún eignist barn í draumi þótt hún hafi ekki verið ólétt mun henni takast að ljúka ætlunarverkum sínum á farsælan hátt .
" Hljómar vel .
