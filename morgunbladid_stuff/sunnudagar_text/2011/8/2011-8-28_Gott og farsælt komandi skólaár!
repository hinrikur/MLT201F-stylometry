Upphaf skólaársins markar tímamót líkt og áramót .
Þá hefst nýr tími með nýjum áformum , nýrri framtíðarsýn , vonum og fyrirheitum .
Hvaða verkefni og áskoranir ber árið í skauti sér , hvað munum við læra , að hvaða leyti verður líf okkar auðugra , ríkara , skilningur okkar á lífsgátunni dýpri , hvert verður veganesti okkar út í lífið að ári loknu ? Markvisst máluppeldi og málrækt er eitt mikilvægasta hlutverk kennarastéttarinnar , óháð aldri nemenda og þeirri námsgrein sem kennd er hverju sinni .
Því skiptir máli að allir kennarar hafi góðan orðaforða , séu vel máli farnir og skilji hlutverk sitt sem máluppalendur .
Þeim ber skylda til tala um öll viðfangsefni námsins með eins auðugum og fjölbreyttum orðaforða og nokkur kostur er og kenna nemendum slíkt hið sama .
Á leikskólaaldri er lagður grunnur að málkerfinu sjálfu , kerfi orðflokkanna og því hlutverki sem orðin hafa í málinu .
Miklu skiptir að leikskólakennarar tali við börnin um hvaðeina , segi þeim sögur og lesi fyrir þau bækur á góðu og kjarnmiklu máli svo þau læri að tala um heiminn , reynslu sína og hug sinn .
Á þessum aldri í lífi barnsins , þegar það getur ekki klætt sig sjálft , er til að mynda gráupplagt að tala um nöfn líkamshlutanna um leið og það er klætt í fötin , allt frá tám , il , hæl , jarka , rist og ökkla að öxlum , herðum , hálsi , höfði , hnakka og hvirfli – eða frá hvirfli til ilja , eins og það er kallað ef farið er í hina áttina .
Sama tilefni má nota til að tala um fötin sjálf , tegundir þeirra , gerð og saumaskap .
Grunn- og framhaldsskólastigið er ekki síður mikilvægt stig í málþroska .
Málkerfið er enn að mótast og slípast , beygingarkerfið að styrkjast og orðaforðinn vex um 10 orð á dag að meðaltali eða meira ef börnin fá að kynnast einhverju öðru en barnamáli og einfölduðum textum í anda orðfæðarstefnunnar .
Nýlega hitti ég ungan mann sem á námsárum sínum hafði unnið fyrir sér með kennslu í grunnskóla .
Hann sagði að nemendur hefðu spurt sig hvort hann talaði fornmál því þeir skildu ekki allt sem hann sagði , eða öllu heldur : könnuðust ekki við öll orð sem hann notaði .
Ég hef heyrt fleiri nefna svipaða reynslu , einkum fólk sem kennt hefur lítilsháttar meðan það var að mennta sig til annarra starfa .
Maður hlýtur að spyrja sig hvað reynsla af þessu tagi segir okkur um það tungutak sem börnin eiga að venjast hjá kennurum sínum .
Það verður að segjast eins og er að orðfæðarstefnan hefur því miður lengi átt fylgi að fagna meðal skólafólks .
Í stað þess að drekkja litlu krílunum í orðum sem þau skilja ekki er orðaforði tungunnar falinn fyrir þeim af misskilinni tillitssemi , sem er í rauninni " kerfisbundin og vísvitandi forheimskun " barnanna , svo vitnað sé orð Halldórs Laxness um orðfæðarstefnuna , sem á hans dögum var útbreidd í íslenskum skólum .
Allir kennarar ættu að hafa hugfast að fólk lærir betur af fyrirmyndum en fyrirmælum .
Kennarinn getur reynst vera ein mikilvægasta fyrirmynd nemanda síns löngu síðar á ævinni , jafnvel í einhverju allt öðru en kennarinn taldi sig vera að kenna .
Þetta gildir um kennara á öllum skólastigum , líka í háskóla .
Þetta kemur meðal annars fram í því að þegar ungir kennarar hefja störf fara þeir fljótlega að kenna eins og þeim var kennt þegar þeir voru á sama skólastigi .
Í starfsháttum kennara getur gömul fyrirmynd úr skóla vegið þyngra en þau fræði um kennsluhætti sem reynt var að bera á borð í kennaranáminu .
Þess vegna þarf ekki að undrast þótt stundum gangi hægt að koma á nýmælum eða breytingum á kennsluháttum í skólum , til dæmis í stafsetningarkennslunni .
Að hinu leytinu er ekki víst að kennaranámið sé að öllu leyti gott veganesti , þar í vantar tilfinnanlega orðauðgisstefnuna og markvissa málrækt , og reyndar afskaplega margt um tungumálið sjálft sem talið er nauðsynlegt að kennarar í öðrum löndum hafi á hraðbergi .
Að lokum vil ég skora á alla foreldra að fylgjast með því hvort skóli barnanna hefur íslenskt notendaviðmót í tölvunum – og láta vita .
Lifið heil ! 