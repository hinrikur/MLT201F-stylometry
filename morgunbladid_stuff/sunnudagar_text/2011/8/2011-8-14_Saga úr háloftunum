Það bíður fullt af fólki á flugvellinum í Almeria á Spáni sem á bókað flug heim til Íslands með Iceland Express .
Fluginu hefur ítrekað verið seinkað og nemur seinkunin nokkrum klukkutímum .
Sú skýring er gefin að flugvélin hafi bilað og nú hafa þær fregnir borist að búið sé að útvega aðra leiguvél .
Og fólkið er komið í flughöfnina á fallegum sólardegi í yfir 30 stiga hita , eins og vant er á þessum slóðum .
Vel tímanlega fyrir brottför er það beðið um að fara út í vél , það sest í sætin sín og spennir sætisólar .
Svo gerist ekki neitt .
Þegar komið er hálftíma fram yfir áætlaðan brottfarartíma er fólk farið að ókyrrast .
Þá eru lítil börn farin að gráta út af hitanum og aðrir segja brandara og reynslusögur um seinkanir Iceland Express .
" Ætli við verðum komin heim um miðjan dag á morgun ? " Tíminn líður .
Áhöfnin kemur með innpakkaðar brauðsneiðar og litlar vatnsflöskur .
Enn veit fólk ekki hvað er að gerast , en því finnst þetta ekki góður fyrirboði .
Enn líður tíminn .
Þá fer að spyrjast út að vesenið sé út af bensíni á vélina og stuttu síðar heyrist flugstjórinn segja á lélegri ensku að vandræði séu með eldsneytið , ekki sé til nóg af því til að flytja farþegana til Íslands , af því að flugfélagið sem átti að flytja farþegana hafi átt að borga bensínið og ekki sé búið að greiða fyrir það alla leið til Íslands .
En unnið sé í því að ná sambandi við það .
Það líður og bíður og hitnar í vélinni .
Fólk ókyrrist enn meira .
Þá kviknar sú hugmynd í gríni að safnað sé samskotum meðal farþega .
" Menn ættu kannski að losa sig við klinkið , þá verður hægt að kaupa bensín og komast heim .
" Flugstjórinn kemur aftur í kallkerfið og segir að greiðsla hafi borist , en hún dugi ekki til og beðið sé eftir frekari greiðslu .
Allt er þetta óskýrt , af því hann talar slæma ensku og það heyrist illa í kallkerfinu .
Tveir klukkutímar eru liðnir síðan vélin átti að fara í loftið .
Þá heyrist í kallkerfinu að greiðsla hafi borist sem dugi fyrir bensíni til Íslands , en það vanti VAT-númer til að hægt sé að ganga frá reikningi og dæla bensíni .
Einhver í vélinni sér ástæðu til að fagna þessum tíðindum .
Skömmu síðar tilkynnir flugstjórinn sigri hrósandi að greiðsla hafi borist og VAT-númerið og bensínbíllinn sé á leiðinni .
Er hann rennir í hlað grípur um sig gleði meðal farþeganna , en þá tilkynnir flugstjórinn að ekki sé æskilegt að dæla bensíni á vélar sem séu fullar af fólki .
En það sé í lagi ef allir slökkvi á farsímum og fartölvum og öllum öðrum tækjum , setjist í sætin en alls ekki með beltin spennt .
Einhverjum finnst þetta ekki traustvekjandi .
En vélin er fyllt og tekst á loft , fólki til mikils léttis .
Þá kemur á daginn að ekkert er hægt að fá að borða í vélinni og nánast ekkert að drekka .
Þarna hafa flestir farþegarnir verið í vélinni í næstum þrjá tíma og fjögurra og hálfs tíma flug er eftir til Íslands .
Pétur Blöndal pebl@mbl.is 