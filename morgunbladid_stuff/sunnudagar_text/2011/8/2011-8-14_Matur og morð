Á hverju ári eru gefnar út þúsundir glæpasagna og fer sífjölgandi .
Það gefur því augaleið að ekki er hlaupið að því að koma slíkum bókum á framfæri , ekki síst eiga nýir höfundar eðlilega á brattann að sækja .
Þá kemur sér oft vel að skrifa sögur sem gerast í framandi landi , þar sem siðir eru ólíkir , tungan framandi og útlent regn drýpur af upsum húsanna .
Það hefur líka gefist vel að láta sögurnar gerast fyrir löngu , jafnvel langa löngu , til að mynda hafa allmargir höfundar skrifað glæpasögur sem gerast allt frá öldunum fyrir Krists hingaðkomu og fram á tuttugustu öld eða lengur ; margar vísindaskáldsögur eru glæpasögur sem gerast í framtíðinni .
Glæpasögur sem mótast af tíma eða landi eða sið höfða eðlilega helst til þeirra sem eru áhugasamir um viðkomandi , þó aðrir geti líka ánetjast um hríð eða til frambúðar .
Svo má þrengja markhópinn enn frekar , eða réttara sagt afmarka betur eins og í þeim glæpasögum þar sem matur og matargerð eru í aðalhlutverki ; ýmist er aðalpersónan matreiðslumaður , bakari , matarskríbent eða sér um veisluþjónustu , eins og í vinsælli glæpasagnaröð vestan hafs .
Á síðustu árum hafa ýmsir höfundar þrengt markhópinn enn frekar ; fyrir stuttu las ég þannig fyrstu bókin í glæpasagnaröð sem hverfist um konu sem rekur bútasaumsbúð og fjölmargar slíkar sagnaraðir eru í gangi og gengur vel , nefni sem dæmi vinsælan sagnabálk af prjónakonu , annan sem segir frá bollakökukonu og enn annan af hundagæslumanninum .
Svo má ekki gleyma öllum þeim sagnaröðum þar sem gæludýr eru í aðalhlutverkum , ýmist sem aðstoðardýr , eða leysa gáturnar sjálf .
Reyndar eru þar oft kettir í aðalhlutverki sem vekur eðlilega nokkrar spurningar í ljósi þess að ekki eru til eigingjarnari kvikindi .
