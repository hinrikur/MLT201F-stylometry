Í gömlu iðnaðarhúsnæði á Selfossi er lítill æfingarsalur fyrir taekwondodeild Selfoss .
Þegar blaðamann ber að garði tekur á móti honum brosmild fjölskylda , en í bakgrunni er fullur salur af fólki á öllum aldri , sem klætt er í hvíta galla með belti í mörgum litum .
Það er að gera sparkæfingar undir handleiðslu Daníels Jens Péturssonar og virðist hafa gaman að .
Taekwondo er 2000 ára gömul sjálfsvarnar- og bardagaíþrótt frá Kóreu , þar sem fæturnir spila stærsta hlutverkið .
Þar fara saman styrktar- , liðleika- og þrekæfingar en íþróttin krefst mikils sjálfsaga .
Iðkendur hennar læra að bera virðingu fyrir náunganum sem og iðkendum með hærri gráður .
Íþróttin hefur verið stunduð hérlendis frá árinu 1974 , en í fyrstu var hún aðeins stunduð á Keflavíkurvelli undir handleiðslu Rons Hartman .
Þar æfðu bæði Bandaríkjamenn og Íslendingar .
Síðan þá hefur íþróttin náð að blómsta hérlendis en í dag er hægt að æfa taekwondo í 16 félögum víðsvegar um landið .
Bræður með svart belti Pétur Jensson , Bjarnheiður Ástgeirsdóttir og börn þeirra , Daníel Jens , Dagný María og Davíð Arnar , eru búsett á Selfossi og æfa öll taekwondo .
Daníel Jens er þjálfari taekwondodeildar Selfoss en hann er tvítugur : " Ég byrjaði að æfa taekwondo haustið 2003 .
Ég hef alltaf haft mikinn áhuga á íþróttinni og mig hefur langað til að læra að framkvæma flókin spörk .
Í dag er ég með 2.dan eða svart belti með tveim röndum .
Davíð Arnar , yngri bróðir minn , sem er 12 ára , byrjaði að æfa íþróttina ári síðar og er í dag kominn með svart belti með einni rönd eða 1.dan .
Dagný , tvíburi Davíðs , byrjaði að æfa árið 2007 eftir að fimleikaáhuginn dvínaði og er nú komin með rautt belti ( 1. geup ) með þremur röndum og á því aðeins eftir að taka eitt beltapróf til að fá svarta beltið eins og við bræðurnir , " segir Daníel .
Pétur og Bjarnheiður , Heiða eins og hún er oftast kölluð , byrjuðu að æfa árið 2008 .
" Daníel skoraði á okkur að koma að æfa árið 2006 en við sögðum alltaf að við kæmum árið 2008 og stóðum við það .
Við hjónin erum í dag komin með rautt belti með tveimur svörtum röndum ( 2. geup ) .
Svo það styttist í að öll fjölskyldan verði komin með svarta beltið , " segir Pétur og glottir .
Yngsti svartbeltingur á Íslandi Davíð Arnar er yngsti Íslendingurinn sem ber svarta beltið í taekwondo .
" Það er frábært ! " segir hann brosandi út að eyrum .
" Ég sagði við meistara Sigurstein þegar ég var fimm ára að ég ætlaði að ná svarta beltinu þegar ég yrði ellefu ára en ég var nýorðinn tólf ára þegar ég tók beltið .
Mig langar að þakka meistara Sigursteini Snorrasyni ( 6. dan ) , Magneu Kristínu Ómarsdóttur konu hans , Daníel bróður mínum og Meisam , aukaþjálfara Selfoss og þreföldum heimsmeistara í taekwondo , fyrir að hjálpa mér að ná svarta beltinu .
Það er rosalega gaman að vera kominn með það .
" Taekwondo skiptist í tvo meginhluta , það er poomse og sparring .
Poomse er sú hlið taekwondo þar sem einn framkvæmir tæknilega hlið þess .
Sparring er aftur á móti sjálf bardagahliðin þar sem tveir eða fleiri koma saman og berjast .
Dagný María vann Íslandsmeistaratitil á Íslandsmótinu í poomse sem fór fram á Akureyri síðasta haust .
" Það var mikill heiður að ná þeim árangri að komast á pall og ótrúlega skemmtilegt , " segir hún .
Fjölskyldan er hinsvegar sammála um að það sé skemmtilegra í sparring heldur en í poomse : " Það er sennilega vegna þess að það er meiri " action " heldur en poomse .
En það er líka skemmtilegt þegar maður hefur náð tökum á formunum , " segir Pétur .
Oft hlegið mikið á æfingum Það er ekki aðeins gaman í bardaga heldur er heilmikill félagsskapur í íþróttinni .
" Mér finnst gríðarlega gaman á æfingum þegar mikið af fullorðnu fólki mætir , þetta er mjög samhentur hópur og í upphitun er oft hlegið svo mikið að maður nær varla andanum , " segir Pétur .
" Við erum með iðkendur frá 5 til 55 ára og góður kjarni hefur myndast þessi ár sem deildin hér á Selfossi hefur verið starfandi .
Til okkar leitar fólk með krakka sem eiga við ýmis vandamál að stríða svo sem krakkar á einhverfurófi , krakkar og fullorðnir með skerta hreyfigetu , börn með ADHD og jafnvel hafa aðra deildir innan Ungmannafélags Selfoss sent krakka til okkar til að styrkjast eða til að verða liðugri .
Það sem gerir þessa íþrótt góða fyrir þessa krakka er þessi mikli agi og festa sem einkennir æfingarnar og að allir verða að taka beltaprófin á sama hraða , það líður því jafnlangt á milli prófa hjá öllum .
" Byggir upp sjálfstraust Aðspurð hvort íþróttin henti öllum segir Heiða : " Já , það geta allir æft íþróttina , hver á sínum forsendum og hraða .
Íþróttin hentar einnig vel fyrir þá sem þrífast ekki í hópíþróttum .
Við mælum tvímælalaust með þessari íþrótt og það er aldrei of seint að byrja .
Taekwondo hentar einstaklega vel fyrir börn sem hafa orðið fyrir einelti í skóla þar sem þetta byggir upp sjálfsmyndina og sjálfstraust viðkomandi aðila .
" Pétur bætir við að Daníel Jens hafi sjálfur verið lagður í einelti í grunnskóla .
" Það hætti eftir að hann fór að vera meira áberandi góður í taekwondo .
Davíð er einnig stundum útundan í skólanum , en þeir sem standa fyrir því þora líklega ekki í slag við hann enda er honum frjálst að verja hendur sínar ef á hann er ráðist .
" Íþróttin hefur gert heilmikið fyrir þau sem fjölskyldu .
" Taekwondo hefur þjappað fjölskyldunni mikið saman og erum við nánast alltaf saman .
Í byrjun voru Davíð og Dagný á barnaæfingum og við á byrjendaæfingum fullorðinna , en núna æfum við öll saman þar sem Daníel er kennarinn .
Það er mjög skemmtilegt , " segir Pétur .
Fóru til Kóreu í beltapróf Síðastliðið haust létu Heiða og Pétur langþráðan draum rætast og skruppu alla leið til Kóreu þar sem þau þreyttu meðal annars beltapróf .
" Það er ógleymanleg lífsreynsla , " segir Pétur .
" Við nutum þeirra forréttinda að fara með meistara okkar , Sigursteini og eiginkonu hans Magneu Kristínu Ómarsdóttur , 3. dan .
Sigursteinn hefur dvalið í Kóreu í um það bil tvo ár og talar málið reiprennandi og þekkir alla framámenn í taekwondo-hreyfingunni í Kóreu .
Stressið í beltaprófinu var svakalegt , við þekktum bara Sigurstein og Magneu .
Við tókum prófið fyrir framan hóp af nemendum í Yonsei-háskólanum en stórmeistarinn Kim , meistari Sigursteins , var prófdómari .
Þess má geta að Magnea tók 3. dan prófið sitt um leið og við tókum prófið okkar .
" Dvölin í Kóreu snerist bara um taekwondo .
Þau hjón æfðu mikið , tóku próf , fengu fólk úr landsliði Kóreu í poomse eða formi til þess að halda sýningu áður en beltaprófið hófst en þar á meðal var heimsmeistari kvenna í poomse .
" Það var stórkostlegt að sjá , " segir Heiða .
Aðspurð hvort beltaprófin í Kóreu séu frábrugðin þeim prófum sem haldin eru hér heima segir Pétur að í grunninn séu þau hin sömu .
" Prófin í Kóreu eru mjög svipuð og þau beltapróf sem meistari Sigursteinn stendur fyrir , en okkur fannst frekar erfitt að byrja á því að fara á tveggja tíma æfingu og svo beint í beltaprófið – það var mjög erfitt , " segir Pétur og skellihlær .
Í Kóreu ferðuðust hjónin eingöngu með neðanjarðarlestum í Seúl .
" Þar var mikið horft á okkur þar sem við vorum eina hvíta fólkið í lestunum .
Börn og unglingar flissuðu og bentu á okkur og sögðu eitthvað sín á milli .
Þeim brá mikið þegar Sigursteinn svaraði þeim á kóresku .
Þau héldu að við skildum öll hvað þau voru að segja og fóru alveg hjá sér þegar við brostum til þeirra .
Það var mjög fyndið , " segir Heiða .
Stefna á Kóreu síðar Daníel , Davíð og Dagný öfunda foreldra sína mjög mikið af ferðinni til Kóreu og stefna sjálf á að fara þangað innan tíðar .
" Mig hefur alltaf langað til þess að fara til Kóreu .
Það væri mjög gaman að fara til þangað og kynnast íþróttinni betur , " segir Daníel .
Sjálfur hefur hann keppt á stórmótum hérlendis sem og erlendis og hefur gaman af .
" Það er alltaf eitthvert stress í manni fyrir mótin , sérstaklega ef maður er skráður í erfiðan flokk .
Aftur á móti eru keppnisferðirnar mjög skemmtilegar .
" Fjölskyldan hvetur alla til að prófa íþróttina " Þessi íþrótt styrkir allan líkamann og eykur sjálfstraust .
Svo það er um að gera og drífa sig í næsta félag sem kennir íþróttina og fá að prófa einn tíma frítt , " segir Daníel að lokum .
