Í lok september verða frumsýndir sjónvarpsþættirnir Pan Am í Bandaríkjunum , en nafnið draga þeir af viðfangsefni sínu Pan American Airlines sem var stærsta flugfélag landsins um miðja síðustu öld .
Þættirnir verða sýndir á SkjáEinum í nóvember .
Þættirnir eru gerðir af Jack Orman sem er þekktastur fyrir að vera einn höfunda ER eða Bráðavaktinni sem eru með vinsælustu þáttum sem gerðir hafa verið vestanhafs á undanförnum árum .
Þættirnir skarta stjörnum á borð við Christinu Ricci ( Addam ' s Family , Ice Storm , Sleepy Hollow , Monster og Grey ' s Anatomy ) , Kelly Garner ( Man of the House og The Aviator ) , Michael Mosley , Mike Vogel , Karine Vanasse og Margot Robbie .
Um " períódu-drama " er að ræða , þarsem skyggnst er inní líf flugmanna og flugþjónustufólksins sem voru eins og aðalsfólk þess tíma , dáð og virt , enda var frelsið algjört , það flaug um allan heiminn á meðan sauðsvartur almúginn var rétt farinn að geta látið sig dreyma um að stíga upp í flugvél .
Búningablæti samfélaga Vesturlanda var án nokkurs vafa meira á þeim tíma , enda síðustu styrjöld á Vesturlöndum nýlokið þarsem hermenn voru hylltir sem hetjur .
Flugmenn voru klæddir einsog í herbúninga og flugþjónarnir líka , konur í pilsum og með hvíta hanska .
Í kynningu um þættina segir að þeir séu um tíma " ...
þegar flugmennirnir voru stjórstjörnur og flugfreyjurnar eftirsóttustu konur veraldar .
Til að gerast starfsmaður hjá Pan American var ekki nóg að vera ungur og myndarlegur , heldur einnig vel menntaður og fágaður .
Þættirnir gerast í hita kalda stríðsins , í 30.000 fetum og í tæknibyltingu sjöunda áratugarins " .
Upphaf Pan Am Pan Am-flugfélagið hafði verið stofnað árið 1927 sem nokkurskonar svar við flugfélagi frá Kólumbíu sem var í þýskri eign og var farið að seilast til áhrifa á bandarískum markaði og í Mið-Ameríku .
Pan Am naut strax náðar bandarískra yfirvalda og fékk meðal annars leyfi til að sjá um póstsamgöngur milli Kúbu og Bandaríkjanna , þótt það ætti hvorki flugvél sem kæmist yfir né hefðu lendingarleyfi á Kúbu .
Það náði fljótt tökum á bandaríska markaðnum og árið 1937 hóf Pan Am almenningsflug á milli Bandaríkjanna og Evrópu .
Almenningsflug í þeim skilningi að allir máttu kaupa sér miða , en það var svo sannarlega ekki á færi almennings , enda kostaði hver miði um 375 dollara á þeim tíma , sem samsvarar um 5.300 dollurum í dag eða rúmum 600 þúsund krónum .
Í millilandaflugið voru notaðar hinar stóru flugvélar Boeing 314 , sem voru á tveimur hæðum , með bar á neðri hæðinni , veitingastað og svo íbúðir á efri hæðinni og aftast voru sæti fyrir almenning í ódýrari sætum .
Pan Am verður stórveldi Eftir seinni heimstyrjöldina fór vegur flugfélagsins vaxandi og árið 1947 var flugfélagið komið með flug í kringum heiminn og með aðstöðu í öllum helstu heimshlutum .
Á sjötta , sjöunda og áttunda áratugnum var Pan Am allsráðandi á heimsmarkaðnum en sjónvarpsþættirnir gerast einmitt á sjöunda áratugnum .
En Pan Am naut fyrirgreiðslu bandarískra yfirvalda , og hefur oft hlotið óvægna meðferð í bíómyndum , til dæmis um Howard Hughes sem rak flugfélag á sama tíma og naut ekki eins mikillar velvildar .
Vegna fyrirgreiðslunnar varð Pan Am um tíma tákn bandaríska veldisins á erlendri grundu eins og Coca Cola og McDonalds .
Þegar Sovétmenn múruðu Vestur-Berlínarbúa inni árið 1961 þá flaug Pan Am-flugfélagið um tíma 650 flug í hverri viku með vistir til borgarinnar .
Hnignun og gjaldþrot Veldissól Pan Am fór ört hnignandi á níunda áratug síðustu aldar og árið 1991 varð það á endanum gjaldþrota .
Nafn félagsins var endurlífgað nokkrum sinnum eftir það en átti ekkert sameiginlegt með þeim flugfélögum annað en nafnið .
Pan Am fór fyrsta almenningsflugið í kringum heiminn , reyndar fyrir slysni .
Vegna árásar Japana á Pearl Harbour árið 1941 þurfti farþegaflugvél Pan Am , sem varð strandaglópur á Nýja-Sjálandi , að fljúga vesturleiðina heim og hafði því farið hringinn í kringum hnöttinn á endanum .
Pan Am var um tíma jafn þekkt vörumerki og Coca Cola og merki þess hefur birst í mörgum bíómyndum , meðal annars í frægri mynd Stanleys Kubrick : 2001 : A Space Odyssey .
Þar var látið sem Pan Am stæði fyrir geimflugi .
Í myndinni Catch me if you can með Leonardo DiCaprio í aðalhlutverki , er Pan Am-flugfélagið í stóru hlutverki enda á sú mynd að gerast á þeim tíma sem eftirsóttustu karlmenn samfélagsins voru flugmenn og flugþjónar flugfélagsins .
Leiksvið heimsins Með 40 konum Með Pan American Airlines flaug Gunnar Eyjólfsson um allan heiminn í nokkur ár á sjötta áratugnum .
Á þeim tíma var iðulega stoppað í nokkra daga á ýmsum stöðum í heiminum og oftast farið með starfsfólk flugfélagsins eins og stórstjörnur .
Það gisti á fimm stjörnu hótelum og var boðið í veislur mikilmenna .
Í spjalli við Morgunblaðið segir hann meðal annars frá einum sem hann kynntist í fluginu sem var forseti sambands kókóræktenda í Vestur-Afríku og bauð honum í heimsókn á heimili sitt .
Þegar hann kom útúr flugvélinni beið fólk tugum saman á flugvellinum með sólhlífar til að sólin lenti ekki á honum á leiðinni úr flugvélinni í Bensinn .
Þegar Gunnar kom á heimili hans kom í ljós að hann átti um 40 eiginkonur og yfir hundrað börn .
" Heimili hans var meira einsog þorp heldur svona heimili eins og við könnumst við , " segir Gunnar .
" Áttu börn með 40 konum ? spurði ég hann .
Já , svaraði hann .
Og þær njóta mikillar virðingar í samfélaginu , því þær eru allar giftar , svaraði hann , " segir Gunnar og hlær .
Í bók sinni segir Gunnar mikið frá ferðum sínum um Afríku og að verst hafi verið að koma til Suður-Afríku því hann flaug þangað á tíma sem hvítir aðskilnaðarsinnar réðu ríkjum þar .
Kúgun hvítra á svarta meirihlutanum hafi verið mikil á þessum tíma .
" Ég lenti einu sinni í svolítið skondnum aðstæðum þegar ég var að lesa bannaða bók á hótelinu mínu þarna í Suður-Afríku .
Þetta var frásögn afrísks byltingarleiðtoga og það vildi hvíti minnihlutinn sem öllu réð ekki fá inní landið sitt .
En þarsem ég sit í rólegheitum og er að lesa verkið stökkva innum gluggann hjá mér menn á flótta undan lögreglunni og rjúka síðan útum dyrnar og fram á gang .
Síðan stekkur lögreglan innum gluggann og hleypur afsakandi í gegnum herbergið mitt , " segir Gunnar .
Gunnar segir frá mörgum skondnum atvikum í bók sinni , en honum var bæði boðin staða njósnara og smyglara en hafnaði hvorutveggja .
Þá segir hann frá því að á ferðalögum sínum hafi hann séð ótrúlega mikið af skemmtilegum leiksýningum útum allan heim .
Hann hafi séð sýningar í Hong Kong , Saigon í Víetnam , Tyrklandi og víðar .
Á þessum tíma kynntist hann konu sinni , Guðríði Katrínu Arason ( Gullu ) , sem vann hjá Flugmálastjórn og þar sem hún fékk ódýra flugmiða vegna stöðu sinnar gátu þau ræktað samband sitt þótt Gunnar væri á ferð og flugi .
Það varð til þess að Gunnar sneri á endanum aftur til Íslands , byrjaði að leika í Borgarleikhúsinu en fór fljótt í Þjóðleikhúsið þar sem hann var fastráðinn mestan hluta ævi sinnar .
" Ég mun leika í Borgarleikhúsinu núna fyrir jólin í verkinu Fanný og Alexander með Róbert Arnfinnssyni .
Við debúteruðum einmitt saman fyrir margt löngu hjá Leikfélagi Reykjavíkur í verkinu Kaupmanninum í Feneyjum .
Með okkur verður líka Kristbjörg Kjeld sem ég hef átt mikið samstarf við í gegnum ævina .
Ef þetta verður síðasta verkið sem ég leik í , þá finnst mér það alveg við hæfi að hringurinn lokist með þeim hætti , " segir Gunnar og brosir .
Rómantík Með stórstjörnum Gunnar Eyjólfsson þjónaði mörgu frægu fólki þegar hann vann sem flugþjónn hjá flugfélaginu Pan Am á sjötta áratugnum .
Hann þjónaði aðalsfólki margra landa , keisaraynjunni af Íran , heimsfrægum leikurum einsog Gary Cooper , velflestum mógúlum viðskiptalífsins og kvikmyndaheimsins í Bandaríkjunum og forsætisráðherrum margra landa .
Hann minnist sérstaklega þess þegar stór hluti afgönsku ríkisstjórnarinnar var um borð og einn ráðherrann kom til hans á þriggja klukkustunda fresti til að spyrja í hvaða átt austur væri .
" Þeir þurftu að vita í hvaða átt þeir áttu að snúa við bænir sínar , " segir Gunnar til útskýringar , en múslimar verða að snúa í átt að Mekka þegar þeir fara með þær .
Þrátt fyrir að hafa gengið vel í leiklistinni heima á Íslandi eftir tveggja ára nám í Royal Academy of Dramatic Arts í London að þá ákvað hann snögglega að fara til Bandaríkjanna og vinna fyrir sér þar og koma aldrei aftur .
Rómantík og ástarævintýri hans á Íslandi hafði snúist upp í andstæðu sína þegar honum var sagt frá því að konan sem hann var ástfangin af væri hálfsystir hans .
Hann kom sér af landi brott og langaði aldrei að koma aftur til Íslands .
Hann fór að vinna sem barþjónn í New York en vinur hans benti honum síðan á að sækja um hjá Pan Am-flugfélaginu því þar var óskað eftir flugþjónum sem kynnu ensku , íslensku , dönsku , sænsku , norsku , þýsku og fleiri tungumál .
En um þessi lönd flaug flugfélagið meðal annars .
Gunnar var ráðinn eftir að hafa talað við íslenskt fiskútflutningsfyrirtæki og fengið með þeirra leyfi að skrifa um sig stórkostlegt meðmælabréf í þeirra nafni .
Flugþjónn Leikari á ferð og flugi Gunnar Eyjólfsson leikari var flugþjónn í á þriðja ár hjá Pan Am-flugfélaginu á gullaldarárum þess .
Hann fékk vinnu þar árið 1954 .
Hann segir svo frá í ævisögu sinni , Alvara leiksins : " Þetta var á þeim dögum þegar flug var ekki lengur sjaldgæfur munaður ríka fólksins og áður en það varð sjálfsagður hluti af lífsháttum manna , í okkar hluta heims að minnsta kosti .
Ég var alinn upp á þeim tímum þegar bílstjórar voru nokkuð hátt skrifaðir en nú voru flugmenn að taka við , " skrifaði Gunnar .
Í spjalli við Gunnar segir hann frá því að þetta hafi verið mikill ævintýratími í lífi hans .
" Þetta var alveg sérstakt flugfélag , lúxusinn var svo mikill , enda fóru þeir á hausinn á endanum , " segir hann .
