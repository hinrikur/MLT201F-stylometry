Það er við hæfi á afmæli Reykjavíkurborgar að óska borgarbúum til hamingju með að eiga svona skemmtilegan stað eins og Nauthólsvíkina .
Ég hef margoft farið þarna framhjá og staldrað stutt við en fór um daginn með alla fjölskylduna og það var hreint út sagt frábær lífsreynsla .
Eldri strákurinn minn var búinn að spyrja oft í sumar : Hvenær förum við á ströndina ? Það virkaði fremur langsótt ( hver fer til útlanda núna ? ) þangað til ég mundi eftir Ylströndinni .
Á góðviðrisdegi í ágúst græjuðum við okkur , rétt eins og værum að fara ekta strandferð að suðrænum hætti , stráhattar og allt .
Þetta var frábær ferð , ungum drengjum fannst stórkostlegt að busla í sjónum og líka var gott að hafa pottana til að hlýja sér inn á milli .
Svo er eitthvað sérstaklega endurnærandi við sjávarloftið .
Það er verst að hafa ekki áttað sig á þessum gullmola fyrr .
Nú er sumaropnun að baki á Ylströndinni ( minna opið á veturna ) en ég spái því að heimsóknirnar verði fleiri næsta sumar .
Inga Rún Sigurðardóttir ingarun@mbl.is 