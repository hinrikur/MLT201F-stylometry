Er Morgunblaðið með einhverja stefnu í " múffumálum " ? var spurt á kaffistofu í Skipholtinu .
Tilefnið þekkja allir .
Heilbrigðisyfirvöld hafa talið sér skylt að grípa inn í sölu á matvælum , sem framleidd eru í heimahúsum , svonefndum heimabakstri .
Kökubasarinn mömmur og muffins var til dæmis bannaður af yfirvöldum í lok júlí , eins og fjallað var um í Morgunblaðinu , en í fyrra seldust þar þúsund kökur og rann ágóðinn , 400 þúsund krónur , óskiptur til fæðingardeildar Sjúkrahússins á Akureyri .
" Það hefur verið bakað í heimahúsum í tugi ára og selt , t.d. í fjáröflun fyrir íþróttafélög , kvenfélög og kóra [ ...
] hvers vegna er þetta allt í einu orðið svona hættulegt ? Það er alltaf verið að eyðileggja það sem er skemmtilegt , " sagði Lilja Pétursdóttir um bannið á fésbókarsíðu Mamma og muffins .
Skyldi Morgunblaðið hafa skoðun á slíku máli ? " Þúsund ára hefð rofin í nafni matvælaöryggis , " skrifaði Guðni Ágústsson í aðsendri grein .
" Kerfiskarlarnir eru sjálfum sér samkvæmir í ofstjórnuninni og eftirlitskerfið er öfgafullt og heimaríkt .
Nú er víst ólöglegt að baka í eldhúsinu heima ef kleinurnar og flatkökurnar með hangikjöti og hnallþórurnar eiga að fara í góðgerðarstarf og seljast almenningi .
Hverjum hefði dottið í hug nema eftirlitskerfinu að halda því fram að eldhús heimilanna væru bráðhættuleg til baksturs ? " Og hann klykkti út með : " Látum kerfiskarlana ekki baka okkur þessi vandræði , bökum áfram í eldhúsinu heima .
" Auðvitað hefur Morgunblaðið skoðun á því , að ekki sé lengur hægt að stofna til kökubasars , þar sem fólk leggst á eitt í þágu góðs málefnis .
Þetta er gamalgróin hefð í okkar þjóðlífi , sem eykur samstöðu og ýtir undir náungakærleika .
Undanfarin misseri hefur allt snúist um að grafa undan trausti á milli fólks .
Með því er verið að sarga sundur þræðina í vefnum , sem heldur samfélaginu saman .
Það er full ástæða til að vinda ofan af þessu inngripi eftirlitskerfisins og það er óskiljanlegt að stjórnvöld hafa ekki nú þegar gripið inn í .
Stefna Morgunblaðsins er skýr og víst er að þjóðin velkist ekki í vafa um hvað er skynsamlegast í þessum efnum .
En hvað tefur stjórnvöld ? Er ráðamönnum sama ? Eru þeir ekki aldir upp við mömmubakstur ? 