Nýafstaðna verslunarmannahelgi brá ég mér vestur á Ísafjörð til þess að baða mig í drullupolli .
Auðvelt er að ferðast þangað á bíl þar sem búið er að malbika alla leiðina og ekki skemmdi fyrir það mikla sjónarspil sem blasti við mér og ferðafélögum mínum alla leiðina .
Það eru nefnilega fáir staðir eins fallegir og Vestfirðir að sumarlagi .
Risavaxin þverhnípt fjöll gnæfa yfir manni hvert sem litið er og litskrúðug náttúra gerir hverja bílferð vestur ógleymanlega .
Á meðan rigndi á gesti þjóðhátíðar og fleiri ferðalanga þessa helgi fengu gestir mýrarboltamótsins sól og blíðu allan tímann .
Það er ekkert grín hvað mýrarbolti er erfið íþrótt .
Þegar inn á völlinn var komið sökk maður í metra háa leðju sem illviðráðanlegt var að eiga við .
Ég sá leikmenn oft standa fyrir opnu marki en geta með engu móti komið boltanum í markið þar sem þeir sátu pikkfastir í leðjunni .
Fyrir hvern leik voru mikil læti í liðunum og menn öskruðu hvatningnarorð hver á annan , en þegar leið á leikinn heyrðist ekkert annað en smjattið í leðjunni þar sem menn höfðu hreinlega ekki orku í að öskra .
Eftir hvern leik stökk maður síðan út í á og skolaði af sér .
Bikarnum stolið Á hverju kvöldi voru haldin böll þar sem fólk var svo sannarlega komið til að skemmta sér .
Ég varð ekki var við nein leiðindi eða stimpingar og allir virtust hafa það sameiginlega markmið að skemmta sér .
Á meðan sögur bárust frá Eyjum og Akureyri um slagsmál og nauðganir var allt annað upp á teningnum á Ísafirði .
Í rauninni var ekkert tilkynnt til lögreglu utan eitt atriði , en það var innbrot .
Það atvikaðist þannig að eitt af sögufrægari liðum keppninnar datt út úr keppni á fyrsta degi .
Lið þetta hafði verið með síðastliðin fjögur eða fimm ár , aldrei unnið leik og í rauninni aldrei skorað mark í keppninni .
Liðsmennirnir voru orðnir leiðir á því að vinna aldrei neinn bikar svo þeir tóku málið í sínar hendur og brutust inn þar sem verðlaunagripurinn var geymdur .
Á heimasíðu mótsins kemur fram að bikarinn sé úr gegnheilu reyðfirsku áli , 170 cm á hæð og á bilinu 70-90 kíló , og því óhætt að segja að hann sé verðugt verkefni fyrir innbrotsþjófa .
Sökum ölæðis gerðu drengirnir sér enga grein fyrir þessu og létu slag standa og brutust inn þar sem gripurinn var geymdur , tóku bikarinn og gengu af stað út í nóttina .
Á miðri leið gáfust drengirnir upp og skildu bikarinn eftir á víðavangi .
Lögreglan komst á snoðir um hverjir voru að verki þar sem sést hafði til nokkurra haugdrukkinna einstaklinga burðast með hátt í tveggja metra háan málmhlut , sem virtist að sögn sjónarvotta níðþungur .
Mýrarboltamótið og helgin á Ísafirði var ógleymanleg og ég efast ekki um að ég muni taka aftur þátt í Evrópumeistaramótinu í mýrarbolta að ári liðnu .
Róbert Benedikt Róbertsson robert@mbl.is 