Á þessum degi , þann 28. ágúst , árið 1862 var háð hrikaleg orrusta við Bull Run í Bandaríkjunum í borgarastríðinu sem þá var í gangi í því landi .
Ekkert stríð hefur kostað bandarísku þjóðina jafnmikið mannfall og þetta stríð sem skildi eftir djúp sár í þjóðarsálinni .
Upplifun bandarísku þjóðarinnar af seinni heimstyrjöldinni sem eyðilagði Evrópu og skildi þjóðir þeirrar heimsálfu eftir í áfalli sem þær eru ekki enn komnar yfir , er allt annarskonar en evrópsku þjóðanna .
Yfirleitt er dýrðarljómi yfir seinni heimstyrjöldinni og frásagnir bandarískra hermanna af stríðinu meira einsog þeir séu að lýsa þátttöku í einhverri gleði .
Engu að síður misstu Bandaríkin yfir 300.000 manns í átökum sínum við nasistana og hið fasíska Japan sem þá réð ríkjum á Kyrrahafinu og ástæðulaust að gera lítið úr fórn þeirra .
En borgarastyrjöldin kostaði þá margfalt meiri mannfórnir og almenningur í landinu fann fyrir hryllingnum á eigin skinni .
Lægstu tölur sýna að yfir 600.000 manns hafi fallið í borgarastríðinu en aðrar tölur sýna að á aðra milljón manna hafi fallið .
Og bandaríska þjóðin var mun fámennari á 19. öld en í dag .
Í dag búa yfir 300 milljónir í Bandaríkjunum en þá var þjóðin ekki nema tæpar 30 milljónir .
Styrjöldin braust út vegna ólíkra hagsmuna sem voru farnir að kljúfa þessa þjóð í tvennt .
Í norðrinu voru öflug iðnaðarríki en í suðrinu var landbúnaður og þá sérstaklega bómullarrækt öflug .
Einna harðvítugust voru átökin um hvort skyldi leyfa þrælahald eða ekki .
En vegna þess öfluga kapítalisma sem hafði þróast í norðrinu var engin þörf fyrir þræla og fyrirlitning á þrælahaldi suðurríkjamanna óx jafnt og þétt í norðrinu .
Repúblikaninn Abraham Lincoln , sem var andstæðingur þrælahalds , vann demókratann Stephen A. Douglas í kosningum í nóvember árið 1860 , þar sem atkvæðin skiptust algjörlega milli norðurs og suðurs .
Lincoln vann nánast í öllum héruðum norðurs og vesturs , en í engu í suðrinu .
Í apríl árið 1861 stofnuðu suðurríkin sjálfstætt ríki og gerðu árás á hermenn ríkjasambandsins .
Stríðið stóð frá árinu 1861 til 1865 að norðanmenn höfðu sigur .
Ein fyrsta alvöru orrustan átti sér stað við Bull Run árið 1861 þegar Norðurríkjamenn töldu sig geta brotið þessa uppreisn Suðurríkjamanna á bak aftur en voru sigraðir við Bull Run um sumarið 1861 .
Suðurríkjamenn höfðu síðan betur í flestum orrustum en náðu aldrei að valda Norðurríkjamönnum slíku tjóni að þeir gæfust upp .
Í seinni orrustunni við Bull Run varð ósigur Norðurríkjamanna enn meiri en í fyrri orrustunni .
John Pope , foringi norðanmanna , taldi sig hafa króað Thomas J. Jackson af eftir að hann hafði ráðist á birgðarstöðvar Popes .
En yfirherforingi Suðurríkjanna , Robert E. Lee , var nálægt og samhæfðar árásir Lee og Jackson brutu norðanmenn á bak aftur þannig að þeir misstu yfir tíu þúsund manns en Suðurríkjamenn aðeins rúmlega þúsund .
Sigur Suðurríkjamanna í orrustunni var enn ein sönnun þess að þeir höfðu miklu betri herforingja en norðanmenn , en þótt þeir ynnu hverja orrustuna á fætur annarri skiptu taktískir yfirburðir þeirra engu máli á endanum .
Því þeir voru ekki nógu strategískir til að vinna stríðið og ekki gátu pólitíkusar Suðurríkjanna heldur nýtt sér taktíska yfirburði herforingja sinna til sigurs .
Þannig urðu taktískir yfirburðir suðurrísku herforingjanna Roberts E. Lee og Thomas J. Stonewall Jacksons aðeins til að lengja stríðið og gera óumflýjanleg endalok Suðurríkjanna sársaukafyllri .
Þegar litið er til iðnaðarmáttarins sem var í norðrinu voru úrslitin hugsanlega ljós frá upphafi , en framleiðslan þar var margföld á við það sem var í suðrinu .
Áhugaverð afleiðing af stríðinu er að eftir það og fram á annan tug 20. aldar kusu hörundsdökkir Bandaríkjamenn nánast allir repúblikana en aldrei demókrata .
Það átti síðan eftir að breytast .
borkur@mbl.is 