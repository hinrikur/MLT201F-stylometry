Ég er hrifin af metsölulistum .
Mér líkar reyndar ekki alltaf það sem ég sé á þeim , og hnussa þá af vanþóknun , eins og maður verður að hafa leyfi til .
En mér finnst gott að vita af metsölulistum , vegna þess að ég er forvitin um bækur .
Ég er sérstaklega hrifin af metsölulista Eymundsson og líklega stafar sú hrifning af því að hann er svo sýnilegur .
Í bókabúðum Eymundsson eru sérstakir rekkar með metsölubókunum .
Þar sér maður hvað þjóðin er að kaupa .
Í þessari viku á hinn norski Jo Nesbø tvær bækur á topp tíu-listanum .
Bók hans Frelsarinn er í fyrsta sæti og Nemesis í því níunda .
Ég er einlægur aðdáandi Nesbø og les glæpasögur hans um einfarann Harry Hole með mikilli ánægju .
Nesbø er flinkur höfundur og afar vinalegur maður , eins og sýndi sig þegar hann kom í heimsókn hingað til lands fyrir nokkrum árum .
Þá var hann ekki orðinn jafnfrægur og hann er í dag , en ég trúi því ekki að hann hafi ofmetnast og sé orðinn óþolandi persónuleiki .
Sumir þola það alveg að verða ríkir og frægir .
Metsölulisti Eymundsson þessa vikuna samanstendur aðallega af glæpasögum .
Uppheimar voru að senda frá sér fjórar norrænar sakamálasögur og þær fóru allar umsvifalaust á topp tíu-listann .
En þetta er líka einmitt tíminn til að taka með sér góðar sakamálasögur í fríið .
Það er óhætt að mæla með Frelsaranum eftir Nesbø , sem er einmitt ein af þeim nýju bókum sem Uppheimar gefa út .
En þar er líka Skindauði eftir Thomas Enger , sem mér sýnist vera alveg ágæt bók .
Í þeirri glæpasögu er enginn hamingjusamur , en það er einmitt eitt af höfuðeinkennum norræna krimmans .
Allir þjást – nema lesandinn .
