Super Sad True Love Story - Gary Stheingart * * * * ½ Bandaríkin eru að hruni komin , sæta ákúrum Kínverja vegna óráðsíu í fjármálum og dollarinn hefur verið hengdur á kínverska júanið .
Þetta er framtíðarsýn bandaríska rithöfundarins Garys Stheyngarts í þessari bráðfyndnu bók , en virðist reyndar býsna nærri nútímanum því að ekki eru nema nokkrir dagar síðan kínverskir ráðamenn skömmuðu Bandaríkjamenn síðast fyrir lélega fjármálastjórnun og þeir hlustuðu bljúgir á , sem ýmsir myndu segja að væri merki um að valdataumar væru að færast í aðrar hendur í heimspólitíkinni .
Shteyngart er af rússneskum innflytjendum kominn og það á einnig við um söguhetjuna , sem þrífst í heimi þar sem Facebook myndi teljast varðhundur einkalífsins .
Fólk gengur með fjölmúlavíl á sér sem sendir upplýsingar um hagi eigandans , hvort hann veki losta nærstaddra og hvað hann hafi í tekjur .
Fólk er miskunnarlaust dregið í dilka og æskudýrkunin hefur endanlega tekið völdin .
Þessari hráslagalegu tilveru er lýst í gegnum dagbókarskrif og færslur helstu söguhetjanna á félagsvefjum .
Útkoman er frábær lesning .
The Imperfectionists - Tom Rachman * * * * - Bandarískur auðmaður stofnar bandarískt dagblað í Róm , sem á að fjalla um heiminn .
Í The Imperfectionists fá hinir ýmsu starfsmenn blaðsins sinn kafla .
Í bókinni er fjallað um kynlega kvisti og kenjótta karaktera , fólk , sem lesandinn fyllist samúð með , en allt hefur sína bresti , allt frá fréttaritaranum , sem er hættur að koma að efni og gerir allt til að búa til stórfrétt , jafnvel þótt enginn fótur virðist vera fyrir henni , til lesandans , sem til þess að átta sig á heiminum les hvert einasta orð í hverju tölublaði og byrjar ekki á næsta fyrr en hún er búin með blaðið á undan .
Tíminn heldur hins vegar áfram að líða og hún er fyrir vikið orðin nokkrum árum á eftir í þekkingu sinni á samtímanum .
The Imperfectionists er stórskemmtileg bók , sem gefur háðska en hlýlega mynd af fjölmiðlaheiminum .
Red on Red - Edward Conlon * * * -- Heiti bókarinnar , rautt á rauðu eða Red on Red , er tekið úr hermáli og vísar til þess þegar " óvinurinn snýst gegn óvininum " .
Höfundurinn Edward Conlon er fyrrverandi lögreglumaður í New York og fjallar hér um slóðir , sem hann þekkir vel .
Hér er á ferðinni spennusaga og heldur hún ágætlega sem slík .
Undirliggjandi átök annarrar söguhetjunnar við ákvörðun sína um að njósna um helsta starfsfélaga sinn fyrir innra eftirlit lögreglunnar gefur bókinni hins vegar þá dýpt , sem gerir hana athyglisverða .
Hvenær verður hann svikari ? Um leið og hann fellst á að veita upplýsingar ? Þegar hann verður félaga sínum að falli ? Er til einstigi þar sem hann uppfyllir samninginn um að segja til félagans án þess að ganga svo langt að svíkja ? Ágætis efni .
Karl Blöndal kbl@mbl.is 