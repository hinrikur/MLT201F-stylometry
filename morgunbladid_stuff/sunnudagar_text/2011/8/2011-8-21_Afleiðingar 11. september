Þegar hryðjuverkamenn láta til skarar skríða er markmið þeirra að sýna fram á veikleika andstæðinga sinna og kalla fram ofurviðbrögð .
Þegar útsendarar Osama bin Laden gerðu árás á Bandaríkin 11. september 2001 tókst þeim ætlunarverk sitt svo sannarlega .
Bandaríkin brugðust hart við .
Þau réðust inn í Afganistan og Írak með ærnum tilkostnaði .
Í fyrra náðu Bandaríkjamenn bin Laden og skutu hann til bana .
Samtök hans , al-Kaída , eiga undir högg að sækja , en það eiga Bandaríkjamenn líka og nú er spurt hvort árásin muni leiða til að Bandaríkin missi stöðu sína sem mesta stórveldi heims .
Í byrjun ágúst kom út bók eftir Ulrich Schäfer , fréttastjóra blaðsins Süddeutsche Zeitung , sem heitir Der Angriff – Wie der islamistische Terror unseren Wohlstand sprengt ( Árásin – hvernig hryðjuverk íslamista hafa splundrað lífskjörum okkar ) .
Schäfer segir að með árásinni 11. september hafi hafist ferli , sem átti stóran hluta í fjármálahruninu 2008 .
" [ Hryðjuverkamennirnir ] knúðu iðnríkin til að lama efnahag sinn með bylgju öryggiskerfa og -eftirlits , " skrifar hann í grein í Der Spiegel .
" Þau leiddu Bandaríkin og allan hinn vestræna heim út í fífldjarfa stefnu sem bar í sér fræ efnahags- og fjármálakreppunnar .
" Schäfer rekur í greininni þrjú orsakaferli , sem hafi skipt sköpum um þróun alþjóðlegra efnahagsmála og hrun fjármálamarkaða .
Fyrst nefnir hann ódýrt fjármagn og hvernig dollurum og evrum hafi verið dælt út til að halda hjólum efnahagslífsins gangandi eftir 11. september .
Seðlabankar um allan heim lækkuðu vexti meira en gerst hafði í áratugi .
Þetta kynti undir húsnæðismarkaðnum og jók áhættusækni vogunarsjóða og fjárfestingarbanka .
" Án tilræðanna 11. september hefði svo mikið ódýrt fé aldrei staðið til boða svo lengi , án hinna ódýru peninga hefðu Bandaríkjamenn aldrei lifað á lánum af slíku áhyggjuleysi , " skrifar hann .
" Og við hvert tilræði eða tilraun til árásar í kjölfarið jókst óöryggið í alþjóðlegum viðskiptum – og þar með nauðsyn þess að halda í þá stefnu að bjóða upp á ódýrt fé .
" Næst nefnir Schäfer hækkun olíuverðs .
Allt frá 2002 þegar George W. Bush , þáverandi Bandaríkjaforseti , hélt ræðuna um öxulveldi hins illa hefur olíuverð hækkað jafnt og þétt .
Að baki liggja hryðjuverk , stríðin í Afganistan og Írak og óttinn við frekari átök og uppnám í arabaheiminum .
" Hagfræðingar tala um hryðjuverkaálag , sem við höfum þurft að borga upp frá því , " skrifar hann .
" Þessi undirliggjandi hótun ýtti undir þá bylgju spákaupmennsku sem fram til sumarsins 2008 knúði olíuverðið ofar en áður hafði þekkst .
Þessi verðhækkun – ekki bara bankakreppan – átti einnig þátt í því að alþjóðahagkerfið hrundi haustið 2008 .
" Schäfer segir að þriðja tengingin milli hryðjuverka og fjármálakreppunnar sé hin hömlulausa skuldasöfnun , sem stjórn Bandaríkjanna steypti sér í eftir 11. september 2001 .
" Á fyrsta embættisári George W. Bush náði stjórnin að vera með afgang á fjárlögum , en eftir árásirnar á New York og Washington tók hún linnulaus lán til þess að borga fyrir stríðið gegn hryðjuverkum : hernaðaríhlutunina í Afganistan og Írak , hinar hörðu öryggisráðstafanir heima fyrir og hina risavöxnu fjármálaáætlun , sem Bandaríkin beittu til að verjast yfirvofandi samdrætti .
Bush tvöfaldaði útgjöld til varnamála , hann safnaði í valdatíð sinni jafnmiklum nýjum skuldum og allir 42 forsetar Bandaríkjanna á undan honum samanlagt .
Í tíð Baracks Obama hafa skuldirnar haldið áfram að þenjast út .
" Schäfer segir að vitaskuld hafi bin Laden ekki getað séð allt þetta fyrir , en það sé ekki lykilatriðið heldur að hann hafi ætlað að valda Bandaríkjunum efnahagslegu tjóni og Vesturlönd muni gjalda dýru verði .
Skelfing , ofurviðbrögð , gildismati stefnt í voða Þegar al-Qaeda lét til skarar skríða 11. september 2001 voru Bandaríkin eina heimsveldið , sterkefnuð með algera yfirburði í herafla .
Nú eru Bandaríkin skuldum hlaðin .
Næstum þrjú þúsund manns létust í árásinni og tilfinning óöryggis greip um sig í Bandaríkjunum .
" Bin Laden vann einn stóran sigur , " segir Julian Zelizer , sérfræðingur í stjórnmálasögu við Princeton-háskóla , í fréttaskýringu AFP .
" Sem hryðjuverk , einfaldlega á forsendum glæpsins , tókst það .
Milljón göt í bandarísku þjóðaröryggi voru afhjúpuð , sálrænt var þetta hrikalegt fyrir þjóðina og hrikalegt vegna mannslífanna , sem glötuðust .
" David Rothkopf , sem er við Carnegie-stofnunina um alþjóðlegar friðarrannsóknir , er meðal þeirra sem telja að hin umsvifalausa yfirlýsing um stríð gegn hryðjuverkum hafi haft afleiðingar , sem ollu Bandaríkjunum meira tjóni en árásirnar sjálfar .
" Skelfing , ofurviðbrögð ...
gildismati okkar stofnað í voða ...
, " segir hann við AFP .
" Það er markmið hryðjuverka – gripið er til aðgerða í þeirri von að óvinurinn bregðist þannig við að það valdi honum meira tjóni en hinn upphaflegi verknaður .
" Rothkopf er þó ekki þeirrar hyggju að hnigni Bandaríkin sé það sök bin Ladens .
Aðrar ástæður liggi að baki , sem eigi sér dýpri rætur , þar á meðal aukinn styrkur Kína , Brasilíu og Indlands .
Hugmyndum hafnað Hægt er að meta áhrif Osamas bin Ladens og hryðjuverkasamtakanna al-Qaeda með ýmsum hætti .
Víst er þó að hugmynd bin Ladens um alþjóðlegt heilagt stríð varð ekki að veruleika og uppreisnirnar í arabaheiminum gefa til kynna að múslímar hafni margir hugmyndafræði hans .
