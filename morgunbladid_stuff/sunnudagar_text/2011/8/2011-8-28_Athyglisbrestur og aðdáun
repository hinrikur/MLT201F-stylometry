Ég átti tvö augnablik með íslenskum ráðamönnum síðastliðinn laugardag sem eru mér minnistæð .
Ekki að ég hafi átt í nánu samneyti við þá heldur horfði ég á þá í fjarlægð sinna embættisskyldum sínum á erlendri grundu .
Um síðustu helgi voru mikil hátíðarhöld í Eistlandi , tuttugu ár frá því að landið endurheimti sjálfstæði sitt og Ísland var fyrst ríkja til að viðurkenna það .
Staðið var fyrir pallborðsumræðum fyrrverandi og núverandi utanríkisráðherra nokkurra ríkja .
Að loknu pallborði núverandi utanríkisráðherra Íslands , Eistlands , Litháens , Svíþjóðar , Danmerkur , Lettlands og Finnlands var haldinn blaðamannafundur .
Það verður seint sagt um Össur Skarphéðinsson utanríkisráðherra vorrar þjóðar að hann sé stífur .
Hann virtist njóta sín vel innan um hina ráðherrana á fundinum en eitthvað var athyglin þó að bregðast honum .
Ég var nokkuð spennt að heyra hvort hann reyndi ekki að koma sjónarmiðum Íslands að þegar spurt var um Nató og ESB sem voru bæði mikið í umræðunni .
En Össur var ekkert að hafa fyrir að reyna að svara enda upptekinn við annað : að fylgjast ekki með .
Í miðju svari eins ráðherrans fer hann allt í einu að hlæja .
Ég gaf því nánari gaum og sé að hann er að lesa eitthvað í farsímanum sínum og virðist svo senda sms-skilaboð .
Næst er hann kominn með neftóbakshorn í hendurnar og fer svo að róta í taupoka sem lá við hliðina á stólnum hans .
Steininn tók svo úr þegar eistneski ráðherrann svaraði spurningu , sem Ísland kom við sögu í , á eistnesku og Össur tók af sér þýðingartólinn , hann nennti greinilega ekki að hlusta .
Síðast þegar ég vissi talar hann ekki eistnesku .
Sem betur fer var þessi fundur stuttur og skorinorður svo Össur hafði ekki tíma til að fá sér blund .
Síðara augnablikið var um kvöldið þegar haldnir voru stórir frelsistónleikar í Tallinn .
Þar lauk Ólafur Ragnar Grímsson forseti Íslands tónleikunum á miðnætti með því að setja Íslendingadag sem fór fram daginn eftir .
Óli kom fram strax á eftir Sinédu O ' Connor og bjóst ég við að um leið og hún hefði lokið söng sínum færi fólk að streyma af vellinum og forsetinn myndi tala fyrir fáum eyrum .
En svo var nú ekki , Ólafi Ragnari var fagnað sem rokkstjörnu .
Áhorfendur kölluðu þakkir til hans og íslensku þjóðarinnar og hlustuðu á hvert orð sem hann sagði , ungir sem aldnir .
Ég stóð gapandi af undrun , Óli var bara stjarna og flottur á sviðinu , vantaði bara að hann tæki lúftgítar .
Ég efast um að svona vel tækju Íslendingar á móti forseta lítils lands í lok stórra útitónleika .
Eistar mega líka eiga það að þeir eru mjög kurteisir .
Á tónleikunum sá ég varla vín á nokkrum manni , engan pissa bak við tré eða henda rusli á víðavangi .
Allir fóru í röð á klósettið og ég varð vitni að unglingahópi drepa snyrtilega í sígarettunum sínum í grasinu og henda svo stubbunum í ruslatunnu .
Ég gerði mér þá grein fyrir að Ísland og Eistland ættu það líklega eitt sameiginlegt að vera litlar þjóðir .
Ingveldur Geirsdóttir ingveldur@mbl.is 