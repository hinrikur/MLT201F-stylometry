Gakktu í bæinn er yfirskrift Menningarnætur að þessu sinni .
Enda gestum boðið að líta inn jafnt á söfnum sem og í heimahúsum og njóta viðburða .
Verður sums staðar jafnvel hægt að þiggja veitingar þar sem íbúar húsa bjóða gestum og gangandi í vöfflukaffi af bestu sort .
Er hér vísað til þess ágæta , íslenska siðar að bjóða þeim gestum sem bar að garði í bæinn og gera vel við þá í mat og drykk .
Þá báru húsmæðurnar stoltar á borð girnilegt bakkelsi af ýmsum toga og helst eins margar sortir og hægt var .
Góður félagsskapur gulli betri Það er alltaf skemmtilegt að fá til sín góða gesti og um að gera að flækja málin ekki of mikið .
Oftast skiptir félagsskapurinn meira máli heldur en það sem borið er á borð .
Stundum langar okkur vissulega að bjóða vinum í fínan mat og dúllumst í eldhúsinu allan daginn .
Þess á milli er góður te- eða kaffibolli í raun allt sem þarf og smá súkkulaðibiti eða kex með .
Það er gott að rækta vináttuna á þennan hátt með spjalli yfir rjúkandi bolla .
Í dag gefst skemmtilegt tækifæri til að hitta vini og fjölskyldumeðlimi og gera sér glaðan dag í þeim ólgandi menningarstraumi sem flæða mun um miðbæinn .
Þá er alveg hægt að stoppa bara og fá sér pylsu eða kaffi í pappamáli og njóta þess að rölta um , skoða mannlífið og anda að sér stemningunni .
