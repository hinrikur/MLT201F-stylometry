Griðland gæsfugla á Eyjabökkum við Snæfell var heitur reitur sumarið 1999 .
Íslensk stjórnvöld áttu í viðræðum við Norsk Hydro sem hugðist reisa álbræðslu á Reyðarfirði .
Og til að knýja iðjuverið þurfti að virkja og beindust sjónir að Jökulsá á Fljótsdal með miðlunarlóni í Eyjabökkum .
Skemmst er frá því að segja að þegar að framkvæmdum dró reis alda mótmæla , sem hafði það inntak að náttúru Eyjabakka skyldi þyrma .
Meiri hagsmunir fælust í verndun en að nýta svæðið til orkuöflunar .
Var nefnt að í mýrlendinu við sporð Eyjabakkajökuls verptu um 7.000 gæsapör sem gerðu staðinn einstakan á heimsvísu .
Þá væru á þessum slóðum ótræðar mýrarflesjur vaxnar broki , stör og öðrum mýragróðri , þannig að goðgá væri að láta ekki kyrrt liggja .
Þung krafa í málinu var sú að framkvæmdir færu í " lögformlegt umhverfismat " , það er að sérfræðingar myndu meta hvaða áhrif uppistöðulón á svæðinu hefði á lífríkið – meðal annars gæsirnar .
Var krafan þar um undirstrikuð meðal annars með undirskriftasöfnun Umhverfisvina undir forystu Jakobs Frímanns Magnússonar .
Dropinn holaði steininn .
Norska álfyrirtækið dró í land og bar við að vilja ekki verða leiksoppur deilna .
Var borið við að hyggilegra og hagkvæmara væri að reisa stærra álver á Reyðarfirði en það sem á teikniborðinu var .
Endirinn þá varð virkjun Jöklu við Kárahnjúka og þá var bandaríska fyrirtækið Alcoa komið í spilið .
Deilan um Þjórsárver árið 2002 var af svipuðum toga .
Þar var tekist á um hvort fórna mætti fenjasvæðinu inn við Hofsjökul , þar sem Þjórsá á upptök sín , undir vatnsmiðlun svokallaðrar Norðlingaölduveitu .
Af mörgum var sú fyrirætlun talin fráleit , enda náttúrufar á svæðinu fágætt .
En hvað olli þeirri sterku viðhorfsbreytingu sem varð um aldamótin þannig að umhverfismál urðu stórmál í þjóðfélagsumræðunni – eins og best sást í Eyjabakka- og Þjórsárveramálum ? " Ég hef frekar kallað þetta bakslag heldur en viðhorfsbreytingu , " segir Andri Snær Magnason rihöfundur .
Hann lét mjög að sér kveða í umræðum um orkumál , meðal annars með bókinni Draumalandið .
" Á árunum 1989 – 1997 var lítil sem engin eftirspurn eftir íslenskri orku og á þeim tíma kynntust margir hálendinu í friði og sátt .
Ísland var farið að monta sig af því að hafa misst af iðnbyltingunni þegar orkugeirinn kom með stórfengleg áform um nýtingu á mörgum helstu náttúruperlum landsins .
Mörgum fannst við stefna að því að gera sömu mistök og margar þjóðir heims og það var í rauninni áfall að sjá hvað margir voru viljugir til að fórna miklu af fegurstu svæðum landsins .
Náttúrufegurðin sameinaði marga en varð líka að eldfimu pólitísku hitamáli þegar ljósmyndarar voru jafnvel sakaðir um að falsa fegurð hálendisins sem væri eintóm auðn og grjót .
" Sigurður Bogi Sævarsson sbs@mbl.is 