Ýmiss konar viðburðir eru haldnir í tengslum við Gaypride-hátíðina .
Sá stærsti er gleðigangan á laugardeginum .
Hún tekur nýja stefnu í ár en gengið verður frá Vatnsmýrarvegi , norður Sóleyjargötu , eftir Fríkirkjuvegi og Lækjargötu og framhjá Arnarhóli þar sem útitónleikarnir eru haldnir að lokinni göngu .
Meðal annarra viðburða má nefna Hinsegin bíódaga sem hafa nú verið endurvaktir eftir fimm ára hlé .
Bíódagarnir eru haldnir í Bíó Paradís og eru á dagskrá franskar , enskar og danskar kvikmyndir sem allar fjalla á einn eða annan hátt um samkynhneigð .
Bíódagarnir standa fram á sunnudag 7. ágúst svo að eftir skemmtilegt ball með Palla gæti verið tilvalið að slappa af og skreppa í bíó .
