Hvort kom á undan eggið eða hænan ? Það er spurning sem margir hafa velt fyrir sér .
Hvort kom á undan skattpíning Steingríms J. fjármálaráðherra eða stóraukin skattsvik borgara , þannig að hér er orðið til öflugt svart hagkerfi ? Það er líka spurning sem margir velta fyrir sér .
Í fimmtudagsblaði Morgunblaðsins var áhugaverð úttekt á bls. 12 um breytingar á skattkerfinu í tíð núverandi ríkisstjórnar , þar sem meginniðurstaðan var sú að þrettán nýir skattar hafa verið lagðir á í tíð ríkisstjórnarinnar og aðrir hækkað , frá 4% allt upp í 586% .
Skelfileg lesning ! Ekki er þar með allt upp talið sem prýða má afrek ríkisstjórnarinnar í aukinni skattpíningu , því fyrirhugaðir eru auknir bankaskattar , orkuskattar og stórfelld hækkun auðlindagjalds .
Það sér ekkert fyrir endann á því hvar stjórnvöld ætla næst að drepa niður fæti til þess að auka enn á skattpíningu okkar , sem á annað borð borgum skatta .
En er skattpíning stjórnvalda einhver afsökun fyrir því að æ fleiri virðast kjósa að stunda svarta atvinnustarfsemi og koma sér þannig hjá því að greiða til samfélagsins hluta tekna sinna , sem eiga að standa undir sameiginlegum rekstri okkar ? Ýmsir , ekki síst þeir sem halda úti vefnum Andríki og fleiri , virðast líta á skattsvik sem sjálfsagða og eðlilega sjálfsbjargarviðleitni hjá ofurskattpíndum einstaklingum .
Ég er þessum sjónarmiðum ósammála , því það á enginn vinnandi maður rétt á því að stela sér fari í samfélagslegu lestinni með því að láta borgandi farþega greiða farið fyrir sig líka .
Svarta hagkerfið hefur augljóslega vaxið mjög frá hruni .
Skýrasta sönnun þess er stóraukið magn peninga í umferð , því svört atvinnustarfsemi er jú einu sinni þannig að svikarinn ( þjófurinn ) vill fá greitt í reiðufé og sá sem kaupir svarta vinnu tekur þátt í stuldinum frá okkur hinum með því að greiða fyrir nótulaus viðskipti í reiðufé .
Þjófurinn og þjófsnauturinn eru á sama siðferðisstiginu og þótt ég teljist seint til stuðningsmanna sívaxandi eftirlitsiðnaðar hins opinbera , þá vildi ég gjarnan sjá það gerast , að þjófarnir og þjófsnautarnir væru gómaðir og látnir greiða svik sín dýru verði .
Ef þeir sem stunda svarta atvinnustarfsemi væru afhjúpaðir og látnir greiða margfaldar sektir fyrir brot sín þyrftum við hin , sem greiðum alla okkar skatta og skyldur , bæði einstaklingar og fyrirtæki , ekki að borga jafnmikið til hins opinbera og við gerum .
Það er því bæði réttlætis- og sanngirnismál að þeir sem svíkjast undan því að taka þátt í sameiginlegum rekstri ríkisins , rekstri heilbrigðiskerfisins , menntakerfisins , samgöngukerfisins , velferðarkerfisins , fái að finna til tevatnsins , ef þeir á annað borð eru staðnir að svikum .
Þannig bötnuðu vonandi lífskjör löghlýðinna borgara þessa lands , svo fremi sem stjórnvöld gættu þess að nota auknar skatttekjur á skynsamlegan hátt ( fyrir því er því miður engin trygging ) og reyna um leið að draga úr ríkisumsvifum .
En hverjir eru jafnvel enn ljótari blettur á okkar litla þjóðfélagi en þeir sem tilheyra svarta hagkerfinu ? Jú , það eru þeir sem eru svo forhertir í græðgi sinni og aumingjaskap , að þeir stunda svarta vinnu og komast þar með hjá því að greiða skatta og bæta svo gráu ofan á svart með því að svíkja út atvinnuleysisbætur .
Er hægt að leggjast öllu lægra ? ! Hér er um tvöfaldan þjófnað að ræða frá okkur , íslenskum skattgreiðendum .
Fyrst er stolið frá okkur því sem ætti að greiðast í ríkissjóð í formi skatta og svo eru atvinnuleysisbætur sviknar út í ofanálag ; bætur sem greiddar eru út fyrir tilstuðlan okkar , sem á annað borð greiðum skatta .
Steingrímur J. hefur fyrir margt löngu aflað sér nafnbótarinnar " Skattmann " , en forveri hans á stól fjármálaráðherra og fyrrverandi flokksbróðir í Alþýðubandalaginu sáluga , Ólafur Ragnar Grímsson , var fljótur í fjármálaráðherratíð sinni 1988-1991 að ávinna sér þá nafnbót .
Hann átti nafnbótina fyllilega skilið , en Steingrímur J. hefur toppað hann í skattpíningu fyrir löngu .
