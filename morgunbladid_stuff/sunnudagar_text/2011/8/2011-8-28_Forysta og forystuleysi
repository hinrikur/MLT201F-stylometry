Það fer ekkert á milli mála að við Íslendingar getum margt af Norðmönnum lært .
Það er staðreynd , sem við ættum að hafa hugfasta .
Það á við um almenning , stjórnmálamenn , kirkjunnar menn , þjóðhöfðingjann , unga fólkið , bókstaflega alla .
Heimsbyggðin fylgdist grannt með því hvernig norska þjóðin tókst á við þann harmleik sem reið yfir hana hinn 22. júlí sl. , fyrir fimm vikum , og engan hef ég hitt sem ekki hefur fyllst hlýju , samúð og virðingu í garð þessarar frændþjóðar okkar , sem með óumræðilegri stillingu , yfirvegun og kærleika hefur tekist á við harm sinn .
Strax á sunnudeginum , 24. júlí , við minningarguðsþjónustu í dómkirkjunni í Ósló varð ljóst í hvaða farveg Norðmenn ætluðu að beina sorg sinni yfir þessu ólýsanlega illvirki .
Þeir ætluðu ekki að láta hatur og hefndarþorsta taka af sér öll völd .
Þeir ætluðu að sýna sjálfum sér og öðrum hvers þeir væru megnugir , með samstöðu , umhyggju og kærleika .
Það hefur þeim svo sannarlega tekist .
Á miðvikudagskvöldið fyrir tíu dögum sýndi Ríkissjónvarpið fréttaskýringarþátt um þau hörmulegu hryðjuverk og fjöldamorð , sem riðu yfir norsku þjóðina hinn 22. júlí sl. Þessi þáttur sem var gerður af Norska ríkissjónvarpinu var vel unninn og vandaður .
Alvarleikinn og hin djúpa sorg fór aldrei á milli mála , en ekki var verið að leika á og með tilfinningar .
Það virðist stappa kraftaverki næst , hversu mikill samhljómur , samhugur , samkennd og samstaða er meðal norsku þjóðarinnar , í kjölfar þessa hryllilega voðaverks , þar sem kolbrjálaður " sækópati " réðst með svívirðilegum hætti gegn norskri æsku , norsku þjóðinni og norsku stjórnkerfi , með þeim martraðarkenndu afleiðingum sem fjöldamorð hans hafði .
Það var sama hvar gripið var niður í máli manna , allir náðu að snerta mann að innstu hjartans rótum .
Það gerði norski biskupinn , það gerði Ólafur Noregskonungur , það gerði Hákon krónprins , það gerði Jens Stoltenberg forsætisráðherra og það gerðu ungmennin sem lifðu af hryllinginn í Útey og tjáðu sig um reynslu sína við Norska sjónvarpið .
Á sunnudag fyrir réttri viku var svo önnur minningarathöfn haldin í Ósló , þar sem Haraldur Noregskonungur tjáði sig með slíkum hætti , að það lét , held ég , engan sem fylgdist með , ósnortinn .
Hann viknaði í tvígang þegar hann sagði að hann reyndi að skilja líðan þeirra sem mest hefðu misst , og það gerði hann með því að horfa á harmleikinn sem faðir , afi og eiginmaður .
Við getum um margt þakkað fyrir það að vera Íslendingar , þrátt fyrir okkar efnahagslega hrun fyrir þremur árum .
Blessunarlega höfum við verið laus við slíka skelfingu , sem Norðmenn þurftu að horfast í augu við fyrir rúmum mánuði , þar sem drifkraftur hörmunganna var mannvonskan í sinni verstu mynd , þótt við vissulega höfum þurft að takast á við hörmungar náttúruhamfara og mannskaða af þeirra völdum .
Mér hefur á undanförnum vikum dottið í hug , að það sem Norðmenn hafa sýnt á þessum erfiðu tímum höfum við alls ekki sýnt .
Þeir hafa sýnt að þeir eiga raunverulega leiðtoga , sem rísa upp og leiða þjóð sína áfram , tala í hana kjark og stappa í hana stálinu þegar mikið liggur við .
Íslenskir leiðtogar hafa ekki beinlínis verið að hrjá þjóðina með nærveru sinni undanfarin ár ! Hér hefur ríkt ráðaleysi , ákvarðanafælni og forystuleysi á flestum sviðum og fremst í flokki fara oddvitar ríkisstjórnarinnar , þau Jóhanna Sigurðardóttir og Steingrímur J. Sigfússon .
Vissulega eru þau formenn sinna eigin flokka og oddvitar ríkisstjórnarinnar , en það verður seint um þau sagt , að þau séu leiðtogar .
Ólíkt hafast þau að á erfiðum tímum , Jens Stoltenberg , forsætisráðherra Noregs , og Jóhanna Sigurðardóttir , forsætisráðherra Íslands .
Eða hvað finnst ykkur , lesendur góðir ? 