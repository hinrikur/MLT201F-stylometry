Núpsstaður er einstakur menningar- og náttúruminjastaður í stórbrotnu og fögru umhverfi sem mótast hefur af eldgosum , vötnum , jöklum og byggð á mörgum öldum .
Svæðið nær frá sjó og svörtum söndum allt að Vatnajökli .
Austan við bæinn gnæfir Lómagnúpur og er bærinn Núpsstaður sá austasti í Vestur-Skaftafellssýslu .
Bæjarstæðið er í túni undir háum og tignarlegum hamraveggjum .
Þar standa gömul bæjarhús og bænhús úr torfi .
Fyrir neðan hamrana eru stór björg sem sum ná að bæjarhúsunum og setja svip á umhverfið .
Menningarminjar um aldalangan búskap eru sýnilegar hvert sem litið er og má segja að á Núpsstað fari saman mögnuð náttúra og einstakar menningarminjar í órofa samhengi .
Árið 1703 var jörðin í eigu Skálholtsstaðar en sama ætt hefur búið á Núpsstað frá því um 1730 .
Síðustu ábúendur á jörðinni voru Eyjólfur Hannesson sem lést árið 2004 og bróðir hans Filippus Hannesson sem lést á liðnu ári þá nýorðinn hundrað ára að aldri .
Þeir bræður voru barnlausir og ókvæntir .
Þeir fæddust á Núpsstað og ólust þar upp í hópi tíu systkina .
Nýlega lést elsta systir þeirra Margrét Hannesdóttir , hundrað og sjö ára að aldri .
Þrjú systkinanna eru á lífi , Jón , Jóna og Ágústa Hannesbörn .
Foreldrar þeirra voru Þóranna Þórarinsdóttir húsfreyja og hinn þjóðþekkti Hannes Jónsson landpóstur og bóndi sem tók við jörðinni af föður sínum .
Til bæjarins á Núpsstað teljast allmörg hús .
Bæjarstæðið er einstaklega vel varðveitt menningarlandslag og er ómetanleg heimild um búskaparhætti fyrr á öldum .
Þar á meðal er bænhúsið , sem varðveitt er í húsasafni Þjóðminjasafns Íslands .
Núpsstaðarbærinn á sér langa þróunarsögu og var húsunum haldið við og gert við hleðslur þegar þörf krafði .
Árið 1905 voru rifin þrjú torfhús bæjarins og tvær burstir byggðar í þeirra stað .
Því húsi var síðan breytt árið 1929 þegar burstirnar voru teknar af og hærra ris sett yfir húsið .
Eftir þá breytingu sneri langhlið bæjarins að hlaðinu og í þeirri mynd hefur bærinn varðveist lítið breyttur frá þriðja áratug síðustu aldar .
Um kirkju á Núpsstað er fyrst getið í kirknatali Páls biskups Jónassonar frá því um 1200 en elsti máldagi Núpsstaðarkirkju er frá því um 1340 .
Talið er að bænhúsið sem nú stendur sé að stofninum til úr kirkju sem var byggð um 1650 .
Sú kirkja stóð fram yfir 1763 eða fram yfir móðuharðindi .
Séra Jón Steingrímsson messaði í Núpsstaðarkirkju 7. september árið 1783 og " var þá öskufall svo mikið að meira var myrkur en dimma í kirkjunni " eins og séra Jón kemst að orði í bréfi til Finns biskups Jónssonar .
Síðar var bænhúsið um tíma notað í veraldlegum tilgangi sem skemma en árið 1930 var húsið friðlýst .
Hinn 3. september næstkomandi eru liðin fimmtíu ár síðan bænhúsið var endurvígt að lokinni viðgerð Þjóðminjasafns Íslands .
Í húsasafni Þjóðminjasafns Íslands eru auk bænhússins yfir fjörutíu hús víðs vegar um landið .
Þeirra á meðal eru flestir torfbæir okkar og torfkirkjur .
Þjóðminjasafnið sér um viðhald þeirra og tryggir með því verndun húsanna með sem bestum hætti .
Sú verkkunnátta sem nauðsynleg er til viðhalds húsanna hefur verið hverfandi , en á liðnum árum hefur verið gert átak í að varðveita handverksþekkingu víða um land og eiga fleiri möguleika á að tileinka sér þá handverksfærni sem til þarf .
Nýlega voru unnar endurbætur á torfhúsunum á Núpsstað undir stjórn Þjóðminjasafns Íslands .
Viðgerð stóð yfir á árunum 2006-2008 og var gert við húsin með varðveislugildi minjanna , forvörslu og skráningu þeirra að leiðarljósi .
Á sviði þjóðminjavörslu beinist athyglin í vaxandi mæli að samhengi minja við umhverfið .
Jafnframt hefur vaxið áhugi á verkþekkingu og verkmenningu , sem minjarnar eru sprottnar úr .
Við þjóðminjavörslu er nú meiri áhersla á að skrá heimildir og þekkingu um verkmenningu og leita leiða til að varðveita hana .
Þar er sérstaklega litið til reynslu staðkunnugra þar sem þeirra nýtur við .
Feðgarnir á Núpsstað miðluðu af sinni löngu reynslu er unnið var að viðgerð bænhússins og torfhúsanna og var sú samvinna ómetanleg .
Nú þegar liðin er hálf öld frá viðgerð bænhússins og endurvígslu þess er vert að þakka framlag þeirra til þjóðminjavörslu á Íslandi .
Varðveisla verkmenningar torfhúsaarfsins er mikilvægur þáttur í varðveislu minjanna á Núpsstað sem og annarra torfhúsa á Íslandi .
Með varðveislu torfhúsaarfsins skapast möguleikar á nýrri þekkingu um sögulegar minjar , meiri færni til verndunar og fjölbreytt tækifæri til miðlunar .
