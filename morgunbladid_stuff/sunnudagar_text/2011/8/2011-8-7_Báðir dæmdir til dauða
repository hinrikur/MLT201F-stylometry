Forseti Frakklands , George Pompidou , og forseti Bandaríkjanna , Richard M. Nixon , komu saman til fundar í Reykjavík um mánaðamót maí og júní 1973 .
Formleg ósk til íslenskra stjórnvalda um að halda fundinn hér hafði borist um mánuði fyrr en leiðtogarnir tveir vildu hittast til að ræða nýjan Atlantshafssáttmála ; stjórnarskrá NATO .
Þann skamma tíma sem menn höfðu til undirbúnings fundinum þurfi að nota vel ; enda í mörg horn að líta við fundahald af þessum toga .
Því kynntust Íslendingar vel á leiðtogafundinum 1986 .
Atlantshafsbandalagið , Ísland og landhelgisdeilan voru í brennidepli viðræðna íslenskra ráðamanna og Pompidous og Nixons .
Lagði forseti heimsveldisins í vestri áherslu á mikilvægi NATO til að viðhalda friði í heiminum og þyrftu ríki innan bandalagsins að leggja þar sitt af mörkum .
" Þegar flugvél Nixons forseta flaug vestur um haf eftir fundina með Pompidou forseta í Reykjavík kölluðu helstu ráðunautar Bandaríkjaforseta blaðamenn á sinn fund til þess að skýra þeim frá því að góður árangur hefði náðst á fundum leiðtoganna .
Pompidou forseti tók í sama streng ...
þeir Nixon hefðu verið sammála í flestum málum , sem þeir hefðu rætt .
Þessi ummæli leyna því þó ekki að ekkert áþreifanlegt samkomulag var gert , " sagði Mbl. að fundi loknum .
" Franski sendiherrann í Reykjavík hafði samband við mig og bað mig að túlka viðræður franska forsetans við íslensk stjórnvöld , " segir Tómas Ingi Olrich , sem á þessum tíma var frönskukennari við Menntaskólann á Akureyri .
Hann varð síðar menntamálaráðherra og sendiherra Íslands í París .
" Báðir leiðtogarnir voru sýnilega mjög þjáðir menn .
Báðir vissu sig dæmda til dauða .
Richard Nixon vissi að Watergate-skriðan var farin af stað , fann af henni titringinn og vissi að allur heimurinn vissi .
Hann var flóttalegur , sífellt á varðbergi , jafnvel gagnvart sakleysislegustu athugasemdum .
George Pompidou vissi líka hvað hans beið , þótt heimurinn vissi það ekki enn .
Hann var útblásinn af lyfjatöku .
Innpakkaður í þykkan vetrarfrakka og með trefil margvafinn um hálsinn bað hann mig að setja miðstöðina í svarta Citroën-bílnum á fullt .
Yfir þessum þjáða manni var hins vegar fullkomin heiðríkja .
Hann gerði kankvíslegar athugasemdir , reiddist sendiherranum fyrir fornfálega og alltof langa ræðu , sem hann þó flutti í boði forseta Íslands .
Þar bað hann mig að ná fundi með Lúðvík Jósepssyni sjávarútvegsráðherra .
Þeir ræddu landhelgisdeiluna .
Pompidou var glaður í bragði .
Lúðvík sjálfsöruggur og hress .
Ég tók eftir því að franski forsetinn , sem bað Lúðvík vingjarnlega að fara með varúð í málinu , bar mikla virðingu fyrir íslenska ráðherranum og hafði samúð með málstað Íslands .
" Sigurður Bogi Sævarsson sbs@mbl.is 