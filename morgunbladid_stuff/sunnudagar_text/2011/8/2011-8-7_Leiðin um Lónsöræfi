Landslagið er stórbrotið á Lónsöræfum eins og ellefu manna gönguhópur kynntist um miðjan júlí .
Upplifunin er fjölbreytt , allt frá því að ösla snjóinn á milli jökla til nestisferðar í grænni lautu undir Illakambi og baðferðar í fossinum í Ölkeldugili .
Gangan er hæfilega erfið , en auðvelt er fyrir gönguhópa að fjölga kílómetrum með því að leggja lykkju á leið sína og skoða ýmislegt markvert á leiðinni .
Texti og myndir : Pétur Blöndal pebl@mbl.is Fall er fararheill , segir máltækið .
Það voru orð að sönnu er haldið var á Lónsöræfi um miðjan júlí .
Um morguninn átti trúss að flytjast landleiðina fyrir síðasta daginn , en þá bárust fregnir af því að flóð í Mýrarkvísl hefði hrifið brú með sér og vegurinn væri lokaður .
" Nú erum við í vondum málum , " var trallað í bílnum , tekin u-beygja á næstu ljósum og í skjótheitum bókuð ferð fyrir matföngin með flugi til Hafnar á Hornafirði .
Gönguhópurinn hélt sínu striki með flugi til Egilsstaða , var ferjaður þaðan á lítilli rútu og lá leiðin fyrst í kaupfélagið .
" Ef það fæst ekki í kaupfélaginu , þá fæst það ekki , " sagði ferjumaðurinn , sem var túlkað svo af einum göngumanna , að allt sem ekki fengist í kaupfélaginu væru gerviþarfir .
Á leið upp á hálendi varð leiðinlegt óhapp .
Stúlka á öðrum bíl fyrir aftan rútuna ætlaði fram úr , en ekki vildi betur til en svo , að bílstjórinn á milli bílanna tók skyndilega sömu ákvörðun , sem varð til þess að hún varð að sveigja frá , missti við það stjórn á bílnum , ók út af og fór bíllinn eina veltu .
Í hópnum var hjúkrunarfræðingur sem hljóp þegar til stúlkunnar , en hún var sem betur fer óslösuð og staðin upp , þó að vitaskuld væri henni brugðið .
Dagur 1 Áfram var haldið að Eyjabökkum , gróðurvin á hálendinu þar sem heiðargæsir fella fjaðrir þúsundum saman .
Þar sem jarðvegurinn var blautur , bæði að þiðna eftir kalt vor og eins út af rigningum , var ákveðið að ganga grýttari leið sunnan uppistöðulónsins , sem áður var Folavatn .
Útsýni gafst yfir Eyjabakka , en einungis sást upp í miðjar hlíðar Snæfells fyrir skýjum .
Það átti eftir að verða eitt leiðarstefið í ferðinni , er Snæfell fækkaði smám saman spjörum og hreinsaði sig alveg þriðja daginn , en það er hæsta staka fjall á Íslandi sem ekki tilheyrir jökli , 1.833 metrar .
Skyggnið var mun betra árið 1999 þegar Siv Friðleifsdóttir lagði leið sína að Eyjabökkum , gekk upp í hlíðar Snæfells og sagðist ekki bergnumin , eins og frægt er .
Þá stóð til að reisa stíflu við Eyjabakka og sökkva þeim og átti uppistöðulónið að ná upp í hlíðar Snæfells .
Þrátt fyrir hóflega hrifningu umhverfisráðherrans varð úr að reisa heldur stóra virkjun við Kárahnjúka , en að uppistöðulónið yrði smærra við Eyjabakka .
Hálfnapurt var að ganga þennan fyrsta dag í snjó og grámóskulegu veðri .
Í nestishvíldum varð fólk að dúða sig til að verða ekki kalt .
Eftir því var tekið að flóran var heldur fábreytt , leiðsögumaður í hópnum kom einkum auga á fimm jurtir , geldingahnapp , burnirót , blóðberg , tröllagrös – " og svo bætti ég við stráum .
" En þess má geta , að þau voru ekki á hverju strái .
Enn lágu snjóbrýr yfir læki og ár eftir kalt vor og fór sá hraustasti í hópnum jafnan fyrstur , þar sem víst þótti að ef hann kæmist , þá hryndu þær ekki undan öðrum .
Eftir sex klukkutíma göngu komum við í skálann við rætur Geldingafells , " norðausturhornsvörð Vatnajökuls " eins og það er nefnt í ársriti Útivistar frá árinu 1978 .
Dagleiðin 13 kílómetrar að viðbættum 1,5 kílómetrum sem viðutan greinarhöfundur lagði á sig til að sækja göngustafina sína , sem orðið höfðu eftir í einni klettaborginni .
Dagur 2 Í þessum gönguhópi fara menn ekkert of snemma í háttinn og leyfa sér að sofa út .
Fólk var ekki komið á ról fyrr en klukkan var langt gengin í tíu .
" Einn lengsti svefn sem ég hef fengið lengi , " sagði einn göngumanna alsæll .
Sá hraustasti kvartaði undan eymslum í öxlinni , sem varð til þess að kona í hópnum spurði í forundran : " Ha , verður þú einhvern tíma aumur ? " Þegar greinarhöfundur sagðist aumur líka sagði enginn neitt .
Það var sólríkur dagur og rétt glitti í kollinn á Snæfelli upp úr skýjatreflinum .
Ekki sást neinn göngustígur þennan dag fyrir snjó , sem lá yfir öllu .
Það var óneitanlega upplifun að ganga að sumri í þessu vetrarríki milli jökla , Vatnajökuls , Þrándarjökuls og Hofsjökuls .
Og tilkomumikið útsýni gafst yfir Jökulsá í Lóni , sem rennur úr Vesturdalsjökli og steypist fram af bjargbrún , en til að fá almennilegt útsýni yfir fossinn þarf að fara alveg niður að brún og svo upp aftur til að komast yfir Vesturdalsá .
Hreindýrahjörð var á beit sunnan Egilssels þegar hópinn bar að garði , stóð á beit á grasflötinni við skálann í mestu makindum .
Ef til vill hefur skógarbóndinn Hákon Aðalsteinsson verið á ferð á þessum slóðum er hann orti : Uppi í grónum faðmi fjalla ferskur blærinn strýkur hjalla .
Endurspegla ótal lindir öræfanna kynjamyndir .
Stoltur hreinninn stendur vörð um stóra hjörð .
Við háa kletta , hyldjúp síki heiðarlandsins konungsríki reikar frjáls um fjallasali fögur hjörð um eyðidali , gengur létt um grænan svörð og gróna jörð .
Dagur 3 Er hópurinn fór á stjá um morguninn var hreindýrahjörðin komin niður að Kollumúlavatni , sem liggur við skálann .
Tilvalið er að hefja daginn með skemmtilegri gönguleið , sem liggur frá Egilsseli niður í Víðidal .
Þar hefur fjórum sinnum verið gerð tilraun til að hefja búskap , en ábúendur gáfust allir upp að lokum .
Í ársbyrjun 1849 létust feðgar er snjóflóð féll á bæjarhúsin , en mæðgur björguðust með ævintýralegum hætti .
Mikill búrekstur var á Grund í Víðidal í lok 19. aldar og má enn skoða rústirnar frá þeim tíma .
Til eru merkilegar dagbækur síðasta ábúandans , sem lýsa því meðal annars að gróðurinn þoldi ekki beitina og endurnýjaði sig ekki nógu ört .
Það var sólríkur dagur er gönguleiðin meðfram Kollumúla hófst og allir tindar höfðu hreinsað sig af skýjum .
Handan Víðidals austurjöklarnir tveir , ávalir og flatir í toppinn , Þrándarjökull og Hofsjökull , og í framhaldi af þeim til suðurs Tungutindar , Flugustaðatindar og Jökulgilstindur , sem hæst rís og nær 1.313 metrum eða hér um bil sömu hæð og Sauðhamarstindur sunnan Jökulsár .
Og nú blasti Snæfell við í allri sinni dýrð .
Í veðurblíðunni voru konurnar í sumarkjólum og einn göngumanna í prestsbrókinni svonefndu einni fata .
Það var frískandi að vaða ána við skálann , en síður að sökkva í mýrlendi ögn lengra frá , þar sem ein konan úr hópnum meiddist lítillega og fór fyrir hópnum eftir það .
Vandfundin er fegurri gönguleið en frá Egilsseli niður að Múlaskála .
Tröllakrókar eru á þeirri leið , heljarmiklir , svimandi háir og lóðréttir hamraveggir , vind- og vatnssorfnir , og koma fram ótrúlegustu myndir í berginu .
En eins og alltaf er ljúft að koma í skálann , þó að dagleiðin hafi verið þægileg og nógur tími til nestishvíldar , hvort sem það er til að fara í leiki , njóta útsýnis eða leggjast úti í guðsgrænni náttúrunni .
Einnig er kjörið að fara í göngu umhverfis Stórahnaus og skoða fallega fossaröð í Meingili .
Í gestabókinni í Múlaskála mátti lesa upplýsandi færslu frá 30. júní um hversu aðstæður geta verið hrikalegar : " Bílar áttu í erfiðleikum með að ná í okkur og eina göngubrú tók af og hvarf hún í fljótið og hefur ekki sést síðan .
Hópurinn tók að sér að hanna og byggja nýja brú úr efni sem var til á staðnum .
" Dagur 4 Hópurinn vaknaði upp úr níu eftir rúmlega níu tíma svefn .
Einn úr gönguhópnum var sæmdur lúðrinum fyrir tilkomumestu hroturnar , en konan sem svaf við hliðina á honum rumskaði ekki , enda vaknar hún bara við fuglasöng .
Þetta var sólríkur dagur , tólf stiga hiti í forsælu klukkan 10 að morgni .
Konur frá Hvammstanga voru fyrr á fótum , þær kalla gönguhóp sinn " krabbagogg " upp á færeysku eftir sniglum sem ferðast með húsið sitt á bakinu , en Færeyingar nota sama orð yfir bakpokaferðalanga .
Í upphafi ferðar baðar hópurinn sig í fossi í Ölkeldugili , þar sem hægt er að stinga sér .
Mjakaði fólk sér þó niður á rassinum þar sem straumþunginn var mestur .
Það verður að fara gætilega , eins og sannaðist á greinarhöfundi , sem fleytti kerlingar á klettunum og hruflaðist , fékk " hetjusár " á legginn og hnéð , eins og það var kallað af samferðamönnum hans með votti af kaldhæðni .
Svo hófst gangan upp Illakamb , sem er í 300 metra hæð og bratt til beggja hliða , Ölkeldugil á hægri hönd og Jökulsá beljandi langt fyrir neðan á vinstri hönd .
Þó að gangan geti verið lofthræddum erfið , þá er leiðin aldrei háskaleg í þolanlegu veðri .
Það var ómaksins virði að taka á sig krók í Kömbunum sem taka við af Illakambi og ganga að Jökulsárgljúfri þar sem það er hæst gegnt Sviptungnahnjúki .
Enn var náttúrufegurðin engu lík , nema einn úr hópnum segir fjölbreytnina í landslaginu helst minna á Alpana .
Á einum kafla er stígurinn óvenju endalaus eftir einstigi í hlíðum Kjarrdalsheiði .
Og það er ljúft að koma í Gámholt við Ásavatn , smátjörn vestan undir Eskifelli , en skálinn er byggður yfir tvo gáma og er veislusalur á milli þeirra sem hentar vel hópum .
Um nóttina var tilkomumikið að heyra gaggið í refum , sem að líkindum voru að vara ungana við og gera það með einum skerandi tón .
Þá er yrðlingunum skipað í grenið og bæra þeir ekki á sér næsta sólarhringinn .
Í gestabókina hafði verið skrifað af fyrri gestum : Litla stund við staðar námum svo stillt og laus við harm , sváfum voða vært í gámum og vöknuðum við jarm .
En þegar gönguhópurinn Drífandi fyglingar kveður kviknar vísan : Gengum við með hýrri há um heiðar , gil og tinda ; í gærkvöldi um sönginn sá samkór refs og kinda .
