Mér finnst það í raun talsvert alvarlegur hlutur að stunda veiðiskap , " segir Ástþór og bætir við að fyrir sér sé stangveiði einskonar hugleiðsla .
" Að eyða degi við veiðiá er eins og að ganga í helgidóm og vera þar á tali við eitthvað manni æðra , hvað svo sem það er .
Menn þurfa að ganga vel um slíkan stað og af virðingu .
" Helgidómurinn sem við Ástþór Jóhannsson erum staddir í er með háa veggi , fjölbreytilega og fagra , og loftið er gert af svifléttum skýjum .
Tónlistin er kliðmjúkt hjalið í ánni – við erum í gilinu neðan við fossinn Rjúkanda í Straumfjarðará , þetta er efsti veiðistaður árinnar .
Upp þennan foss kemst enginn fiskur , hann er á annan tug metra , en þó hefur Ástþór einu sinni séð lax stökkva ítrekað í hann og reyna uppgöngu .
" Laxinn er á stöllunum þarna fyrir neðan fossinn .
Hann er oft á þriðja pallinum , sérstaklega í góðu vatni , " hafði Ástþór sagt þegar við stóðum uppi á fossbrúninni og horfðum niður í gilið .
Hann benti á kerin sem vatnið fellur niður í og síðan óðum við yfir ána ofan við fossinn og gengum niður í gilið þar sem hann bjóst til að kasta á þessa palla .
Við fossinn setti Ástþór litla Teal , blue & silver-flugu á tauminn .
" Hún hefur oft reynst mér vel þessi , " sagði hann og bætti við að " eitthvað blátt " virki oft vel á þessum tíma .
Þetta er tignarlegur veiðistaður þarna undir fossinum , þar sem áin rennur niður eina fimm stalla og Ástþór kastaði fyrst andstreymis á þá efstu en þegar ekkert gerðist þar veiddi hann sig niður þá neðri ; kastaði stutt og veiddi strengina varlega .
Laxinn bærði samt ekki á sér .
Dregur ekki fisk gegnum klof kúnna Við köstum flugum í Bræðrastreng , sem er djúpur klapparstrengur þar sem laxar liggja án efa , og veltum fyrir okkur hvernig best sé að kasta á staðinn Kvíslarodda , öðru nafni Efri-Ármót , þar sem Kaldakvísl sameinast Straumfjarðará .
Við höfðum nefnilega verið að skoða ljósmyndir af veiðiskap Stewarts hershöfðingja og félaga hans í ánni sumarið 1938 og Ástþóri þótti forvitnilegt að sjá á myndunum hvernig þeir báru sig að við veiðarnar þá .
Aðeins neðar í gilinu set ég litla Avatar-flugu á tauminn og kasta á ónefndan streng við Grænabakka sem Ástþór bendir mér á .
Flugan sker strenginn án þess að nokkuð gerist en þegar ég kasta á brotið , þar sem steinn er í kafi , strekkist á línunni og hvítu leiftri bregður fyrir .
Lax hefur tekið fluguna og ég reisi stöngina .
Silfurbjartur smálax hendist um viðkvæman strenginn .
Ástþór rís á fætur þar sem hann hafði sest á bakkann og fylgist með .
Skyndilega losnar flugan .
" Þetta var gaman , " segir Ástþór .
" Þarna eru þeir stundum .
Þetta er líka afskapega falleg og stílhrein fluga , Avatar .
" Fagurfræðin skiptir hann miklu máli .
Þarna kasta ég á annan streng , án þess að verða var , og held síðan áfram og veiði mig niður Gíslakvörn sem er gjöfull veiðistaður .
Ástþór kemur á eftir mér með sína flugu en segir síðan að hann hafi séð lax í strengnum fyrir ofan , þar sem ég hafði kastað áður .
En hann kastaði ekki fyrir hann .
" Nei , ég lét hann vera , " segir hann , " ég dreg ekki fisk gegnum klofið á kúnnunum mínum .
" Við erum nefnilega að veiða á einni lausri vakt sem hafði opnast í ánni en um kvöldið er von á spænskum veiðimönnum sem verða næstu tíu daga við veiðar í ánni .
Ástþór er ánægður með að sjá laxa sem víðast – og vill að þeir verði þar áfram þegar við erum farnir hjá .
Það eykur möguleika þeirra sem koma á eftir okkur .
Spánverjasaga Straumfjarðarár Spánverjar hafa verið áberandi í sögu Straumfjarðarár í rúmlega hálfa öld .
Hvernig skyldi standa á því ? " Frá árinu 1962 leigði Spánverji að nafni Barale ána af bændum og hann var með hana í sex vikur á hverju ári , frá fyrstu viku í júlí og fram undir lok ágústmánaðar , alveg til ársins 1994 , " segir Ástþór , en þá dró sá spænski sig í hlé fyrir aldurs sakir .
Þessi maður hafði verið umsvifamikill iðjuhöldur en þegar hann var kominn undir sextugt þá seldi hann fyrirtækið og fór að ferðast um heiminn og veiða .
Þessar vikur sem Barale dvaldist við Straumfjarðará á hverju sumri , bauð hann vinum sínum að koma að veiða með sér , í viku til tíu daga í senn .
Þeir komu aftur ár eftir ár , margir hverjir .
" Sá síðasti af þessum körlum kom hingað til veiða sumarið 2005 , " segir Ástþór .
" Hann var þá 96 ára gamall og var búinn að koma á hverju ári frá 1964 .
Þessi gamli og sá sem hafði verið yngstur í hópnum héldu lengst áfram að koma – en þeim sinnaðist reyndar á eftirminnilegan hátt og hættu að veiða saman .
" Það vildi þannig til að eftir að þessir tveir Spánverjar höfðu veitt saman á hverju sumri í þrjátíu ár , þá lenti þeim saman á hlaðinu við veiðihúsið ; sá eldri sagði hinum að hann hefði aldrei þolað hann .
Í kjölfarið bað sá gamli Ástþór að koma sér inn í annan félagsskap , í öðru holli , og veiddi síðustu árin með Bretum sem voru með lausa stöng .
" Nálægð veiðimanna er nokkuð mikil hér við ána og menn hafa oft nokkuð frítt spil um skiptingar – en vegna þess spannst deilan milli þessara manna , " segir Ástþór .
" Síðustu árin var gamli maðurinn hættur að treysta sér upp í gljúfur og þurfti einn eða tvo menn með sér til að komast upp og niður brekkur , svo hann lét sér nægja að veiða bara í klukkustund eða tvær á dag niðri í Húshyl .
Þangað var hægt að keyra með hann og þar stóð hann og kastaði um stund og lét mig svo kasta – hann hafði miklar skoðanir á því hvernig ég færi að .
Yngri félaginn gat ekki unnt þeim gamla þess að fá bara að veiða á þessum eina stað , hann vildi að hann færi með allri ánni samkvæmt skiptingunni eins og hinir .
Því færðum við þann gamla en sá yngri hélt tíu daga holli í nokkur ár til .
Síðustu árin sem sá gamli kom til veiða var hann með sonarson sinn með sér og sá hafði engan áhuga á veiðiskap en ég lánaði honum hest og hann naut þess að fara ríðandi með ánni meðan gamli maðurinn hvíldi sig .
" Ástþór segir gamla manninn hafa verið ánægðan þegar hann var við ána og hann hafi meira að segja beðið þau Katrínu að koma með sér til Spánar og sjá líka um sig þar .
" Þetta var merkiskarl , " segir Ástþór , en þau hjón þekktust ekki boðið .
" Hann , eins og fleiri af þessum mönnum , var úr innsta hring Francos hershöfðingja , einræðisherra á Spáni , og hafði meira að segja verið tilvonandi tengdasonur Francos .
En hann barnaði stelpu og var neyddur til að giftast henni .
Hann féll víst eitthvað úr náðinni við það ...
Þessir karlar komust allir í álnir í skjóli Francos og hafa notið tengsla þar .
" Spánverjarnir sem koma þá um kvöldið til veiða eru eini spænski hópurinn sem stundar veiðar í Straumfjarðará í ár , en Ástþór segir þá alla vera góða og elskulega karla .
Mömmu og pabba útgerð Straumfjarðará getur orðið ansi glær og erfið á löngum þurrkaköflum og síðustu sumur hefur varla nokkuð rignt á Snæfellsnesi sunnanverðu .
Hinsvegar geta veiðimenn lent í veislu ef eitthvað rignir að ráði og fiskur nær að ganga í ána og dreifa sér .
Í sumar hefur verið ágætt vatn í ánni en göngurnar voru seinni nú en síðustu ár , rétt eins og annars staðar .
" Síðustu tíu ár höfum við ekki farið undir 350 laxa og sumarið 2008 veiddust 720 , " segir Ástþór .
" Árið 2007 var svipað sumar og núna , hvað varðar að lax gekk seint .
Kata kona mín spurði mig þá áhyggjufull í byrjun júlí , hvort það gæti verið að enginn lax gengi í ána það sumar .
That will be the day ! svaraði ég , öruggur með mig .
Enda hrökk áin í gang og endaði í um 460 löxum .
Göngurnar voru svo seinar .
Rigningin kom líka á réttum tíma þannig að síðasta mánuðinn , frá miðjum ágúst , veiddist mjög vel .
" Þegar við komum nær veiðihúsinu beitir Ástþór gárutúpu fagmannlega í Litlafossi og Lygnahyl og þar sjáum við nokkuð af laxi .
Ég hef síðan sérlega gaman af því að veiða Bænhúsahyl , en það var eftirlætisstaður Stewarts í ánni .
Ég er að dásama hlýlegan aðbúnaðinn og viðmótið sem mætir gestum við ána , og spyr hvort það sé ekki erfitt að bjóða upp á fulla þjónustu í veiðihúsi sem aðeins eru fjórar stangir í .
" Jú , en hér á árum áður þegar aðeins var veitt með þremur stöngum var það einstakt .
Þegar fjórða stöngin kom inn varð þetta heldur praktískara en þetta er enginn stórmarkaður – þetta er svona " mömmu og pabba útgerð " .
Við hjónin erum í þessu , dóttir okkar og frændur og kunningjar sem taka að sér að vera viku og viku í sveitinni að hjálpa til .
Mikið af fólkinu sem kemur til veiða sér síðan sjálft um sig við ána .
Fyrir svona fimm árum fór annars að færast í vöxt að nýtt fólk sem kom í ána hefði leiðsögumann með sér , og það var ágætt , ég var ekkert að sækja í að segja fólki til sjálfur .
Ég verð alltaf svo leiður ef fólk veiðir ekki og kennir mér um það .
Annars er ég ekkert lélegur leiðsögumaður og líklega betri í því en að veiða sjálfur , " segir Ástþór , glottir og segir mér sögu af Breta nokkrum sem kom til veiða nokkur ár í röð .
" Eitt sinn átti hann að veiða Bænhúsahyl og spurði mig hvernig væri best að fara að .
Við vorum við veiðihúsið og ég horfði niðureftir og sagði að við hylinn væri brotin girðing á bakkanum á móti , niður af henni lægi lax .
Hann skyldi kasta þangað .
Um kvöldið hittumst við og Bretinn sagði þetta hafa verið hárrétt hjá mér , þar hefði hann fengið lax .
Morguninn eftir ætti hann svo Svartabakka og vildi vita hvernig ætti að veiða þann fallega stað .
Þú veiðir hann hérna að austan , og vertu þar um ellefuleytið , sagði ég .
Hann horfði hissa á mig og spurði hversvegna hann ætti að vera þar um ellefuleytið .
Ég svaraði að það væri einfaldlega oft fiskur þar þá , " segir Ástþór og brosir .
Bætir svo við að hann hafi haft reynslu af því að þegar gott vatn væri í ánni , eins og í þetta sinn , þá væri fiskur sem gengi í ána um nóttina oft kominn í Svartabakka undir ellefu um morguninn .
" Um hádegisbil kom Bretinn upp í hús og var hæstánægður enda hafði þetta allt passað og hann fengið lax klukkan ellefu .
Daginn eftir átti hann að veiða við Nýju brú .
Hann hitti mig fyrir tilviljun við brúna um morguninn og spurði hvernig hann ætti að bera sig að .
Ég benti , sagði honum að standa þar og kasta yfir að horninu .
Næst þegar ég sá Bretann þótti mér nóg um hvað maðurinn var ánægður með mig , hann var kominn með ofurtrú á hæfileikum mínum .
En ég hef hinsvegar aldrei getað sagt sjálfum mér svona vel til við veiðar ...
Mér þykir vissulega gaman að veiða og að setja í fisk , en mér þykir ekki síður skemmtilegt að aðstoða félaga mína við að setja í þá .
" Ástþór bætir brosandi við að Katrín kona sín sé hinsvegar afar fiskin .
Til að mynda hafi henni gengið svo vel , þegar þau veiddu saman fyrir einum sex árum , að það hafi legið við hjónaskilnaði .
" Ég missi einn lax sem sleit hjá mér í Húshyl , fékk högg í Grænabakka og svo einn sjóbirting .
Hún fékk hinsvegar sjö laxa á þessum tveimur vöktum .
Annars hef ég líka upplifað að eiga eina vakt í ánni og hafa gengið frá Svartabakka og upp í veiðihús og sett í lax á hverjum einasta veiðistað .
" Áin í sínum besta og versta ham Við Ástþór ljúkum skoðunarferðinni með efri hluta Straumfjarðarár við Svartabakka , stað sem hann segir vera í sérstöku eftirlæti hjá sér .
" Þar getur maður verið svo einstaklega mikið einn í heiminum , " segir hann .
Ástþór fer upp í veiðihús að taka á móti Spánverjunum en Sigurður tengdasonur hans ekur hinsvegar með mér niður með ánni , sýnir mér helstu veiðistaði , og endum við hjá hinum rómaða Sjávarfossi .
Þar er breið bergsylla þvert yfir ána og aðalstrengurinn austast ; þar stekkur lax í gríð og erg .
Nokkrum dögum eftir að ég gekk með Ástþóri niður með Straumfjarðará tók að rigna – og það rigndi vel og mikið á nokkrum dögum .
Það var kærkomin tilbreyting frá síðustu sumrum , þegar varla kom dropi úr lofti , enda var hann ánægður þegar ég hringdi viku síðar , veiðin hafði verið frábær , 133 laxar á einni viku .
" Nú small allt , vaxandi straumur , veðrabreyting og laxagengd ; ég hef ekki upplifað betri veiði hér , " sagði hann .
" Holl sem var í þrjá og hálfan dag fékk 72 laxa og tveir voru yfir 90 cm .
Í þurrkunum í fyrra fékk þetta fólk bara fimm eða sex .
Þau hafa því séð ána í sínum versta og allra besta ham , " sagði Ástþór og hlakkaði til komandi vikna í helgidómnum .
Enginn hasar í veiðiskapnum " Ég yrði seint flokkaður með hasarveiðimönnum , " segir Ástþór Jóhannsson , staðarhaldari við Straumfjarðará á Snæfellsnesi .
Ástþór er leigutaki árinnar og búa þau Katrín Ævarsdóttir , eiginkona hans , á bænum Dal við ána .
Þar er fallegt veiðihús með fullri þjónustu sem þau hjón reka sem tekið var í notkun fyrir sex árum .
Ástþór var áður í auglýsingabransanum , eins og hann segir , einn af eigendum auglýsingastofunnar Góðs fólks áður en hann söðlaði um fyrir um áratug og þau Katrín fluttu vestur í sveitina .
Straumfjarðará fellur úr Baulárvallavatni , sem er við Vatnaleiðina yfir Snæfellsnes .
Í ánni eru 27 merktir veiðistaðir en laxar veiðast víða , enda fer það mjög eftir vatnsmagni árinnar hvar helst má setja í fiska .
Áin er fiskgeng upp að fossinum Rjúkanda .
Straumfjarðará er veidd með þremur stöngum í upphafi og enda veiðitímans en fjórum yfir meginhluta veiðitímans .
Frá árinu 1997 hefur eingöngu verið leyfð fluguveiði í ánni en Straumfjarðará var meðal þeirra veiðiáa sem ruddu brautina hvað slíkt varðar .
Fyrir tíu árum var byggður laxastigi í ána við Dalsfoss , rétt neðan við veiðihúsið , en þar hafði verið nokkur hindrun fyrir göngufisk og eftir það dreifðist laxinn betur um uppána .
Strax þar á eftir jókst veiðin í ánni og hrygningin jókst jafnframt .
Meðalveiði á síðasta áratug er um 400 laxar á ári .
Erlendir veiðimenn hafa löngum sótt í Straumfjarðará , þar á meðal skoski hershöfðinginn R.N .
Stewart sem skrifaði bókina Rivers of Iceland .
Í um fimm áratugi voru spænskir veiðimenn mest áberandi af þeim sem sóttu ána og hafði Straumfjarðará nokkra sérstöðu hvað það varðar .
