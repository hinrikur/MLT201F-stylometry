Það var bylting að vera þurr í fæturnar , " var haft eftir Guðrúnu Jónsdóttur hér í Morgunblaðinu síðastliðinn þriðjudag en rætt var við hana í tilefni 105 ára afmælis hennar .
Guðrún var spurð að því hvaða breytingar í gegnum árin henni hafi fundist eftirminnilegastar .
Koma rafmagnsins hafði mikil áhrif en koma gúmmístígvélanna á sínum tíma gjörbreytti lífi fólks .
Ótrúlegar breytingar hafa orðið á lífsháttum Íslendinga undanfarin 100 ár , sennilega meiri en 900 árin þar áður .
Það hefur alla tíð verið erfitt að stunda landbúnað á Íslandi .
Einkum var erfitt að afla heyja fyrir veturinn .
Bændur urðu að slá engjar , oft fjarri byggð , og flytja töðuna heim á hestum .
Reynt var eftir megni að rækta tún nálægt bæjunum en taðan af þeim dugði sjaldnast .
Það var því ekki lítil bylting fyrir bændur landsins þegar fyrstu gröfurnar og önnur jarðvinnslutæki voru flutt til landsins skömmu eftir heimstyrjöldina fyrri .
Veittir voru styrkir úr opinberum sjóðum til að grafa skurði og ræsa fram mýrar .
Það má geta þess að framfærsla votlendis var styrkt af ríkinu til 1987 .
Á einum mannsaldri voru grafnir um það bil 32.000 km af skurðum til framræslu mýrar .
Talið er að flatarmál þess votlendis sem hefur verið framræst sé yfir 4000 ferkílómetrar .
1996 var hafið átak til að endurheimta votlendið , moka ofan í skurðina , ekki var lengur þörf fyrir öll þessi tún , sauðfjárrækt hafði dregist verulega saman og margar jarðir farið í eyði .
Framræsla mýranna hafði ýmis neikvæð áhrif á náttúruna .
Búsvæði fugla eyðilögðust og ásýnd landsins breytist verulega .
Núna er það skylda okkar að moka ofan í skurðina og endurvinna votlendið .
Á undanförnum árum hefur koldíoxíð í andrúmslofti aukist til muna og meðal annars orsakað hlýnun jarðar .
Með því að endurheimta um fimm ferkílómetra af votlendi má stöðva árlega losun á um það bil 2.500 tonnum af koldíoxíði .
Þetta jafngildir útblæstri frá um 600 einkabílum .
Á sínum tíma var nauðsynlegt að ræsa fram mýrarnar svo að byggð héldist í landinu og hægt væri að stunda hér landbúnað .
Nú er hinsvegar jafn brýnt að moka ofan í skurðina og endurvinna aftur sem mest af votlendinu .
Til að styrkja byggð í landinu og auka gjaldeyristekjur var árið 1931 hafin minkarækt hér á landi .
Minkarnir sluppu fljótlega úr búrum sínum og aðlöguðust íslenskri náttúru .
Fyrsta minkagrenið fannst 1937 og fljótlega kom í ljós að minkurinn var skelfilegur skaðvaldur í náttúrunni .
Segja má að innflutningur minks hingað til lands hafi verið eitt mesta umhverfisslys í sögu landsins .
1939 var farið að greiða fyrir eyðingu minks og 1975 var talið að minkurinn væri búin að nema land alstaðar á landinu .
Framræsla votlendis á sínum tíma átti hvaða mestan þátt í að flórgoðinn nánast hvarf og með komu minksins má segja að honum hafi verið útrýmt .
Fyrir utan flórgoðann hefur minkurinn haft afgerandi áhrif á fækkun fugla eins og keldusvíns og teistu .
Þá er hann vágestur við veiðiár , étur ógrynni af laxa- og silungsseiðum .
Í dag er mikill meðbyr með skógrækt hér á landi .
Stjórnvöld hafa á undanförnum árum látið talsvert fé renna til skógræktar , frá 1990 eru þetta líklegast hátt í 10 miljarðar .
Skógrækt hér á Íslandi hefur ýmsa kosti , hún hefur veruleg jákvæð áhrif á líffræðilega fjölbreytni þar sem hún er notuð til landgræðslu á lítt grónu landi .
Skógurinn býr til kærkomið skjól hér í nepjunni .
Hinsvegar verður að hafa í huga að ekki er sjálfsagt að planta trjám alstaðar í íslenskri náttúru .
Með síaukinni skógrækt hér á landi þrengir að búsvæðum mófugla .
Mófuglar og raunar nokkrar aðrar tegundir fugla þrífast ekki í skóglendi .
Tómas Gunnarsson fuglafræðingur bendir réttilega á í viðtali hér í Morgunblaðinu að " töluvert hefur verið plantað af trjám í úthaga sem eru mikilvæg búsvæði fuglanna .
Íslenski úthaginn er mófuglaland á heimsmælikvarða , en sé þar ræktaður skógur eyðileggjast búsvæðin .
Á Íslandi eru tiltölulega fáar tegundir fugla .
Ísland er hinsvegar gríðarlega mikilvægur varpstaður fyrir margar þær tegundir sem hér eru , til dæmis vaðfugla .
Um 40% af heimsstofni spóa verpir hér á landi og um 50% lóu og sendlings .
" Framræsla votlendis á sínum tíma var gerð af illri nauðsyn á erfiðum tímum , á tímum þegar mat manna á fegurð og verðmæti náttúrunnar var annað en það er í dag .
Þegar minkurinn var fluttur hingað til lands þá vissu menn hreinlega ekki betur , gerðu sér ekki grein fyrir hverskonar skaðvaldur hann var .
Nú vita menn betur og þess vegna á það ekki að líðast að eins og Tómas Gunnarsson segir að " skógrækt er drifin af staðbundnum hagsmunum en fórnarkostnaður á landsmælikvarða [ er ] ekki metinn , heldur aðeins mögulegur ávinningur .
" Þetta eru orð í tíma töluð .
