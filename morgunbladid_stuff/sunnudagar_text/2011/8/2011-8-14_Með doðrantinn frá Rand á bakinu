Ég byrjaði frekar snemma að lesa , en fjölskyldu minni þótti merkilegast að ég las helst tvennt í æsku minni : Egils sögu og svo Lukku Láka-bækurnar í lúmskri þýðingu Þorsteins Thorarensens , sem einnig þýddi Hringadróttinssögu .
Hafa þessar tvær ólíku bækur ef til vill haft meiri áhrif á orðaforða minn og talsmáta en nokkuð annað .
Þá var ég einnig alæta á nánast allar gerðir fræðibóka sem ég komst í sem barn .
Hef ég yfirhöfuð haft miklu meira yndi af lestri til fróðleiks en skáldsögum , en þegar ég finn góða skáldsögu les ég hana venjulegast í einum rykk , og legg bókina ekki frá mér fyrr en síðasta blaðsíðan er lesin upp til agna .
George Orwell er í miklum metum hjá mér , einkum 1984 .
Nýverið varð samt algjör bylting í lestrarvenjum mínum þegar ég fékk mér svokallaðan " kyndil " – lesbrettið frá Amazon-bókabúðinni , en þökk sé honum les ég mun meira en ég hef gert síðustu misserin .
Kostir þessa tóls eru svo margir að ég skil ekkert í mér að hafa ekki fengið mér þannig tæki fyrr .
Skjárinn er t.d. þægilegur aflestrar og alls ekki eins og tölvuskjáir og bækur í kyndilinn eru tiltölulega ódýrar miðað við pappírsgerðina , og margar af þekktustu heimsbókmenntunum er hægt að fá ókeypis frá Amazon .
Ég skil ekki hvers vegna lesbrettin eru ekki ódýrari hér á landi .
Kannski er áhrifamesta bókin sem ég hef lesið undanfarna mánuði bókin Atlas Shrugged eftir Ayn Rand .
Bókin er einn mesti doðrantur sem ég hef lesið , en var vel lestursins virði .
Þá hef ég verið að glugga í Fountainhead , fyrri bók sama höfundar , og hef ég ekki orðið fyrir vonbrigðum með hana hingað til .
Væri þess óskandi að þessar bækur yrðu þýddar sem fyrst á íslensku .
