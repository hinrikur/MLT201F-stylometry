Flest , ef ekki öll , þekkjum við tilfinninguna af því að kaupa eitthvað sem kallast einnota .
Það er eitthvert fyrirbæri , klæði , leikfang eða annað , sem ber með sér að nota beri aðeins einu sinni , síðan skuli því fleygt í ruslið .
Þetta gerum við , vegna þess að við ætlum að skemmta okkur , grínast , vera með uppákomu eða eitthvert skens .
Við vitum að hverju við göngum , erum ekki að kaupa köttinn í sekknum og dettur ekki í hug að vera með eitthvert röfl , yfir því að varan var einnota .
Hún þjónaði sínum tilgangi sem slík og honum er lokið , eftir að hún var einu sinni notuð .
Þessi hugsun um einnota fyrirbæri hefur því miður ekki færst yfir í pólitíska vitund íslenskra kjósenda .
Nógu margir kusu Jón Gnarr til þess að hann varð borgarstjóri Reykjavíkur , höfuðborgar þessa lands , og hefur virðing borgarinnar aldrei verið minni af þeim sökum .
Brandarakallarnir og kerlingarnar voru vissulega að hugsa um einnota fyrirbærið , en sitja uppi með það í fjögur ár , sem er ófyrirgefanlegt .
Hann er einnota fyrirbæri og verður ekki aftur nýttur hvað sem hótunum hans líður um það að verða hundrað ára gamall borgarstjóri .
Annað einnota fyrirbæri sem " Búsáhaldabyltingin " fleytti inn á hið háa Alþingi okkar Íslendinga , er kvikmyndagerðarmaðurinn Þráinn Bertelsson .
Hann gafst nú fljótt upp á að eiga samleið með Hreyfingunni , sem var afsprengi " Búsáhaldabyltingarinnar " og sá eftir einveru á Alþingi helsta von í því að öðlast frekari frama , völd og áhrif , með því að ganga til liðs við þingflokk VG .
Er ekki eitthvað brjóstumkennanlegt við málflutning þessa einnota þingmanns , Þráins Bertelssonar , þegar hann segir í samtali við mbl.is á fimmtudag : " Ég sagði einfaldlega að ef ekki yrði fundin sanngjörn lausn á málefnum Kvikmyndaskólans myndi ég ekki styðja fjárlögin .
Og það stendur " ? Heldur þingmaðurinn sem ekki hefur slitið barnsskónum í sínum nýju pólitísku heimkynnum , að hann geti haldið ríkisstjórninni í herkví , vegna þess að honum hugnast ekki hvernig menntamálaráðuneytið ætlar að taka á augljósum útþensluvanda skóla , sem sennilega hefði aldrei átt að hýsa meira en 60 nemendur ? Að minnsta kosti ekki ef horft er til þess sem gengur og gerist í nágrannalöndum okkar , og þá er að vísu vísað til háskólastigs , ekki framhaldsskólastigs ? Á mbl.is í fyrradag kom fram að mennta- og menningarmálaráðuneytið hefði " komist að þeirri niðurstöðu að Kvikmyndaskóli Íslands uppfylli ekki skilyrði viðurkenningar um rekstrarhæfi .
Ríkisendurskoðun hefur tekið undir þetta mat og telur að gera eigi úttekt á því hvernig farið var með fjárframlög ríkisins í rekstri skólans , " eins og segir í fréttinni .
" Þetta er bara þvílík handabakavinna og er bara ráðuneytinu og þeim sem þar ráða húsum til mikillar skammar , finnst mér .
Ég get ekki sagt annað , " segir Þráinn .
Hvar var heili hins einnota , þegar verið var að ræða framtíð annars framhaldsskóla í einkaeign , Hraðbrautar ? Skóla sem óumdeilanlega hefur skilað þjóðfélaginu miklum sparnaði , með því að útskrifa stúdenta á tveimur árum , ekki fjórum ? Stúdenta , sem skila sér tveimur árum fyrr , fyrir vikið , inn í íslenskt athafnalíf ? Nú hljóta allir viti bornir menn að gera ráð fyrir því að Þráinn hafi kynnt sér í þaula hvernig Kvikmyndaskólinn var rekinn , sem ég ætla alls ekki að halda fram að ég hafi gert .
En bendir eitthvað til þess að hann hafi gert það , í ljósi hans kjánalegu yfirlýsinga ? Ekkert ! Mér finnst það bara liggja í augum uppi að skólinn hafi farið of geyst , reist sér hurðarás um öxl og sitji nú uppi með afleiðingar af vaxtargræðgi sinni , rétt eins og hver annar fallinn útrásarvíkingur .
Er ekki best að hugsa fyrst : Úr hverju hef ég að spila ? ; hvaða tækifæri hef ég , innan þess ramma sem mér er markaður , að byggja upp spennandi og flottan kvikmyndaskóla ; og svo ef plönin öll ganga upp , þá get ég farið að hugsa til raunverulegs vaxtar , eða hvað ? 