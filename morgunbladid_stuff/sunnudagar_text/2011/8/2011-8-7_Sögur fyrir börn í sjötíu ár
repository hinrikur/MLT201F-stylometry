Margar bókanna sem ég gef út eru traustir vinir íslenskra barna og nokkurra kynslóða .
Það er greinilegt að bækurnar ná vel til krakkanna , því fyrir kemur að þau senda mér bréf þar sem þau leggja út frá hinni upphaflegu sögu og spinna sína eigin og jafnvel fylgja myndir með .
Stöku sinnum sjá foreldrarnir svo ástæðu til að þakka mér fyrir bækurnar , sem bæði hafi náð vel til þeirra í æsku og nú barnanna þeirra , " segir Erlendur Daníelsson , bókaútgefandi á Selfossi .
Bókaútgáfan Björk er sjötíu ára um þessar mundir .
Forlagið var stofnað vorið 1941 af Stefáni Júlíussyni , rithöfundi í Hafnarfirði , og Daníel Ágústínussyni frá Eyrarbakka en þeir voru samtímis við nám í Kennaraskóla Íslands .
Forsagan er sú að Stefán hafði skrifað bókina Þrjár tólf ára telpur og svo þýtt úr dönsku söguna um Jens Pétur .
Hann fékk Daníel félaga sinn til að aðstoða sig við útgáfuna sem gekk ljómandi vel .
Og þá var auðvitað sjálfgefið að halda áfram , öndvert því sem áformað hafði verið .
Þeir félagar stofnuðu bókaútgáfuna Björk sem lýðveldisárið 1944 sendi frá sér söguna um Kára litla .
Seinna komu bækurnar um Kára litla og Lappa , Kára litla í skólanum og Kára litla í sveitinni .
Þessar bækur eru allar fyrir margt löngu orðnar sígildar og hafa margoft verið endurútgefnar .
Bækurnar eigi erindi Rauði þráðurinn í bókaútgáfu Bjarkar eru Skemmtilegu smábarnabækurnar sem svo eru nefndar .
Og fólk ætti að þekkja titlana : Hjá afa og ömmu , Láki , Tralli , Stubbur , Geiturnar þrjár , Skoppa , Þrír litlir grísir og svo mætti áfram telja .
Alls eru titlarnir orðnir 63 og á þessu ári voru gefnar út bækurnar Kanínan sem hvíslaði og Skósmiðurinn og álfarnir .
Útgáfuréttinn kaupir Erlendur af hinu þekkta forlagi Random-house í New York .
" Þeir senda mér alltaf annað veifið eintök af þeim smábarnabókum sem þeir eru að gefa út .
Ég vel svo úr þær bækur sem mér finnast eiga erindi til ungra íslenskra lesenda .
Myndirnar skipta miklu máli og eins að sagan sé falleg .
Þá skiptir ekki síður máli að vel sé vandað til þýðingar , enda hef ég þar velvirka skólamenn með mér í liði , " segir Erlendur .
Selurinn og Palli " Útgáfan hefur verið mismikil milli ára , rétt eins og gengur .
Ýmislegt hefur verið prófað í áranna rás en núna höldum við okkur einvörðungu við smábarnabækurnar og svo sögurnar um Selinn Snorra og Palla sem var einn í heiminum .
Nýlega var ég að láta prenta Snorra í sjöunda sinn en fyrst kom bókin út árið 1951 .
Það má því segja að selurinn sé orðinn sextugur ; þessi fallega saga eða svo finnst flestum .
En um hana hefur þó verið deilt .
Þegar bókin kom út í Noregi árið 1941 var hún bönnuð af þýska hernámsliðinu enda þótti þeim sýnt að Snorri væri táknmynd hinnar herteknu þjóðar en Þjóðverjar væru háhyrningarnir Glefsi og Voði , " segir Erlendur og heldur áfram : " Af smábarnabókunum er sagan af Stubbi alltaf vinsælust og selst best .
Aðrar fylgja honum fast á eftir , til dæmis Geiturnar þrjár , Stúfur , Láki og Tralli .
Einnig Græni hatturinn , Bláa kannan og Benni og Bára .
Og maður sér að titlar bókanna eru farnir að síast inn í málið : í vor kom ég norður á Akureyri þar sem við hjónin fengum okkur kaffi á Bláu könnunni .
Í kjallara þess húss er skemmtistaður sem kenndur er við grænan hatt og ekki langt frá er ísbúðin nefnd eftir Benna og Báru .
Satt að segja gefur þetta mér tilefni til þess að gera mér aðra ferð norður við tækifæri og heilsa upp á vertinn og skoða betur þau Bjarkarbörn ; kaffihúsið , dansstaðinn og ísbúðina sem öll eru nefnd eftir bókum forlagsins .
" Skemmtilegar sögur Erlendur Daníelsson tók við rekstri bókaforlagsins af föður sínum , Daníel Ágústínussyni sem fyrr er nefndur , árið 1995 .
Framan af var starfið aukageta og raunar á Erlendur afar fjölbreyttan starfsferil að baki .
Hann er búfræðikandídat frá Hvanneyri og starfaði eftir það í sautján ár sem framkvæmdastjóri Ræktunarsambands Flóa og Skeiða , hvar hann ræsti fram mýrar , gróf skurði og plægði akra .
Var eftir það aldarfjórðung í Selfosslöggunni og naut sem lögregluþjónn trausts og velvildar fólks í héraðinu eins og margir geta efalaust vitnað um .
Þegar fimm ár voru svo liðin af nýrri öld snéri Erlendur sér alfarið að bókaútgáfunni .
" Það eru talsverðir snúningar í kringum þetta .
Ég er með bækur í meira en tuttugu Bónusbúðum hringinn í kringum landið og svo víða annars staðar .
Fólk grípur bækurnar gjarnan með sér í verslununum , enda ná þær vel til krakkana og kosta lítið .
Að svo sé er mér raunar talsvert metnaðarmál .
Yfirbyggingin á þessum rekstri er sama og engin og þannig gefur bókaútgáfan dafnað .
Og krakkarnir fá fyrir vikið skemmtilegar bækur og sögur sem gaman er að heyra .
" 