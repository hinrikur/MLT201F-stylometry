Bjarni Þorgilsson heillaðist ungur af Mercedes-Benz bifreiðunum .
Hann er sjálfmenntaður fjölvirki eins og hann kallar sig og hefur gert upp nokkra bíla og á í farteskinu ævintýralegar sögur af sumum því það er ekki alltaf tekið út með sældinni að eignast draumabenzinn .
Texti : Unnur H. Jóhannsdóttir Mynd : Ómar Óskarsson omar@mbl.is Ætli ævintýralegasta endurgerðin hafi ekki verið á 450SL , árgerð 1972 , " segir bílaáhugamaðurinn Bjarni Þorgilsson , sem raðar saman gömlum bílum , jafnvel bílhræjum , og gerir þá nýja .
" Afi minn , Bjarni Þ. Vigfússon , sem var lengi leigubílstóri á BSR , ók alltaf um á hvítum Mercedes Benz með númerið R-3015 og ég kallaði hann fyrir vikið afa Benz , nafn sem festist við hann í fjölskyldunni .
Hann lést árið 2007 og mér fannst ég þurfa að heiðra minningu hans með einhverju móti .
Það var svo á fallegu sumarkvöldi í ágúst 2008 , þar sem ég var að vafra inn á e-bay að ég fann þennan hvíta Benz á Florída , sem sameinaði minn draumabíl og bílana sem afi hafði átt .
Ég sló til og keypti bifreiðina , sem mér fannst frekar ódýr en hingað til lands kostaði hún um þrettán hundruð þúsund .
Skýringin á hinu lága verði var hins vegar augljós þegar bíllinn kom til landsins , " segir Bjarni og getur núna hlegið við minningunni en tilfinningin var ekki jafngóð þegar hann sótti bílinn niður á höfn .
" Ég fékk ég bara áfall .
Ég hélt að ég hefði verið að kaupa bíl sem ég gæti nánast sett í gang og ekið í burtu en það var sko eitthvað annað .
Þetta var bara bílhræ .
Það var nánast ekkert gólf í honum , dauð skordýr eins og kakkalakkar lágu eins og hráviði á vatnsósa teppinu .
Skottið var meira og minna götótt eins tesía , miðstöðin ótengd og stýrisgangurinn lélegur .
Í stuttu máli má segja að það eina sem hafi verið í lagi í honum hafi verið bremsurnar .
Og eins og þetta væri ekki nóg , þá var 2007 vitleysan enn í gangi og bíllinn þurfti að bíða í biðröð til þess að komast í skip og þegar það er suður af Grænlandi hrynur efnahagskerfið á Íslandi .
Á nánast einni nóttu hækkaði bíllinn um hálfa milljón og það breytti mjög miklu fyrir mig .
Bíllinn , gamall Oldsmobile , sem ég hafði áður gert upp og ætlaði að selja til þess að fjármagna þennan dugði allt í einu ekki lengur til , ég þurfti að selja mótorhjólið mitt líka .
Þetta var algjör hryllingur , " segir Bjarni sem þá gat ekki brosað .
" Ég gat vitanlega ekkert annað gert en leyst bílinn út , ég hafði greitt hann og flutning til landsins og þar var ekkert annað en að taka þessu hundsbiti og girða sig í brók .
Ég hugsaði bara með mér að nú yrði afi Benz að koma með eitthvert tromp að handan .
Það besta er að ég held að hann hafi gert það .
" Austin Morris í afmælisgjöf Bjarni segir að í fyrstu hafi sér alveg fallist hendur en hins vegar sé hann svo heppinn með vinnuveitanda og hann hafi lánað honum aðstöðu eftir vinnutíma þannig að hann gat farið að vinna í bílnum .
" Ég er yfirmaður verkstæðisins hjá Örmum Vinnulyftur og hef áreiðanlega oft reynt á þolinmæði eigandans við bílaviðgerðir því ég hef enga aðstöðu sjálfur eins og stendur .
En ástæðan fyrir því að ég hef valið Benz bíla er ekki bara ástríðan og afi Benz heldur einnig hagkvæmnin en Mercedes Benz er einn af fáum ef ekki sá eini sem framleiðir varahluti í alla sína bíla enn þann dag í dag , jafnvel þótt þeir séu frá 1972 eða mikið eldri .
Einfalt mál er að nota nettengt varahlutaforrit Mercedes til að finna rétta varahluti og sjá hvernig allt er sett saman .
Síðan var bara að fara upp í umboðsaðila Mercedes Benz og panta viðkomandi varahlut og hann var kominn eftir þrjá daga .
Þetta er auðvitað einstakt en vitaskuld ekki ókeypis .
En miðað við að handsmíða viðkomandi varahlut þá borgar þetta sig auk þess sem það síðarnefnda verður aldrei eins gott .
" Sem dæmi um nákvæmni og þjónustu verksmiðjanna við þá sem eru með gamla Benza tekur Bjarni dæmi um skjal sem verður til í verksmiðjunni um bílinn þegar hann er smíðaður og hann bað um afrit af .
" Það kom í tölvupósti daginn eftir .
Þar sést greinilega fæðingardagurinn , 20. september 1972 .
" En Bjarni var ekki beint bjartsýnn á framhaldið , veskið tómt og fjarska fallegur en hálfónýtur , tæplega tveggja milljóna króna Mercedes Benz blæjubíll á verkstæðinu .
" Ég hugsaði bara hvern djöfulinn ég væri búinn að koma mér í og varð hálf þunglyndur yfir þessu og ákvað að bíða aðeins með að byrja á uppgerð bílsins enda komið haust .
Á þessum tíma varð pabbi sextugur og þá ákváðum bróðir minn og ég að ráðast í að gera upp fyrir pabba Austin Morris 1972 , bíl sem pabbi og hinn afi minn Jónas höfðu keypt nýjan en hafði staðið í geymslu maukryðgaður síðan 1988 og beðið uppgerðar .
Okkur tókst á tveimur mánuðum að gera þann bíl ökuhæfan á ný eftir að hafa rifið hann í frumeindir , og það án þess að pabbi okkar kæmist að því og gáfum við honum bílinn á afmælisdaginn , en hann var þá mjög nærri því að vera tilbúinn .
Þetta er eitt það skemmtilegasta sem ég hef komið nærri þótt erfiðið væri mikið .
" Perlan fær líf og fer á götuna En blæjubíllinn beið á meðan .
" Ég sá fram á að þetta ævintýri myndi kosta mig milljónir .
En þá held ég að afi Benz hafi komið til sögunnar .
Kvöld eitt í janúar 2009 hringir í mig maður og spyr mig hvort mig vanti ekki varahluti í þessa gerð af Benz .
Ég játti því og þá segist hann eiga slatta af slíkum .
Hann segist eiga svipaðan bíl sem hann sé til í að selja ásamt varahlutunum sem margir voru enn í umbúðunum .
Reyndar var bíllinn hans svo ryðgaður að köttur hefði getað gengið hvar sem er út úr honum en ég keypti hann á sanngjörnu verði og með honum fékk ég allt gólfið og fullt , fullt af upprunalegum Benz varahlutum .
Nú er bíllinn orðinn vel ökufær , ég er búinn að skipta um gólfið , laga vélina mjög mikið , laga allt sem snýr að fjöðruninni , öryggi , stýri og bremsum , auk þess að kaupa nýja leðurinnréttingu og gólfteppi .
Það er því ósköp lítið eftir að flakinu sem kom til Íslands , þótt mér finnist ég alltaf þurfa að laga eitt og annað smáræði .
Og það er mjög gefandi að geta loks ekið henni hvert sem er , sérstaklega með blæjuna niðri .
" Já , hana , " segir Bjarni af væntumþykju .
" Mercedes er kvenmannsnafn og þessi heitir Perla.Vekur hún mikla athygli ? , , Já , stundum óþægilega mikla , ég verð stundum pínulítið feiminn , " segir hann kankvís .
" En þessi tegund var framleidd í 66.298 eintökum og Perla var númer 7380 á færibandinu í Stuttgart .
" Druslunum ekið úr bílskúrnum En Bjarni á líka tvo aðra Mercedes-Benza sem hann getur notað ef hann vill vekja minni athygli en heyrum fyrst hvenær áhugi hans og ástríða hans á vélum hófst .
" Ætli ég hafi ekki verið svona átta til tíu ára en þá fór ég að fikta við að gera við reiðhjólið .
Það þurfti að gera við sprungin dekk og svo var keðjan stundum til vandræða , " segir hann brosandi .
" Það sem hins vegar breytti öllu var að á þessum tíma fór ég í sveit að Stúfholti II í Rangárvallasýslu og kynntist þar yndislegu fólki , þeim Kjartani Ólafssyni og Halldóru Jóhannsdóttur , en þau áttu dóttur og tvo syni .
Annar sonurinn , Höskuldur Hlíðar , var í mínum huga á þessum tíma hreinlega göldróttur .
Hann dró hverja drusluna á fætur annarri inn í vélageymsluna og keyrði þær svo út eftir að hafa lagfært þær .
Hann hafði einnig miklar mætur á Benz og það dró ekki úr áhuga mínum á þeirri bíltegund .
" En svo byrjarðu sjálfur að draga druslur inn í bílskúr og aka þeim út ? " Ja , ekki beinlínis .
Ég var um 15 ára þegar ég byrjaði að vinna í Vöku við að rífa gamla bíla og það var náttúrlega eins og að hella olíu á eld .
Ég heillaðist algjörlega af þessum vélaheimi .
Þetta var árið 1987 , þegar stjórnvöld höfðu lækkað tolla á bílum og allt í einu var hægt að fá ódýra fólksbíla á Íslandi .
Afleiðingin var sú að gamlir bílar en vel ökuhæfir flæddu hreinlega inn í Vökuportið .
Eigendurnir keyrðu þá jafnvel sjálfir og skildu þá eftir .
Það var sorglegt hvað það var miklu hent af veglegum bílum á þessum tíma vegna minniháttar vandkvæða .
" Bjarni segist vorkenna foreldrum sínum nú en þeir hafi verið afar skilningsríkir þegar hann hafi verið að draga druslur heim á þessum tíma , leggja þeim í innkeyrslunni , taka í sundur og bara rífa og tæta .
" Þau voru ótrúlega þolinmóð , " segir hann og hlær .
Að loknu bílprófinu eignaðist Bjarni röð af misgóðum bílum .
, , Þetta voru allt meira og minna druslur , enda kostuðu þær lítið sem ekki neitt " – og telur upp nokkra eins og hann sé að tala um sælgætisstykki : Ford station , gamla Cressidu , Skoda , Suzuki Alto en svo eignaðist hann loksins Benz á góðu verði .
" Þá varð ekki aftur snúið .
Reyndar sofnaði þessi bíladella um tíma þegar ég var komin með fjölskyldu en árið 2004-5 þá blossar hún upp aftur þegar ég eignast nýlegan og mjög góðan Benz jeppa .
" Enn á ný ástfanginn – af Benz " Ég var í gírnum árið 2007 eins og svo margir aðrir , " segir Bjarni og glottir .
" Það ár keypti ég Mercedes Benz S280 , árgerð ´ 97 en þá leit enginn við svona gömlum bílum , það var bara hallærislegt .
Ég fann þennan græna dreka á bílasölu og í fyrstu fór liturinn hrikalega í taugarnar á mér en nú hef ég lært að elska hann .
Það kom í ljós að þetta hafði verið sendiráðsbíll Íslands í Belgíu og það voru NATO pappírar í hanskahólfinu .
Ég fékk bílinn raunar á hlægilegu verði miðað við hvers konar gullmoli þetta reyndist vera .
Vissulega var hann dauður á bílastæðinu og það var grýlukerti hangandi niður úr baksýnisspeglinum en hann hafði alla tíð fengið gríðarlega gott viðhald og var mjög vel búinn .
Sem dæmi þá var tvöfalt gler staðalútbúnaður í þessum bílum .
Þegar ég hafði þrifið hann og aðeins klappað honum var hann æðislegur – og tilvalinn fjölskyldubíll .
Þrátt fyrir að vera þessi dreki er hann með fremur litla vél svo að hann er frekar eyðslugrannur .
Þessi bíll er búin að reynast mér best allra bíla sem ég hef keypt og ég tími ekki að selja hann þótt ég hafi ekki lengur not fyrir hann .
Nýir svona bílar kosta um 20 milljónir en ég fengi aldrei nema 1,5 milljónir á góðum degi fyrir minn .
Það skyggði svolítið á feril þessarar gerðar að Díana prinsessa lést í svona bíl og vildu margir í fyrstu kenna bílnum um en seinna kom í ljós að bílbelti voru ekki notuð og bílnum var ekið mjög hratt .
Þessi Benz blómstrar bara og ég lána mömmu og pabba hann á sumrin í ferðalög svo hann sé hreyfður .
Bjarni er í vandræðum með bílastæði fyrir alla bílana sína því hann á enn einn Benz í viðbót sem hann er líka tilfinningalega tengdur og getur ekki selt .
" Já , þetta er frekar dýrt áhugamál en hrikalega skemmtilegt .
Vorið 2010 langaði mig að fara á hálendið , bara ég og sex ára dóttir mín , gamall jeppi og tjald .
Og hvaða bíll heldurðu að hafi verið betur til þess búinn en Benz ? " segir hann og skellir upp úr .
" Ég keypti mér sem sagt Mercedes Benz 230GE á nokkur hundruð þúsund .
Eftir að hafa þvælst um hálendið og Vestfirðina þá varð ég gjörsamlega ástfanginn af bílnum enda því verri sem vegurinn varð því betri varð bíllinn .
Ég gat ekki hugsað mér að selja hann aftur heldur fór að gera hann upp .
Ég byrjaði á að skipta um vél , því gallinn við hann var að hann var með 4ra strokka bensínvél , sem dreif stundum varla áfram þar sem hún var ekki nógu aflmikil , svo hann mokeyddi .
Hann eyddi 16-17 lítrum á hundraðið í langkeyrslu og 22 l innanbæjar .
Ég fór því að líta í kringum mig eftir hentugri vél en þessir jeppar eru þannig úr garði gerðir að þeir geta notað mikið af vélbúnaðinum úr fólksbifreiðunum .
Um haustið fann ég ágæta díselvél og setti hana í og svo er ég búin að ryðbæta helminginn af honum og klappa aðeins fyrir sumarið .
" Ekkert mál að velja úr bílum Bjarni segist hafa ætlað að gera smávegis við hann en vinnuveitandinn hafi mátt þola að hafa bílinn í þrjár vikur inni á verkstæðinu .
" Ég skipti þá um það sem var ryðgað í honum vinstra megin , bretti , sílsa og fleira sem var meiri háttar aðgerð .
Ég vissi að ef ég tæki hægri hliðina í sömu lotu myndi þolinmæðina sennilega þrjóta svo ég ætla að bíða aðeins með hana , " segir hann hlæjandi og ítrekar að jeppinn sé bara frábært tæki til þess að keyra um óbyggðir landsins .
" Hönnun þessa jeppa hófst 1972 og var samstarfsverkefni MB og Steyr-Puch í Austurríki og var hann fyrst og fremst hugsaður sem var óviðjafnanlegt hertól með mikla drifgetu og hafa þessir jeppar t.d. slaglanga gormafjöðrun framan og aftan og handvirkar 100% driflæsingar á báðum öxlum sem er fáheyrt á bílum á þeim tíma og er enn í dag sjaldséður búnaður í verksmiðjuframleiddum bílum .
" Bjarni segir að það væri ekki hægt að stunda áhugamál eins og að gera upp gamla bíla ef ekki væri fyrir Fornbílaklúbb Íslands og baráttu þeirra fyrir fjölmörgum hagsmunamálum eins og lækkun trygginga af bílum 25 ára og eldri , niðurfellingu á bifreiðagjöldum og mörgu öðru sem hjálpar mikið , , Fornbílaklúbbur Íslands hefur gert þetta kleift og á heiður skilið .
" En nú áttu fjölskyldu af Mercedes-Benz bílum , hvað bíl velurðu á morgnana ? " Mér þykir skemmtilegast að vera á jeppanum , ég tími að láta rigna á hann .
Á blíðviðrisdögum vel ég blæjubílinn , hann er eins og prinsessa .
En ef ég þarf að keyra marga þá vel ég drekann .
" Það er algjör óþarfi að spyrja Bjarna Þorgilsson hver sé besti bíllinn .
Svarið er augljóst .
Benz .
Mercedes-Benz .
