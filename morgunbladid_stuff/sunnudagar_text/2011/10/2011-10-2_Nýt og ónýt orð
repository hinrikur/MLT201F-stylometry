Orð og hugtök komast í tísku , verða allsráðandi um skeið , svo varla þykja menn með mönnum nema þeir úði þeim í kringum sig .
Smám saman fyllist sá góði mælir og fólk hættir að nota þessi orð nema í laumi eða í þröngum hópi og að síðustu skilur enginn hvernig nokkrum manni datt í hug að orða aðra eins vitleysu – og þá er farið að tala um " börn síns tíma " .
Við erum öll börn okkar tíma og getum þess vegna skrifað flest okkar heimskupör á þetta foreldri okkar sem hvorki á sér lögheimili né varnarþing .
Við getum þakkað fyrir ef við fáum að lifa nógu lengi til að verða vitur eftirá – sumir ná því aldrei .
Orðið læsi er nýtilegt og fallegt orð og hefur lengi verið haft um það þegar börn læra að lesa stafi á bók – og sú list að skrifa hefur lengi verið ómissandi hluti þess að verða læs .
Öldum og þúsöldum saman , allt frá dögum Egifta og Súmera , var það eitt meginhlutverk allrar skólagöngu og menntunar að gera fólk fært um að ráða í þær dulrúnir sem notaðar eru til að varðveita reynslu og þekkingu kynslóðanna lengur en sem nemur stopulu minni mannskepnunnar .
Ef við vissum ekki annað en það sem við höfum heyrt eða frétt hjá okkar nánustu ættingjum og vinum værum við sennilega næsta fáfróð og þættum ekki fær um að taka þátt í margumtöluðu lýðræðissamfélagi .
Það að vera læs eða fulllæs er einhvers konar viðurkenning á því að manneskja sé með fullu viti og fær um margt , næstum eins og að segja að hún sé með stúdentspróf .
Á síðari árum hafa áhugamenn um litróf mannlegrar þekkingar tekið þetta góða orð , læsi , í þjónustu sína til að vekja athygli á að fleira sé matur en feitt kjet .
Fyrst var orðið notað eins og líking í yfirfærðri merkingu , að vera " læs á náttúruna " er að skilja " mál " náttúrunnar .
Hið fræga upphaf Grasaferðarinnar , " Systir góð ! sérðu það sem ég sé ? " , er gott dæmi um það hvernig drengurinn Jónas les í litbrigði fjallshlíðarinnar hvar muni gott að leita grasa .
Sá sem skilur myndmál eða byggingu málverks er myndlæs og sá sem skilur það sem stendur í fjölmiðlum og lætur þá ekki blekkja sig er fjömiðlalæs .
En svo einn góðan veðurdag er líkingin orðin að fagmáli og þá byrjar misnotkun orðsins .
Sérfræðingar á hverju sviði eru skyndilega farnir að nota læsi sem viðurkennt hugtak og þá flæðir læsið um allt það sem fólk þarf að skilja og geta til að komast af í þessu lífi .
Listinn er langur .
Orðið , toilet-literacy ' hefur verið þýtt með ' koppalæsi ' og margir hafa komið auga á spaugilegar hliðar málsins : Þeir benda á að kynlæsi merki að skilja " hitt kynið " , vita hvenær nei merkir nei eða já , og hvað ein höfuðhreyfing eða mjaðmarhnykkur getur þýtt við ólíkar aðstæður .
Eitt nýjasta orðið í læsisflóðinu er sjálfbærnilæsi ( e. sustainability literacy ) .
Merking þess er nokkuð flókin en vísar í grófum dráttum til þess að þekkja og skilja það gangverk náttúrunnar sem gerir okkur fært að lifa hér á jörðinni án þess að ganga á auðlindir hennar .
Í daglegu lífi birtist slíkt læsi meðal annars í því að kunna að flokka heimilisúrganginn og skilja hvað um hann verður .
Þekktir notendur hugtaksins , Stibbe og Luna , nota ensku orðin skills , attributes og dispositions , sem allt eru góð orð , en kjósa samt að gera læsislíkinguna að fagorði , eða lykilhugtaki umræðunnar .
Hér væri miklu nær að tala um skilning , leikni , færni eða jafnvel greind .
Þessi misnotkun á orðinu læsi er ekki uppfinning Íslendinga , heldur alheimsnauðgun á hugtakinu literacy með þeim afleiðingum að þetta fyrrum mikilvæga og gagnlega orð er nú orðið merkingarlaus tískudræsa og hugtakið ónýtt nema í þeirri fjölmiðlaumræðu tímans þar sem meiru skiptir að nota þau orð sem efst eru á baugi heldur en vita fyrir víst hvað maður á við .
Um leið og orð fer að merkja allt , verður það merkingarlaust – merkir ekkert .
Orðið frelsi er líka fallegt og nýtilegt orð , og mikilvægt í mannlegu samfélagi .
En fá orð hafa þurft að þola jafn hroðalega misnotkun – og það á heimsvísu .
Lifið heil ! 