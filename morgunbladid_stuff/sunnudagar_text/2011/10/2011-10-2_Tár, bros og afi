Það var árið 1990 sem ég fékk bókina Tár , bros og takkaskór í jólagjöf .
Ég var fjórtán ára og skammaðist mín örlítið fyrir að eiga þessa bók en langaði samt til að lesa hana .
Ég féll fyrir sögunni .
Mig langaði að eiga kærasta eins og Kidda og mig langaði líka til að kærastinn sem mig dreymdi um tíndi handa mér holtasóleyjar .
Í dag geri ég mér grein fyrir að það síðasta sem stráknum sem ég hreifst af hefði dottið í hug væri að fara niður í Fossvogsdal og tína handa mér blóm .
Enda var hann með sítt hár , í leðurjakka og reykti .
Fyrir utan þá sorglegu staðreynd að hann var bara ekkert skotinn í mér .
Það má því vera ljóst að Þorgrímur Þráinsson auðgaði dagdrauma mína á unglingsárunum og nei , síðhærði leðurjakkatöffarinn færði mér aldrei blóm og varð aldrei kærastinn minn .
En þó að Tár , bros og takkaskór hafi heillað mig á unglingsárum hef ég lengi verið uppfull af neikvæðni í garð verka Þorgríms þó að ég hafi sama sem ekkert lesið eftir hann .
Hvernig er svo sem hægt að taka listamann alvarlega sem er myndarlegur , heilsuhraustur , reykir ekki og er fullur af bjartsýni og jákvæðni ? Hinn sanni listamaður er algjör andstæða Þorgríms.Uppfull af hroka hef ég því sniðgengið bækur Þorgríms .
Ég varð ekkert yfir mig hrifin þegar dóttir mín valdi bókina Ertu guð afi ? til kvöldlestrar .
Gyllti miðinn á kápunni gaf mér samt von um að innihaldið væri ekki arfaslæmt .
Eins og sést getur snobb mitt verið yfirgengilegt .
Það er skemmst frá því að segja að ég kolféll fyrir sögunni .
Eitt kvöldið kom það fyrir að ég gat ekki lesið fyrir dóttur mína .
Áður en ég fór að sofa það kvöld greip ég bókina úr hillunni og las upp þann kafla sem ég hafði misst úr .
Sambandið milli afans og barnabarnsins í sögunni er með því fallegra sem ég hef lesið og þegar kom að lokakaflanum heyrðist ítrekað í dóttur minni : " Mamma lestu .
Af hverju ertu að gráta ? Lestu bara .
" Umræður um bókina voru svo teknar upp næsta dag mér til lítillar ánægju .
" Mamma fór að hágráta þegar hún var að lesa fyrir mig í gær .
" Já , það skal viðurkennt hér .
Mér fannst bók Þorgríms Þráinssonar ein sú yndislegasta lesning sem ég hef lesið lengi .
