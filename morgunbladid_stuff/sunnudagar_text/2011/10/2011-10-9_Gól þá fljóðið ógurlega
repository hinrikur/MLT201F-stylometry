ÓHHHH MÆ GOOOD ! JESÚS ! Þessar upphrópnir eru af einhverjum ástæðum meðal þeirra algengustu sem hrökkva út um munninn þegar fólk springur í nægjunni , þessari sem er til fulls .
Sjálfsagt tekur fólk upp á því að kalla á Sússa og pabba hans af því að því líður eins og það hafi komist í snertingu við almættið þegar fullnægingarblossinn feykir meðvitundinni langt inn í aðrar víddir .
Eða getur verið að sú tilfinning að losna nánast úr líkamanum þegar hámarkið hríslast út í hverja taug , sé skyld þeirri trúarlegu upplifun sem fólk verður fyrir þegar það segist hafa fengið yfir sig heilagan anda .
Alsæla kallast það hvort tveggja .
Eða er heilagur andi svona fjandi hreint þrunginn kynþokka ? Í það minnsta dreymir margar konur um að taka prest í fullum skrúða , helst upp við altari , og sennilega liggur þar að baki þessi sama þrá um að komast í nánd við guðdóminn .
Ef þessi trúarlega tenging er sammannleg , þá geri ég ráð fyrir að múslímar kalli á sinn Allah við holdsins samruna , sem er reyndar heppilegt nafn á guði í þessu samhengi , því þá þarf bara að læða tveimur ell-um inn í hið klassíska AHHHH .
Gera má ráð fyrir að kaþólikkar ákalli þá hreinu meyjuna Maríu þegar matar í hvítuna í augunum á þeim þar sem þeir hníga hver að annars sveittu brjóstum .
Ekki veit ég hvað Maju og Gussa finnst um þessi frygðaráköll í tíma og ótíma en þó finnst mér ekki ólíklegt að þau himnabúarnir séu frekar kát með að fólk leggi sig fram við að fjölga sér , það er jú tilgangurinn með þessu brölti .
Kannski kinka þau kolli góðlátlega til þeirra dauðlegu þegar þau heyra köllin frá þeim þar sem þeir engjast sundur og saman í samræðisfýsn .
Blikka kankvíslega öðru auga og hvísla : Jú , þakka ykkur fyrir að viðhalda mannkyninu .
Ekki slæm staða að vera alsjáandi ef örlar á gægjuþörf .
Hvort sem óhljóðunum fylgir nafnakall eða ekki ( flestir láta YES ! og JÁ ! duga eða bara AHHHH ! án allra ell-a ) , þá er vert að velta fyrir sér hvers vegna við mannfólkið veinum eins og stunginn grís þegar sprengikrafturinn flæðir um sál og líkama .
Þessi skaðræðishljóð minna frekar á að verið sé að murka lífið úr viðkomandi en að fullsælu hafi verið náð .
Hvaðan koma þessi dýrslegu hljóð ? Ekki frá dýrunum , því þau fá það mörg hver algerlega hljóðlaust ( þó vissulega séu undantekningar frá því ) .
Hrútarnir láta til dæmis duga að rymja lítillega , sumir gefa vart frá sér minnstu stunu .
Æ , greyin , að vera úthlutað svo lítilfjörlegri fullnægingu að þeir geti yfirhöfuð haldið sér saman .
Hljóðlaus nægja er bara hálf ánægja .
Skrímslahljóðið sem brýst úr barkanum er svo stór og ómissandi partur af útrásinni .
