Í tengslum við þátttöku Íslands sem heiðursgests á bókakaupstefnunni í Frankfurt , sem hefst nú í vikunni , var á dögunum opnuð í Schirn Kunsthalle þar í borg einkasýning á verkum Gabríelu Friðriksdóttur .
Schirn er ein virtasta sýningastofnun samtímamyndlistar í Evrópu í dag og sýnir þar Gabríela viðamikla innsetningu ; tengir saman þrívíð verk , myndbandsverk sem byggjast að hluta á teikningum , og hljóðverk .
Þá fellir hún inn í sýninguna átta miðaldahandrit frá Árnastofnun – ómetanlega dýrgripi , en afar fátítt er að handrit séu send úr landi á sýningar .
Fluttu fulltrúar Árnastofnunar þau í eldtraustum handtöskum alla leið inn í safnið , þar sem þeim var strax komið fyrir í skúlptúrum listakonunnar .
Hin eilífa umbreyting Gabríela kallar sýninguna Crepusculum , sem er latína og mætti þýða sem húm eða ljósaskipti .
" Ég byrjaði að vinna að þessu verki árið 2009 , með ljóðaskrifum og teikningum , " segir Gabríela en það var áður en Max Hollein , forstöðumaður Schirn , Matthias Wagner K , listrænn stjórnandi sýningaverkefna í tengslum við þátttöku Íslands á bókakaupstefnunni og Halldór Guðmundsson , framkvæmdastjóri Sagenhaftes Island , buðu henni að setja upp sýningu í samspili við forn handrit .
" Fólk hefur viljað tengja verkin mín við fornar sögur og til að mynda heimsmynd Snorra-Eddu , norræna goðafræði .
Ég hef aðeins unnið óbeint út frá henni en hef heillast af fornsögunum , " segir hún .
" Það er eins með þessa goðafræði og ýmiskonar andleg og trúarleg kerfi , að þeim fylgja áhugaverðar og sjónrænar sögur .
Þetta er allt mjög myndrænt og umbreytingar eiga sér stað innan sagnanna , en það er nokkuð sem ég er alltaf að fjalla um í mínum verkum .
" Gabríela segir yfirskrift sýningarinnar vera : Það er ekkert upphaf , enginn endir , aðeins hin eilífa umbreyting .
" Þessi setning sveif yfir vötnunum meðan ég vann verkin .
Ég hef áhuga á því hvernig andinn breytir öllu efni , og öfugt .
" Síðustu misserin vann hún jafnt og þétt að verkunum en segist hafa gengið út frá löngu ljóði sem hún skrifaði , en við það bætti hún átta erindum úr Völuspá sem fjalla um umbreytileikann .
Gabríela segir erfitt að útskýra sýninguna , því hún sé svo mikil upplifun .
" Ljóðið og teikningar sem ég gerði voru upphafið að þessu kerfi .
Ljóðið er leiðandi .
Þaðan spinnast verkin aftur í fortíð og inn í framtíð , með hugmyndum og kenningum .
Þetta er myndrænn texti um líðan og tilfinningar .
Það birtist á sýningunni með notkun sands og jarðefna , ég er með gler sem var blásið fyrir mig í Tékklandi , og svo fór ég líka út með svartan sand og hraun , unga jörð héðan .
Þá má ekki gleyma álinu .
Ég gerði risastóran skúlptúr sem er hálfgert ígulker eða eins manns tilraunastofa ; hann er einskonar ferðahof .
Það er hugsað sem miðstöð óms þessa huga sem svífur yfir vötnum og er veðrið í sýningunni , ásamt hljóðunum .
Texti ljóðsins er alltaf í gangi í sýningunni , lesinn , og myndböndin koma líka inn á umbreytingu og hugmyndir um að allt breytist , ryðgar og molnar niður og verður að öðru , en deyr ekki .
Þá abstrakstjón reyni ég að gera fígúratífa .
Ég vann náið með Birgi Jóhannssyni arkitekt og Pétri Bjarnasyni skúlptúrista að verkunum , og finnst spennandi að vinna með fólki úr ólíkum listgreirum .
Einnig vann ég aftur með Ernu Ómarsdóttur dansara og Valdimar Jóhannssyni hljóðverkfræðingi .
Salurinn sem ég sýni í var byggður fyrir tónlistarflutning , gjörninga og slíkt og það er mjög góður hljómur í salnum .
Þá var að opna sýning með verkum Errós í sal við hliðina og það er ánægjulegt .
Þetta er gríðarlega gott safn , " segir hún um Schirn Kunsthalle .
Þessi handrit eru ótrúleg verk Inn í þessa viðamiklu innsetningu fellir Gabríela síðan handritin átta frá Árnastofnun .
" Ég var byrjuð að vinna þessi verk mín út frá texta og því passaði það vel þegar mér var boðið að vinna með handritin .
Þessi handrit eru ótrúleg verk .
Strax þegar ég fór að skoða þau á Árnastofnun þótti mér mjög áhrifaríkt að vera nálægt þessum " sálnahylkjum " eins og ég kalla þau .
Ég stóð frammi fyrir því að það þurfti að búa til örugg hylki utan um þau og hafði í huga að fallegt væri að hafa þau í hylkjum sem vísuðu á forna aska forsögulegs tíma .
Það passaði vel við landslag annarra verka á sýningunni að hafa bækurnar í þessum umbúnaði .
Ég gat ekki blandað þeim inn í alla sýninguna því handritin þurfa sérstaka lýsingu , á þeim má hvorki vera dagsljós eða heitt ljós , og því var takmarkað hvað þau gátu verið stór hluti af sýningunni sjálfri – en ég er ánægð með útkomuna .
Þegar horft er niður í hylkin er eins og þau svífi í tímaleysi .
Ég vildi ekki hafa þau öll opin , því fólk nær ekkert að fletta handritunum eða lesa í þeim ; ég reyni að sýna þau á myndrænan máta , sem sálnahylki sem hægt er að skoða rétt eins og múmíurnar í British Museum .
Bókina með Grettissögu hafði ég lokaða en það er tréspjald framan á henni og einhvern tíman hefur það verið notað sem einhverskonar skurðarbretti .
Þorlákssögu hef ég opna þar sem búið er að skera úr síðum og meira að segja virðist vera þar tannafar , hún hefur verið nöguð .
Gildin breytast eftir því hver hagur fólks er .
Það var ótrúlega gaman að vinna með Árnastofnun .
" Mikil helgi er yfir þessum handritum .
" Vissulega eru þetta helgir gripir , þetta er það sem við eigum um okkur Íslendinga , þetta er okkar menningararfleifð .
Skráning á þessum glataða tíma , sögur sem geymdust í minni áður en þær voru skráðar .
Ég vildi velja handrit út frá skúlptúrísku sjónarmiði en þegar til kom varð þetta eins og þverskurður handritanna í stofnuninni .
Þarna eru hetjusögur , Jónsbók með lögunum , goðafræðin í Snorra-Eddu , hinn heilagi Þorlákur ; bækurnar koma inn á alla þætti sem voru skráðir .
" Gabríela segir merkilegt að vera úti í Frankfurt um þessar mundir , allsstaðar sé fjallað um Ísland og íslenska listsköpun .
" Þjóðverjar fjalla alltaf mikið um Ísland og eru hrifnir af hugmyndinni um Íslandi .
Viðtölin sem ég var í fjölluðu jafnt um mína myndlist og handritin og Ísland .
Þannig er það alltaf þarna , hvort sem það er Björk , Sigur Rós eða Erró , alltaf er talað um Ísland .
" Ýmislegt sem tengist sýningunni Samhliða sýningunni kemur út viðamikil bók um list Gabríelu og verkefnið , með sama heiti , rúmlega 300 blaðsíður .
Matthías Wagner K ritar megintextann en í bókinni eru ýmsir aðrir textar , samhliða því að skoðaðir eru ýmsir fletir á verkum Gabríelu .
" Komið er inn á ýmislegt sem tengist sýningunni .
Ég vil hafa sjálfstæðar greinar í bókum sem þessari og hér eru að mestu leyti textar fræðimanna um áhugaverða hluti : meðal annars um drauma , tarot-spil , um listrænar myndir , um handritin og um Íslendingasögurnar , svo eitthvað sé nefnt .
Bókin fjallar ekki bara um listamanninn heldur ýmislegt sem tengist verkefninu .
Ég er mjög ánægð með bókina .
" Rætt er um að Crepusculum verði sett upp víðar en í Frankfurt , þótt Gabríela segi að sýningin yrði alltaf öðruvísi en þar , enda fara handritin ekki á frekara flakk um heiminn .
Grettis saga , lagabálkar , rímur og Eddukvæði Átta handrit sem varðveitt eru í Árnastofnun eru felld inn í verk Gabríelu Friðriksdóttur í Schirn Kunsthalle í Frankfurt .
Þetta eru sex handrit á skinn og tvö á pappír .
• AM 152 fol .
Skinnbók bundin í tréspjöld , 30 x 24 sm að stærð .
Handritið er 200 blöð og talið skrifað á árunum 1500 – 25 , en aftasta blaðið er úr messubók frá um 1200 .
Í henni eru m.a. Grettis saga , Hálfdanar saga Brönufóstra , Flóvents saga , Sigurðar saga þögla , Þórðar saga hreðu , Göngu-Hrólfs saga , Mágus saga jarls og Gautreks saga .
• AM 193 4to .
Pappírshandrit frá um 1700 bundið í ljósa skinnkápu .
146 blöð , 21,3 x 17 sm .
Í því er safn prestastefnudóma , biskupatilskipana og lagasetninga veraldlegra landstjórnarmanna .
• AM 343 4to .
Skinnbók bundin í tréspjöld , um 13 x 23 sm að stærð .
110 blöð .
Talin skrifuð upp úr miðri 15. öld .
Efnið er fornaldar- og riddarasögur .
• AM 382 4to .
Skinnbók .
Í handritinu eru nú 36 blöð ( um 16 x 22 sm en sum skert ) auk leifa 22 blaða .
Skrifað um miðja 14. öld .
Í bókinni eru lofkvæði á latínu til Þorláks helga og Þorláks saga .
• AM 84 8vo .
Skinnbók bundin í ósútað skinn , um 10 x 14 sm .
55 blöð .
Skrifuð um miðja 16. öld .
Í henni er Páls saga postula hin meiri .
• AM 466 12mo .
Skinnbók bundin í skinnkápu , um 9 x 12 sm .
31 blað .
Skrifuð á 17. öld .
Rímtal með útskýringu .
• GKS 3269a 4to .
Skinnbók , um 17 x 21 sm að stærð .
103 blöð .
Víða lýst .
Skrifuð á 14. öld með viðbótum frá 17. öld .
Í henni eru lög : Jónsbók , réttarbætur og Kristniréttur Árna biskups .
• SÁM 66 Melsteðs-Edda .
Pappírshandrit skrifað og myndskreytt af Jakobi Sigurðssyni á árunum 1765 og 1766 .
235 blöð , 14,5 x 18,4 sm að stærð .
Eddukvæði , Snorra-Edda , stafróf , rúnir , tímatalsfræði og reikningslist auk Völuspárútleggingar Björns á Skarðsá .
