Ég skil svo vel að karlmenn sitji nánast slefandi fyrir framan sjónvarpsskjáinn þegar hún Nigella okkar Lawson fer hamförum í eldhúsinu .
Ekki einasta töfrar hún fram hvern ómótstæðilega réttinn af öðrum , heldur er hún sjálf óumræðilega kynþokkafull .
Hún er sannkölluð bomba í hæsta klassa .
Og hvað veldur ? Jú , hún er kvenlega vaxin , nokkurskonar brúnhærð Marilyn Monroe , með stór og þrýstin brjóst , mitti , breiðar mjaðmir og almennilegan rass .
Hún er með öðrum orðum með hold utan á beinunum .
Hverjum dettur í hug að einhver girnist þær beinasleggjur sem haldið er að okkur í tískuheiminum sem fyrirmyndum um kvenlega fegurð ? Eða langar einhvern í alvörunni til að veltast um í bólinu með herðatré sem minnir meira á hálfdauðan heróínsjúkling en lifandi manneskju ? Hringlandi beinagrindur búa ekki yfir kynþokka .
Spyrjið hvaða karlmann sem er .
Þeir heillast aftur á móti af hinni blómlegu Nigellu með mýkt sína og rjóðar kinnar , þar sem hún sveigir sig og beygir við matargerðina , í flegnum aðskornum peysum svo brjóstaskoran nýtur sín vel .
Hún er ekki að fela mjúka magann sinn .
Hún er líka fantaflinkur daðrari , það er engu líkara en hún sé persónulega að tæla þann sem fylgist með henni á skjánum .
Hún hallar undir flatt og gjóar augunum undan villtum hárlokkunum og segir seiðandi röddu " gordjöss " um eitthvað sem hún smakkar með því að sleikja fingurinn með kyssilegum vörunum og svo fylgir langt og munúðarfullt " ummmm " þegar hún lygnir aftur augunum af sælu .
Hún ber með sér að vera nautnadýr , frjálsleg og matleg .
Og þar erum við komin að kjarna málsins : Matur og nautn eru svo samtvinnuð fyrirbæri að þegar nærvera Nigellu bætist þar við þá er það meira en þrælkröftug þrenna .
Það er kjarnorku kynþokki .
Hún er draumur hvers manns , trúi ég , þessi breska bomba og ofurkokkur .
Ég fell marflöt fyrir henni í hvert sinn sem hún birtist á skjánum .
Langar að trítla með henni þar sem hún læðist á náttsloppnum um nætur í ísskápinn með prakkarasvip og nælir sér í góðgæti .
