Það er gaman að vera til sem mataráhugamaður í haust en fyrir skemmstu var matarhátíðin " Full borg matar " haldin í fyrsta skipti í höfuðborginni .
Um eins konar uppskeruhátíð er að ræða og hafa skipuleggjendur nokkuð skýra hugmynd um hvernig þeir vilja að hátíðin verði : Iðandi borg þar sem hægt er að kaupa uppskeru bænda , framleiðslu smáframleiðenda og gæða sér á skemmtilegum veitingum tengdum íslenskum framleiðendum á alls kyns veitingastöðum víðsvegar um borgina .
Vonandi kemur svo matur við sögu í bíómyndum , leiksýningum og myndlistarsýningum , jafnvel tónleikum .
Það voru vissulega vonbrigði að sjá hversu fáir veitingastaðir tóku þátt í ár eða rétt rúmlega 20 .
Þess má geta að veitingaleyfi á höfuðborgarsvæðinu eru nokkur hundruð .
Markaður bænda var settur upp í bakgarði í miðbænum , ekki veit ég af hverju , en ég hafði ímyndað mér hann stærri og veigameiri .
Hátíðin fékk ekki mikla fjölmiðlaumfjöllun nema þá helst hér í blaðinu , en það er vonandi eitthvað sem lagast ef hátíðin verður haldin aftur .
Vissulega fóru fram ýmsar keppnir í Menntaskólanum í Kópavogi , s.s. Matreiðslumaður ársins o.fl. , þær fengu því miður litla umfjöllun eins og alltaf og velti ég því fyrir mér hvort það er áhugaleysi fjölmiðla , reynsluleysi keppnishaldara eða hugsanlega að húsnæði skólans sé ekki nægilega spennandi fyrir fólk og fjölmiðla til að fylgjast með .
Persónulega finnst mér að þessar keppnir eigi skilið miklu meiri umfjöllun og virðingu .
Um leið og ég reyndi að ná eins mörgum viðburðum og ég gat á hátíðinni vandaði ég mig við að elda eins mikið af haustuppskeru og ég gat , þá er gott að eiga góða vini sem eru með græna fingur .
Arnar Tómasar og Bryndís Björk Reynisdóttir hafa gert ansi margar máltíðir ógleymanlegar hjá okkur fjölskyldunni og gestum undanfarnar vikur .
Ég hef m.a. eldað úr sjö mismunandi tegundum af íslenskum kartöflum , þar með talið sætar kartöflur sem uxu á Seltjarnarnesi , laukar , kryddjurtir , baunir , rótargrænmeti og salat léku stórt hlutverk , að ógleymdum eyfirskum lerkisveppum frá Karen Malmquist og fjölskyldu .
Það kom skemmtilega á óvart þessa miklu matarhelgi þegar við feðgarnir komum inn í Krónuna í Lindum , að þar var stórt og veglegt svæði með íslensku grænmeti þar sem við gátum valið í stykkjum tómata , agúrkur , paprikur , kartöflur , gulrætur og margt margt fleira brakandi ferskt beint úr íslenskri náttúru .
Þetta er frábært framtak hjá Krónunni sem reyndar vandar sig alltaf við að hafa gott úrval af grænmeti í góðu ástandi .
Þeir eiga líka heiður skilinn fyrir gott úrval af fersku kjöti í þægilegum sölueiningum á góðu verði .
Ég vil líka nota tækifærið og hrósa þeim fyrir gott úrval af lífrænum vörum , einnig fyrir þá sem forðast glúten , sykur , fitu og aðra hluti .
Ég veit að margir eru sammála mér því í þessari deild hitti ég oft sama fólkið sem kann vel að meta úrvalið .
Ég vil nota tækifærið hér og hvetja þá til að gera enn betur í þessu .
