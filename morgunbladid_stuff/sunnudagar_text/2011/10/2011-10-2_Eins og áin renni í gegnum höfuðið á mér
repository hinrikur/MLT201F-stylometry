Þriðja einkasýning Hrafnhildar Ingu Sigurðardóttur á þessu ári stendur nú yfir í Gallerí Fold .
Hún sækir innblástur í náttúruna , þó að myndirnar séu óræðar , enda er hefð fyrir því í Fljótshlíðinni að nota náttúruna sem efnivið í listina .
Texti : Pétur Blöndal pebl@mbl.is Ljósmynd : Ragnar Axelsson rax@mbl.is Það fer ekkert á milli mála að náttúran streymir fram úr fingrum Hrafnhildar Ingu Sigurðardóttur .
Og það er engin stilla í málverkum hennar – þvert á móti tekur náttúran á sig ýmsar myndir og margt býr undir .
Þennan dag er hún á heimili sínu við Smáraflöt í Garðabæ , vinnustofan handan götunnar og enn lengra í vinnustofuna á Sámsstaðabakka í Fljótshlíð .
– Ertu náttúrubarn ? " Ég er náttúrlega fædd og uppalin í Fljótshlíðinni og var alltaf úti í haga með skepnunum , heilu og hálfu dagana að leita að kúnum .
Það hljómar ótrúlega í dag hversu ung við vorum , mér finnst ég muna að ég hafi aðeins verið sex eða sjö ára .
Við sóttum kýrnar í mjaltir tvisvar á dag upp í haga fyrir ofan bæina , sem var ógirtur með miklum heiðum og þetta gat verið tveggja tíma ganga .
Kannski fórum við fyrst með eldri systkinum , en frá sjö eða átta ára aldri fórum við ein .
" – Kýrnar eru þrjóskar skepnur .
" Mér finnast kýr og kálfar langskemmtilegustu skepnurnar .
Það er bara ekki hægt að vera með þær hér , " segir hún og lítur í kringum sig – víst myndi það setja svip á heimilislífið .
" Kýrnar eru svo miklir persónuleikar .
Ég man eftir því að ég sat á traktor í heyskapnum og bjó oft til leikrit , þar sem kýrnar voru í aðalhlutverkum .
Og ég talaði fyrir þær .
Þá safnaði ég leikaramyndum , þekkti allar leikkonur sem voru í tísku og persónugerði kýrnar í þeim .
Ein var Marilyn Monroe , önnur Gina Lollobrigida og sú þriðja Sophia Loren .
" – Þær hafa verið á vappi um Fljótshlíðina ? " Þessar stórleikkonur , já .
" – Svo fluttir þú á mölina og hefur búið þar frá tvítugu .
En þú áttir eftir að hreiðra aftur um þig í Fljótshlíðinni .
" Já , við höfum verið með annan fótinn fyrir austan síðan árið 2000 .
" – Fögur er hlíðin ! " Já , það er örugglega út af því , " svarar Hrafnhildur og samsinnir sveitunga sínum , Gunnari heitnum á Hlíðarenda .
" Við byggðum á jörðinni hans pabba , Vestur-Sámsstöðum , þar sem bróðir minn býr núna .
Við höfðum ákveðið að byggja sumarhús , sem varð reyndar heilsárshús , og leituðum víða , þar á meðal við Þingvallavatn .
Við vorum búin að finna stað , en okkur grunaði að þar yrði ófært yfir vetrartímann og það kom á daginn .
Þá fórum við að skoða víðar og einhvern veginn hríslaðist Sámsstaðabakki inn sem langbesti staðurinn .
– Þar er sagan samofin náttúrunni .
" Mér finnst stundum sem við Fljótshlíðingar lítum svo á að Gunnar hafi verið uppi í gær .
Í Fljótshlíðinni er talað um söguhetjur Njálu eins og bóndann á næsta bæ .
Maður verður margoft var við það .
Enda eru bæjarnöfnin og örnefnin þau sömu , Hlíðarendi , Þríhyrningur , Flosadalur .
Það nær auðvitað líka til Vestur-Sámsstaða og okkar húss , Sámsstaðabakka , hvort tveggja er nefnt eftir hundi Gunnars .
" – Og Dorritar ! " Já , alveg rétt , hann heitir Sámur líka .
Þau eru oft gestir í Smáratúni í Fljótshlíðinni , þar sem er hótel og fjölbreytt gistiaðstaða .
" – Rætur skálda liggja líka í Fljótshlíðinni og þau sóttu efnivið í náttúruna .
" Já , til dæmis Þorsteinn Erlingsson og Bjarni Thorarensen .
En þar voru einnig listamenn úr öðrum greinum , eins og Nína Sæmundsson .
Hún bjó í Nikulásarkoti , næsta bæ við Hlíðarenda , sem er eyðibýli .
Þar er minningarreitur með höggmynd hennar Móðurást .
Eins er höggmynd eftir hana af Þorsteini Erlingssyni í Þorsteinslundi inn við Hlíðarendakot .
Svo má ekki gleyma Tómasi Sæmundssyni presti á Breiðabólstað fyrir ofan veg , en til minningar um hann er gamall og veglegur bautasteinn í kirkjugarðinum .
" – Var Nína sama náttúrubarnið ? " Vann hún ekki mest með kvenímyndir ? " – Hallgerðar ? " Miklu mýkri , " svarar Hrafnhildur viss í sinni sök .
" Annars held ég algjörlega með Hallgerði , þó að hún hafi verið skilgreind sem illkvendi .
" – Þú skilur hana vel ? " Það er kannski ekki gott að skilja hana , " svarar hún og hlær .
" En maður veit náttúrlega ekkert hvernig Gunnar hefur verið .
Það má vel vera að þetta hafi verið leiðindahjónaband og allt honum að kenna .
" Síminn hringir .
Ekki gamli sveitasíminn frá Sámsstöðum , sem er á veggnum í eldhúsinu , heldur nýrri sem Hrafnhildur talar í , bara eitt augnablik – svo heldur samtalið áfram .
" Ég verð ekki með sýningu aftur fyrr en árið 2013 , " segir hún .
" Ég hef sýnt svolítið grimmt undanfarið , ákvað að taka þetta ár með hvelli , var með sýningu í Vestmannaeyjum , á listasumri á Akureyri og svo núna í Gallerí Fold – og ekki sömu myndirnar ! En núna þykist ég vera í fríi , af því ég sagði að ég væri búin að vinna eins og skepna .
" – Mér skilst það hafi hangið skilti við eitt málverkið á opnuninni , um að það væri ekki orðið þurrt .
" Þegar ég hengdi upp sýninguna á miðvikudegi var verkið ekki fullklárað , þannig að ég tók það aftur á vinnustofuna .
Ég var skjálfandi á beinunum , hvort mér tækist að ljúka við það eða hvort það yrði ónýtt , því gert var ráð fyrir því og þá hefði þurft að endurraða öllum hinum verkunum .
Svo fór að mér fannst þetta besta myndin , sem betur fer .
" – Hvenær laukstu við það ? " Ég bætti í hana á fimmtudeginum og föstudeginum og mætti svo með hana blauta rétt fyrir opnun á laugardegi .
" – En það er óumdeilt að náttúran er aflvaki verka þinna ? " Já , eingöngu .
Allavega eins og er .
Það er aldrei að vita hvenær maður kemst á annað tímabil .
" – Sækirðu innblástur á ferðalögum ? " Já , ég bæði ferðast mikið og svo fer ég í veiði á sumrin , sit við árnar og horfi í strauminn .
Svo finnst mér sjórinn tilkomumeiri en landið sjálft , af því að hann er svo dularfullur – fer mikinn en lætur ekkert uppi .
Þegar ég fór til Vestmannaeyja með verk á sýninguna var ófært frá Landeyjahöfn , þannig að ég fór með Herjólfi frá Þorlákshöfn .
Siglingin tók fimm og hálfan tíma , hún tekur venjulega þrjá .
Ég var niðri í káetu og tók sjóveikitöflur , flestir sofna af þeim , en ég stóð við kýraugað og horfði á sjóinn nánast alla leiðina .
Ég var reyndar dauðhrædd fyrst , lætin voru hræðileg og skellirnir , en svo leið mér eins og ég væri undir yfirborði sjávar , af því að sjórinn flæddi yfir kýraugað með rosalegum gusugangi .
Ég held að þessi ferð komi svolítið fram í myndunum sem ég sýni í Fold .
" Hún þagnar .
" Ég er bara farin að tala um málverkin ! " bætir hún við , sem ljóslega er undantekning .
– Liturinn er svartur á hafinu í einu eða tveimur verka þinna .
Það gæti allt eins verið hraun ? " Já , ég held það sé óljóst hvort sumar myndirnar séu af landi eða hafi .
Og það má vera það , mér er alveg sama , hver lítur það sínum augum .
" – En þú fórst að gosinu á Fimmvörðuhálsi .
Það fer ekkert á milli mála , því það er mynd af þér í kraftgalla við eldstöðvarnar í sýningarskránni ! " Ég held það sé eitt það magnþrungnasta sem ég hef upplifað .
Maður komst svo nálægt því að það var sem það væri í næsta húsagarði .
Seinna gaus Eyjafjallajökull og ég gat horft á gosið út um stofugluggann á Sámsstaðabakka þessa mánuði sem það stóð yfir .
" – Það hefur rignt ösku yfir ykkur ? " Já , askan var mikil , það fylltust rennurnar og maður stóð með slönguna og spúlaði aftur og aftur .
" – Þá var ógnin meiri ? " Já , kannski ekki ógnin við okkur , en það var vont að vita til þess hvað þetta kom illa niður á skepnum og fólki sem býr þarna .
" – Þannig er náttúran , hvort sem er á sjó eða landi , að maður verður stundum dauðhræddur ! " Í fyrri verkum mínum sæki ég meira í skýin , en á sýningunni í Fold er ég með hugann við náttúruöflin og reyni að fanga þennan mikla kraft .
Það er engin lognmolla í þessum myndum .
" – Málarðu bæði á vinnustofunni í Garðabæ og á Sámsstaðabakka ? " Já , ég hef vinnustofu á báðum stöðum , en ég hvíli mig mest á Sámsstaðabakka og safna kröftum þar .
Samt er vinnustofan þar ágæt og þegar ég mála þar verða verkin öðruvísi – ég veit ekki af hverju .
" – Það er Hallgerður ! " Það gæti verið að hún kæmi þarna til sögunnar .
" – En þú vilt að landslagið komi að innan ? " Já , ég mála ekki eitthvert tiltekið fjall .
Yfirleitt þegar ég mála mynd , þá hef ég ekki hugmynd um hvað verður úr henni .
Ég ræðst á strigann , mála baki brotnu og eftir heilan dag veit ég oft ekki enn hvernig myndin verður .
Ég held bara áfram þar til málverkið tekur á sig einhverja mynd .
Það átti til dæmis við um síðasta verkið á sýninguna í Fold .
Ég vissi ekki hvort mér tækist að klára það og svo gat allt eins farið að það yrði ónýtt .
" – Verðurðu stundum þreytt á menningarpólitíkinni ? " Það er alveg rétt .
Mér finnst stundum eins og listamenn , og þá er ég að tala um allar tegundir lista , vilji setja sig sig á annan stað en annað fólk .
Sjálfri finnst mér ekkert merkilegra að mála málverk en að sauma kjól eða hekla pottaleppa eða smíða skúr úti í garði .
Mér finnst ekkert eitt merkilegra en annað .
– Hvers vegna urðu Straumar yfirskrift sýningarinnar í Fold ? " Það er náttúrlega vatn í flestöllum myndunum , " segir hún og veltir vöngum .
" Ég fer reglulega í laxveiði í Straumunum í Borgarfirði með kvenveiðifélaginu mínu Óðflugum .
Við sitjum við Straumana í þrjá daga , þar eru ekki nema tveir veiðistaðir , og horfum í ána allan daginn .
Eftir það líður mér stundum eins og áin renni í gegnum höfuðið á mér .
Ætli sumar af myndunum séu ekki leifar af verunni við ána .
" – Það er gaman að koma í Þorsteinslund ! Hrafnhildur svarar ekki strax , heldur stendur upp og nær í litla bók .
" Það fyrsta sem pabbi gaf okkur systkinunum þegar við urðum læs var þessi bók , Eiðurinn eftir Þorstein Erlingsson .
Hann lét okkur lesa ljóð fyrir sig oft á dag , Þorstein , Stein Steinarr , Örn Arnarson .
" Hún þagnar .
" Guð minn góður ! Er ég að gleyma Jónasi Hallgrímssyni og Davíð Stefánssyni .
Það voru þessi yndislegu ljóðskáld .
" 