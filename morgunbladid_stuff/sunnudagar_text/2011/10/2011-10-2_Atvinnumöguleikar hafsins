Þótt störfum í sjávarútvegi fari fækkandi vegna hagræðingar þarf það ekki að þýða að störfum í tengdum greinum þurfi að fækka .
Að mati Þórs Sigfússonar hjá Íslenska sjávarklasanum er mikið af tækifærum ónýtt í sjávarútvegi og tengdum greinum .
" Af skýrslum um þróun í fiskeldi , meðal annars frá Noregi , má ráða að vöxtur í fiskeldi verði allt að 8% á ári á heimsmarkaði , " segir Þór .
" Vöxtur í tæknibúnaði fyrir meðal annars fiskvinnslu verði um 5-6% á ári , útflutningur á ýmissi þjónustu tengdri hafinu um 5% og vöxtur í þróun lýsisafurða um 10% .
Þá er talið að mestur vöxtur verði í margháttaðri sjávarlíftækni og hagnýtingu lífvirkra efna hafsins eða allt að 15-30% á ári .
Þrátt fyrir góða viðleitni margra hefur Íslendingum ekki tekist að ná sama vexti í mörgum nýjum greinum eins og mörg nágrannalönd okkar .
Þessu má breyta .
" Fókus umræðunnar um sjávarútvegsmál er nánast aðeins á kvótakerfinu og hvernig ríkið geti komist í hagnað sjávarútvegsfyrirtækjanna .
En kannski væri vænlegra að horfa til hliðargreina og vaxtarmöguleika þar .
" Vaxtarmöguleikar í veiðum á hafinu eru 0% .
Þær eru ekki að fara að vaxa , né er störfum þar að fara að fjölga , " segir Þór .
" En það eru mjög miklir möguleikar í hliðargreinunum .
Fyrir fimmtán árum komu Norðmenn hingað og vildu læra af okkur .
Í dag eru þeir búnir að taka fram úr okkur á mörgum sviðum .
Nú eru teikn á lofti um uppgang í fiskeldi hérlendis .
Kraftmikil fyrirtæki , bæði ný og þau sem fyrir eru , stefna á umtalsverðar fjárfestingar í fiskeldi .
Miðað við nágrannalönd okkar eins og Noreg og jafnvel Danmörku hefur fiskeldi vaxið lítið hérlendis á undanförnum 10 árum .
Tap sem varð á þessum rekstri fyrir röskum 20 árum virðist lengi hafa dregið þrótt úr greininni .
En það má ekki heldur bara einblína á fiskeldið .
Við verðum að hafa eggin í mörgum körfum .
Möguleikarnir eru miklir í að breyta sjávarafurðum í lyf og heilsubótarefni .
Lífvirk efni hafsins eru auðlind sem við erum komin stutt á veg með að nýta .
Norðmenn áætla allt að 10% fjölgun starfa í norskri útrás þjónustu í tengslum við hafið .
Íslensk fyrirtæki veita mun fjölbreyttari þjónustu við erlendan sjávarútveg en flesta grunar ; fjármálaþjónustu , skipa- og vinnslutækni , þjónustu iðnaðarmanna , slippþjónustu , eftirlit á hafsvæðum og fleira .
Nú má gera ráð fyrir að um 3-400 manns starfi við útflutning á þjónustu af þessu tagi hérlendis en ef við náum að efla okkur á þessu sviði í samræmi við áætlanir Norðmanna þá getur störfum í þessum greinum fjölgað um allt að 10-15% á ári næsta áratug .
Áætla má að framleiðsla tengd lýsi og fiskimjöli vaxi um að minnsta kosti tíu prósent á ári næsta áratug .
Í lýsisframleiðslu eru klárlega miklir möguleikar fyrir Íslendinga sem fyrirtæki á borð við Lýsi eru einmitt að nýta um þessar mundir .
Fiskimjölið verður sífellt verðmætari auðlind prótíns sem án efa verður meira nýtt sem fæðubótarefni .
" Að mati Þórs er sátt um sjávarútveginn grunnurinn að því að vöxtur og framþróun verði í hliðargreinunum .
Það verði að eyða óvissunni .
Þegar engin er sáttin og fyrirtækin óviss um framtíðarskipulag sjávarútvegsmála þá fjárfesti þau ekki í framtíðinni .
Þá fjárfesti fáir í þróunarstarfsemi .
" Í fyrsta lagi verður að nást sátt um útveginn enda kemur fjárfesting í nýrri tækni þaðan .
Þetta hefur komið skýrt fram í athugun Íslenska sjávarklasans á þeim 70 tæknifyrirtækjum sem eru starfandi hérlendis og flytja út tæknibúnað .
Nú eru merki um að þessi þróunarstarfsemi sé að flytjast til Noregs og víðar , meðal annars í þróun í líftækni , tækjabúnaðar og fleira .
Þar eru fjármunir til staðar í langtímafjárfestingar af þessu tagi .
Önnur vísbending um vissa stöðnun á innanlandsmarkaði er að síðustu þrjú ár er lítið sem ekkert um nýstofnun fyrirtækja í framleiðslu á tækni fyrir sjávarútveg og fiskvinnslu .
Á síðasta áratug voru að minnsta kosti tvö fyrirtæki sett á laggirnar á ári í þessari grein .
Í öðru lagi þurfa fjárfestingarsjóðir og bankar að auka áhuga sinn á fyrirtækjum í sjávarklasanum .
Setja þarf á laggirnar fjárfestingarsjóð sem sérhæfir sig í þessum greinum , " segir Þór .
Sjávarklasinn Íslenski sjávarklasinn er samstarfsvettvangur fyrirtækja sem eru í haftengdri starfsemi .
Þar eru fiskvinnslufyrirtæki , þjónustufyrirtæki , rannsóknarfyrirtæki , fyrirtæki við matvælavinnslu , sjávarlíftæknifyrirtæki , útvegsfyrirtæki og fleiri .
Íslenski sjávarklasinn varð til í framhaldi af rannsóknum við Háskóla Íslands á síðasta ári .
Vöxtur í fiskeldi á Íslandi Það hefur ekki verið mikill vöxtur í fiskeldi en nú virðist vera að vakna áhugi á því .
Starfsmenn í fiskeldisverkefnum eru um 250 í dag en þar af eru um 150 hjá Fjarðalaxi .
Að sögn Þórs Sigfússonar er búist við að heildartala starfa í fiskeldisverkefnum tvöfaldist á næstu 2-3 árum .
Sjöfn Sigurgísladóttir er einn af framkvæmdastjórum Matorku sem er í eigu hennar , Stefaníu Katrínar Karlsdóttur og Ragnheiðar Ingu Þórarinsdóttur .
Um 30 manns starfa hjá fyrirtækinu .
" Íslendingar framleiða 5.000 tonn á ári með fiskeldi , " segir Sjöfn .
" Ef við horfum til Danmerkur þá framleiða Danir 50.000 tonn á ári þrátt fyrir miklu verri aðstæður en við höfum hér .
Danir eiga takmarkaða orku og takmarkað vatn .
En við erum með nóg af vatni og orku .
Ef litið er til Noregs þá framleiða Norðmenn milljón tonn á ári .
Þetta er eiginlega óskiljanlegt að við séum svona aftarlega í fiskeldinu .
Neikvæð umræða um fiskeldið hefur ekki hjálpað greininni .
Það virðist vera í lagi að tölvufyrirtæki fari margsinnis á hausinn án þess að menn hætti í þeim bransa .
En það að fyrstu fiskeldisfyrirtækin sem stofnað var til fyrir mörgum árum hafi farið á hausinn , þá er eins og margir hafi dæmt þá iðn vonlausa að eilífu .
Í heiminum í dag kemur helmingur þess fisks sem er neytt úr fiskeldi .
Kvótarnir eru bara að minnka og þannig mun þróunin vera víðast hvar .
Aftur á móti er eftirspurn eftir fiski í heiminum mikil .
Við erum bjartsýn og erum með 3000 tonna fiskeldisstöð í undirbúningi , " segir Sjöfn .
