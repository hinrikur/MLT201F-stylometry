Samkvæmt markaðnum , og varla lýgur hann , er sú upphæð hæfileg og sanngjörn , sem einhver er tilbúinn að greiða öðrum fyrir hlut eða viðvik .
Um þetta verður sennilega ekki deilt .
Fótboltaheimurinn er risastór peningamaskína .
Atvinnugreinin veltir milljörðum á milljarða ofan og veitir ótrúlegum fjölda fólks störf víða um heim .
Og milljónum ómælda ánægju .
Á árum áður var gjarnan haft á orði að fótbolti væri skemmtun alþýðunnar , sem hún vissulega var .
Og er enn , þó að " fína fólkið " virðist fylgjast æ betur með og þótt stundum sé óhjákvæmilegt að velta því fyrir sér hvernig venjulegt fólk hefur efni á því að fara á völlinn viku eftir viku , mánuð eftir mánuð .
Ég varð að játa að mér fannst helv ...
dýrt að borga andvirði 27 þúsund króna fyrir miða á góðum stað á leik Barcelona og Real Madrid þegar félögin börðust um stórbikar Spánar á Camp Nou í haust .
Rúmar 130 þúsund krónur fyrir fimm manna fjölskyldu .
Var ég orðinn galinn ? Áttum við það skilið ? Hvað mátti samkvæmið kosta til þess að við gætum réttlætt kaupin ? Allt verður að skoða í samhengi .
Ljóst var að við yrðum í Barcelona á leikdegi .
Við gáfum okkur góðan tíma til að taka yfirvegaða ákvörðun og niðurstaðan var einróma : Við kýlum á það ! Okkur hefur dreymt um að sjá besta fóboltalið samtímans með eigin augum ; að horfa á argentínska undrið Messi , Spánverjana Xavi , Iniesta og félaga þeirra saman komna á einum og sama grasblettinum með boltann , á meðan allir eru enn í fullu fjöri .
Og þegar tækifæri gafst til að sjá þennan óvenju hæfileikaríka mannskap í leik gegn snillingnum Cristiano Ronaldo og öðrum erkifjendum úr höfuðborginni , kom niðurstaðan af sjálfu sér .
Allir tóku það , að fara á leikinn , fram yfir að dvelja í skemmtigarði með rússíbönum og öllu tilheyrandi , jafnvel í tvo heila daga , svo dæmi sé nefnt .
Nákvæmlega þessi stund á Camp Nou yrði aldrei endurtekin en rússibanar eldast vel og nýir verða enn flottari .
En hvað er hæfilegt að greiða fyrir áhugamálið ? Er e.t.v. galið að fjölskyldufaðir á Íslandi borgi 11 þúsund kr. á mánuði fyrir áskrift að fótboltarásum í sjónvarpinu ? Einhverjum kann að finnast það .
Fyrir þá fjárhæð gæti ég farið tvisvar með alla fjölskylduna í bíó .
Eða keypt einn og hálfan kassa af bjór .
Kúnstin er að velja og hafna – nema maður eigi sand af seðlum ! Ég verð að viðurkenna að ég brosti í laumi nokkrum dögum eftir leikinn stórkostlega í Barcelona , þegar ég hitti norskan kunningja minn og í ljós kom að hann hafði verið á sama leiknum í fylgd þriggja vina .
Ég átti viðskipti beint við félagið en Norðmennirnir við einhvern millilið , þó ekki braskara á svarta markaðnum , og greiddu 50 þúsund kr. fyrir hvern miða ! Vangaveltan um hvað sé hæfilegt er sígild ...
Sú spurning brennur líka á mörgum hvað sé sanngjörn þóknun til bestu skemmtikrafta heimsins .
Skrafað er um að hæstu launin séu ríkuleg , en munið markaðinn .
Og munið að þið , áhugafólkið , leggið drjúgt í púkkið , beint og óbeint – enginn þó tilneyddur .
Launin eru sígilt umræðuefni .
Í sumar gekk kamerúnski framherjinn Samuel Eto ' o til liðs við félagið AC Anazhi frá borginni Makhachkala , í rússneska Norður-Kákasushéraðinu Dagestan .
Nú er í tísku að eiga fótboltalið og þeir sem hafa á annað borð efni á að eiga þau frægustu ættu að geta reitt fram töluvert fé í launagreiðslur .
Til að byggja upp gott lið með hraði þarf að tryggja sér starfskrafta afburðamanna og Eto ' o var réttur maður á réttum stað á réttum tíma .
Talið er að hann þéni 1,6 milljarða króna fyrir keppnistímabilið , sem samvararar því að hann sé með rúmar 182 þúsund krónur á tímann , hvernig einasta dag ársins , vakinn eða sofinn ! Er þá miðað við heilt ár .
Á móti má benda á að Leonardo Di Caprio , sem ku tekjuhæsti kvikmyndaleikari í Bandaríkjunum síðustu 12 mánuði , er sagður hafa þénað andvirði um það bil 9 milljarða á því tímabili ! Hvað er hæfilegt ? Og hve langt er hæfilegt að fljúga í heimaleiki ? Lið Anazhi tekur að sjálfsögðu á móti gestum sínum í Makhachkala en býr þó og æfir í Moskvu , 1.500 km norðar .
Vegna stríðsástands í nágrannahéraðinu Tsjetsjeníu er ekki talið viðunandi að geyma svo dýrmætan búpening sem Eto ' o og samherja svo nálægt þeirri púðurtunnu .
Ég vona innilega að Eto ' o sé ekki flughræddur .
