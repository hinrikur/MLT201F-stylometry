Það er nær óþekkt í heiminum að auglýsingabæklingar sem eru með ritstjórnarefni til uppfyllingar á svo sem fjórðungi síðna sinna standi í pólitískum herferðum eða trúboði .
Slíkum blöðum er þó flestum dreift þannig erlendis að þau standa í stöflum á fjölförnum stöðum og þeir sem eiga leið framhjá taka ákvörðun um að teygja sig í þau og kíkja í t.a.m. í lestinni á leiðinni heim til sín .
Ef slíkum auglýsingablöðum væri dreift inn um lúgur fólks , hvort sem þeim er það ljúft eða leitt , væri staðan enn skýrari .
Enn fráleitara þætti þá að nota auglýsingabæklinga af því tagi til áróðurs fyrir veldi eigenda sinna , stjórnmálaflokk eins og Samfylkinguna eða umdeildasta mál dagsins , eins og ESB-málið .
En þetta er gert á Íslandi eins og það sé í góðu lagi .
Aðilar eins og Samkeppnisstofnun blanda sér aldrei í þess háttar , enda hefur hún um háa herrans tíð í verki litið svo á að allt aðrar reglur giltu um fyrirtæki eiganda auglýsingablaðsins sem í hlut á en önnur fyrirtæki í landinu .
Auglýsingabæklingur birtir frétt Á forsíðu bæklingsins í gær er frétt um Evrópumálin og hefur hún öll þau einkenni sem fréttir um það efni jafnan hafa á þeim stað .
Þar segir í fyrirsögn " Fullt tillit tekið til sérstöðu Íslands .
" Þar er verið að vitna til orða Stefans Füle , sem ber titilinn stækkunarstjóri Evrópusambandsins .
Fréttaskrifarinn gengur að vísu í gleði sinni nokkuð lengra en stækkunarstjórinn sjálfur , því hann lofaði engu eins og gefið er til kynna í fyrirsögninni , en sagðist einungis " sannfærður um " að " hægt sé " að taka fullt tillit til og svo framvegis .
En meginatriðið er annað .
Það er samhengið sem orð stækkunarstjórans stóðu í .
Því samkvæmt fréttinni segir hann : " Við viljum aðstoða hann ( Jón Bjarnason , innsk bréfr .
) og samstarfsfólk hans við að útbúa áætlun um hvernig megi laga stjórnsýslu í landbúnaðinum að lögum og reglum Evrópusambandsins .
Ég er sannfærður um að þar er hægt að taka fullt tillit til sérstöðu Íslands .
" Eins og alkunna er hefur utanríkisráðherra Íslands hvað eftir annað neitað því blákalt að nokkrar aðlögunarviðræður fari fram af hálfu Íslands að ESB og virðist ekki hafa nokkurt samviskubit þess vegna , sem þarf ekki að koma á óvart .
Stefán Füle stækkunarstjóri , sem af einhverjum ástæðum læddist hingað til lands eins og þjófur um nótt , telur sig bersýnilega ekki geta né mega taka fullan þátt í blekkingarleik utanríkisráðherrans gagnvart eigin þjóð .
Hann er ekki að þykjast ætla í samningaviðræður við Jón Bjarnason , sjávarútvegs- og landbúnaðarráðherra .
Hann ætlar að vera svo vænn að aðstoða ráðherrann við " að gera áætlun um að laga stjórnsýslu í landbúnaðarmálum að lögum og reglum Evrópusambandsins .
" Það stendur ekki til að kynna Jóni Bjarnasyni né öðrum Íslendingum neinar hugmyndir um hvernig reglum Evrópusambandsins megi breyta til að laga sig að óskum og kröfum Íslendinga .
Það voru einmitt þær breytingar sem " kíkja í pakkann " -fólkið heldur að það sé að bíða eftir .
Með allri virðingu fyrir því fólki verður að segja að " kíkja í pakkann " -kenninginn er varla boðleg fyrir fullorðið fólk .
ESB hefur margtekið fram að það séu engar samningaviðræður í gangi .
Það séu aðlögunarviðræður við þjóð sem hafi óskað eftir því að ganga í sambandið og hljóti því að hafa kynnt sér í þaula áður hvað felst í reglum þess sama sambands .
ESB er ekki lýðræðislegt samband .
Þar er mest vald í höndunum á mönnum sem enginn hefur kosið til að fara með það .
Og því síður er það samband þekkt fyrir gagnsæi eða að það gangi hreint fram gagnvart almenningi í aðildarlöndunum .
Það er því óneitanlega merkilegt að talsmenn slíks sambands skuli þó , þrátt fyrir hina þekktu vankanta , vera mörgum sinum heiðarlegri og ærlegri í framgöngu sinni en maður , sem gegnir embætti utanríkisráðherra , er gagnvart sinni eigin þjóð .
Auðvitað kemur sá dagur að hann muni þurfa að svara fyrir það .
Vaxandi ESB-andúð skelfir breska ráðamenn Núverandi forsætisráðherra Breta fór fram í formannskjöri fyrir þann flokk og þóttist hollur mjög undir sjónarmið þeirra sem gæta vildu fullveldis Bretlands í samskiptum við ESB .
Hann gaf loforð " steypt í stál " um að hann myndi sjá til þess að breska þjóðin myndi fá að greiða atkvæði um Lissabon-sáttmálann .
Hann " neyddist " til að svíkja það loforð .
Trúverðugleiki hans beið hnekki við það , svo sem vonlegt var .
George Bush eldri , forseti Bandaríkjanna , hafði á sínum tíma lofað því að hækka ekki skatta .
Hann hafði horft framan í kjósendur landsins , sem efuðust um orð hans , endurtekið þau og beðið þá um að láta sér ekki nægja að hlusta .
Þeir skyldu að auki lesa loforðið beint af vörum hans sjálfs .
Þegar forsetinn " neyddist " til að svíkja loforðið góða fengu kjósendur á hinn bóginn svikalaust að lesa það aftur og aftur af vörum hans í endurteknum útsendingum fjölmiðla .
Ekkert eitt atriði annað er talið hafa fremur leitt til taps Bush eldri í kosningunum um forsetaembættið .
Á Íslandi höfum við flokksformann sem hefur algera sérstöðu í slíkum efnum .
Heila og óstytta kvölddagskrá Ríkissjónvarpsins þyrfti til að rifja upp þau kosningaloforð sem sá hefur svikið og dygði vísast ekki til .
Cameron forsætisráðherra og Hague utanríkisráðherra óttast nú mjög kröfur sístækkandi hóps þingmanna um þjóðaratkvæði um veru Breta í ESB .
Til að reyna að róa þingmenn sína segjast þeir staðráðnir í að nota vandræði evruríkjanna með sameiginlegu myntina til að knýja á um að Bretar endurheimti eitthvað af þeim fullveldisþáttum sem þeir hafa glutrað niður til Brussel .
Þeir muni auðvitað ekki setja fram beinharðar kröfur opinberlega á þessu stigi enda væri það ekki siðaðra stjórnmálamanna háttur í viðskiptum við aðrar þjóðir .
Þeim lagsbræðrum breskum þykir þetta " plott " nokkuð gott hjá sér .
Snillingur " plottsins " lætur ekki blekkjast En sífellt fleiri landar þeirra segjast sjá í gegnum það , enda sé það gallað og götótt .
Einn af þeim er sjálfur höfuðsnillingur í " plotti " , hinn heimsþekkti spennusagnahöfundur Frederick Forsyth .
Hann segir í bréfi til tímaritsins The Spectator í lauslegri þýðingu : " Vinur minn , William Hague ( það eru engar útgönguleiðir , grein 1. október sl. ) segir " að það séu til staðar völd sem flytja megi ( á ný frá Brussel ) til þessa lands .
" Æ æ .
Enn einn af áhrifamestu ráðherrum í ríkisstjórn hennar hátignar gerir sér ekki grein fyrir hinni fullkomnu helgi sem hvílir yfir evrópsku kennisetningunni sem kölluð er " acquis communautaire " .
Þessi kennisetning girðir algjörlega fyrir það að nokkurt það vald eða yfirstjórn mála sem færð hefur verið frá aðildarlandi til ESB megi nokkru sinni færa þaðan aftur , hvað sem á gangi .
Eins mætti reyna að fá Vatikan páfans í Róm til að afneita heilagri þrenningu .
Það væri miklu meira vit í því fyrir breska ríkisstjórn að fá fram viljayfirlýsingu frá þjóð sinni í almennri atkvæðagreiðslu um að stjórninni bæri að endurheimta eina afmarkaða reglu ( til dæmis þá að tryggja á ný að bresk lög standi ofar öðrum lagafyrirmælum á eyjunum ) og stjórnin tilkynni Brussel í framhaldinu að því miður geti hún ekki undan hinni þungu lýðræðislegu kröfu vikist .
Háttvís umræða yrði þá hafin um breytta skipan mála og til hennar kæmu breskir fulltrúar af styrk , en ekki veikleika .
Auðvitað myndi slík krafa þegar í stað rekast á vegg móðursýkinnar einmitt í því ráðuneyti sem Hague utanríkisráðherra fer fyrir .
" " Plottarinn " sem hélt spennunni í Degi Sjakalans og tugum annarra bóka frá fyrstu blaðsíðu til hinnar síðustu þykir augljóslega ekki mikið koma til " hönnunar " ráðherra Íhaldsflokksins " á atburðarás " , og það þótt hann líti á þá báða sem persónulega vini sína .
Og enn minna álit hefur Frederick Forsyth á undirlægjunum í utanríkisráðuneyti landsins .
Það má þakka fyrir að hinn snjalli reyfarahöfundur hafi ekki þurft að horfa upp á framgöngu íslenskra leiðtoga í Icesave , eða þá á svo kallaða samningamenn Íslands í aðlögunarviðræðunum við ESB sem þora ekki einu sinni að leyfa þjóðinni sinni að heyra hlutina kallaða réttum nöfnum .
