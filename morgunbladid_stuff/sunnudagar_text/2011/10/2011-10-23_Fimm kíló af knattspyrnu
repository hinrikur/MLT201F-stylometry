Ég bíð spenntur eftir að ljúka leiknum .
Eins og leikmaðurinn sjálfur inni á vellinum er ég byrjaður að kíkja á klukkuna .
Síðustu mínúturnar eru oft lengi að líða og hvert feilspor á lokasprettinum getur orðið dýrkeypt , " segir Sigmundur Ó. Steinarsson , sem er þessa dagana að leggja lokahönd á síðara bindi 100 ára sögu Íslandsmótsins í knattspyrnu .
Fyrra bindið , sem út kom í vor , fékk afar góða dóma og Sigmundur leggur áherslu á að vanda jafn vel til verks að þessu sinni .
" Upphaflega var stefnt að því að bókin kæmi út 11. nóvember kl. 11:11 en útgáfan tefst um nokkra daga , " upplýsir Sigmundur .
" Vinnsla bókarinnar hefur verið tímafrekari en ég hugði , meðal annars vegna þess að hún var stækkuð úr 384 síðum í 512 .
Það tekur líka drjúgan tíma að sannreyna allar staðreyndir .
Ég held það breyti ekki öllu að seinka útgáfunni um nokkra daga , aðalatriðið er að ljúka verkinu með eins miklum sóma og hægt er .
" Bindin tvö eru engin smásmíði , 896 blaðsíður og um 5 kg að þyngd .
Síðara bindið er byggt upp með sama hætti og það fyrra , textar eru brotnir vel upp og myndefnið fær að njóta sín .
Þá er grafík Guðmundar Ó. Ingvarssonar fyrirferðarmikil sem fyrr .
Umfjöllun er ítarleg til ársins 1984 að þriggja stiga reglan var tekin upp .
" Eftir það er umfjöllunin knappari fyrir þær sakir að mikið hefur verið fjallað um þetta tímabil .
Það væri að bera í bakkafullan lækinn að endurtaka upplýsingar sem margoft hafa komið fram .
Það breytir ekki því að allt það helsta er í bókinni , auk þess sem ég reyni að finna nýja vinkla , " segir Sigmundur en ítarlega er fjallað um hundraðasta mótið sem fram fór á þessu ári .
Í bókinni eru meðal annars ný viðtöl við Ólaf Jóhannesson , sem byggði upp stórveldi FH á síðasta áratug , Sigurbjörn Hreiðarsson , Íslandsmeistara með Val 2007 , Ómar Jóhannsson , sem var í liði Keflavíkur sem missti af titlinum með ótrúlegum hætti 2008 , og Guðmund Kristjánsson , leikmann fyrsta meistaraliðs Breiðabliks 2010 .
Synd með Melavöllinn Þá er rætt við Rúnar Kristinsson , þjálfara ríkjandi Íslandsmeistara KR , og Þorvald Örlygsson , sem bjargaði Fram á ævintýralegan hátt frá falli í sumar , um hundraðasta Íslandsmótið .
" Mér þótti við hæfi að gera það mót upp með fulltrúum liðanna sem léku fyrsta úrslitaleikinn 1912 og fannst ekki annað koma til greina en að ræða við þá á Melunum , þar sem Íslandsmótið fór lengi vel fram .
Skrúður á Hótel Sögu varð fyrir valinu og vel fór á því að grjótharður Valsari , Gunnar Kristjánsson veitingamaður , tæki á móti þeim en Valur lék sem gestur á Íslandsmótinu 1915 , " segir Sigmundur .
Hótel Saga er vitaskuld næsti bær við gamla Melavöllinn sem Sigmundur harmar að Reykjavíkurborg hafi látið hverfa án þess að skilja eftir nokkrar minjar .
" Það er synd og skömm .
" Sigmundur segir ritun bókanna hafa verið ákaflega lærdómsríkt ferli og hann skilji nú betur en áður að margt hafi breyst í áranna rás í íslenskri knattspyrnu .
" Það er til dæmis áberandi að ungir leikmenn í dag vilja láta hlutina gerast strax .
Þeir vilja vera komnir í meistaraflokk 17-18 ára og helst í atvinnumennsku fyrir tvítugt .
Hér áður voru leikmenn í öllu hjá félögunum , léku leikina , sátu í stjórn og söfnuðu peningum til að halda starfseminni gangandi .
Skrifuðu jafnvel upp á víxla .
Í þá tíð hugsuðu menn fyrst um félagið , síðan um eigin hag .
Nú hefur þetta snúist við .
Vægi félaganna hefur minnkað og stöðugt erfiðara að fá menn til starfa .
Það er ósköp eðlilegt , hver vill vinna fyrir leikmenn sem stökkva burt við fyrsta tækifæri ? " Nú þegar þessu mikla verki er hér um bil lokið er Sigmundur í senn stoltur og þakklátur .
" Íslandsmótið í knattspyrnu er mesti íþróttaviðburður landsins og nú er sagan öll komin á einn stað .
KSÍ hafði frumkvæði að verkinu og sýndi þar mikinn metnað og framsýni .
Það er skemmtileg tilviljun að síðara bindið komi nú út um svipað leyti og nýr landsliðsþjálfari tekur við störfum .
Mínu hlutverki er lokið , fortíðin er komin í hús .
Nú tekur Lars Lagerbäck við keflinu og skilar okkur vonandi inn í framtíðina .
" Mættu til leiks á þyrlu Síðara bindið er líkt og hið fyrra sneisafullt af forvitnilegum sögum af sparkendum þessarar þjóðar , fyrr og nú .
Sigmundur gaf Sunnudagsmogganum góðfúslegt leyfi til að vitna í nokkrar þeirra .
Við byrjum í háloftunum : Það vakti mikla athygli á Akranesi miðvikudaginn 14. júlí 1967 er tveir leikmenn KR-liðsins mættu til leiks á þyrlu .
Ný þyrla Andra Heiðbergs sveimaði yfir knattspyrnuvellinum á Akranesi og lenti mjúklega á vellinum .
Þetta gerðist nokkru fyrir leik KR og Akraness í 1. deild og sagði Vísir m.a. þannig frá : " Þarna voru að mæta til leiks KR-bræðurnir Bjarni og Gunnar Felixsynir , sem höfðu skotið félögum sínum ref fyrir rass og tekið nútímasamgöngutækni í sína þjónustu .
Það er sennilega einsdæmi að knattspyrnumenn mæti til leiks á þyrlu .
" Bjarni sagði bókarhöfundi þannig frá : " Við Andri unnum saman hjá Hamri .
Hann var fyrsti Íslendingurinn til að kaupa sér þyrlu og kynnti þjónustu sína með því að heimsækja sveitarfélög .
Fyrir leik ÍA og KR hringdi Andri í mig og spurði hvernig ég færi upp á Akranes .
Ég sagði honum að ég færi með samherjum mínum með rútu .
Þá sagði Andri : " Á ég ekki að fljúga með þig upp á Akranes .
Þú getur boðið einum félaga þínum með þér .
" KR vann 3:1 .
Ekki bjuggu allir leikmenn við þessi þægindi sumarið 1967 .
Ríkharður Jónsson var heldur betur á ferðinni það sumar , þegar hann þjálfaði Keflavíkurliðið og stýrði því í 1. deild .
Ríkharður bjó á Akranesi , fór mikið til vinnu á Bændaskólann á Hvanneyri , þar sem hann var að mála yfir hásumarið og til Keflavíkur tvisvar til þrisvar í viku til að stjórna æfingum – og einnig leikjum liðsins .
Er Ríkharður fór beint til Keflavíkur eftir vinnu og síðan þaðan heim á Akranes , ók hann um 322 km á malarvegum – fór um Hvalfjörðinn og síðan gamla Keflavíkurveginn um Vatnsleysuströnd / Voga – til og frá Keflavík .
Ef Ríkharður kom við á Akranesi áður en hann hélt suður með sjó , var hann á ferðinni í um 343 km .
" Ríkharður mætti tímanlega á allar æfingar , en hann varð þó að sleppa úr einni æfingu .
Það var þegar Taunusinn hans bræddi úr sér í Hvalfirði – er hann var á leiðinni til okkar á æfingu , " sagði Hafsteinn Guðmundsson , fyrrverandi formaður Íþróttabandalags Keflavíkur , við bókarhöfund .
Skoraði öll mörkin Keflvíkingum gekk illa að skora mörk á Íslandsmótinu 1968 .
Það var ekki fyrr en í fimmta leik þeirra , eftir 415 mín .
leik , að Einar Gunnarsson skoraði mark í jafnteflisleik gegn Fram í Keflavík , 1:1 .
Stuttu síðar kom upp ágreiningur hjá leikmönnum Keflavíkurliðsins – leikmenn voru ekki ánægðir með gang mála .
Þá sagði Einar : " Hvað getið þið sagt ? Ég er markahæstur – hef skorað öll mörk okkar í sumar .
Það er meira en þið hafið afrekað ! " Gosið sem hófst í Vestmannaeyjum 23. janúar 1973 setti strik í reikninginn hjá knattspyrnumönnum í Eyjum .
Um tíma leit út fyrir að ÍBV-liðið myndi leysast upp , þar sem leikmenn liðsins dreifðust um Stór-Reykjavíkursvæðið og þá settust leikmenn að í Þorlákshöfn , Grindavík og Keflavík .
Nokkrir leikmenn voru eftir í Eyjum við ýmis störf í sambandi við björgun og uppbyggingu .
Þar sem Eyjamenn voru ekki með neinn samastað fyrir æfingar , voru leikmenn yfirleitt boðaðir á Hlemm í Reykjavík kl. 19 á kvöldin , þá daga sem æfingar áttu að fara fram .
" Það lá ekki fyrir hvar æfingar okkar voru hverju sinni og stundum náðist ekki að útvega æfingastað fyrr en hálftíma fyrir æfingarnar , " segir Ásgeir Sigurvinsson í bókinni .
Eyjamenn æfðu á Melavellinum , Framvellinum , KR-vellinum og á Vallargerðisvellinum í Kópavogi .
Þá fengu þeir inni hjá Aftureldingu í Mosfellssveit og einnig í Njarðvík .
Þá komu leikmenn ekki heim til sín fyrr en um miðnætti , þannig að æfingin og að koma sér til og frá æfingu tók um sex klukkustundir .
Eyjamenn léku heimaleiki sína í Njarðvík .
Góður völlur eða gott lið ? Margir skrautlegir erlendir þjálfarar hafa komið við sögu Íslandsmótsins í knattspyrnu .
Einn þeirra er Joe Hooley sem þjálfaði Keflavík á áttunda áratugnum .
Þegar Keflvíkingar vildu eitt sinn hlífa grasvelli sínum og Hooley var tilkynnt að ekki væri hægt að æfa á vellinum , var hann óhress og sagði : " Þið viljið greinilega eignast góðan völl og lélegt lið .
Ég vil hafa það öfugt ! " Ástráður Gunnarsson sagði að Hooley hefði gefið leikmönnum einkunnir og valdi leikmann vikunnar og fékk sá leikmaður sérstakan bikar .
" Það var sá leikmaður sem sýndi mikla framför og lagði hart að sér við æfingar og í leikjum .
Þá afhenti Hooley þeim leikmanni sem hann taldi að gæti gert betur , snuð , og var sá leikmaður síðan látinn vera í sérstöku vesti á æfingum þá vikuna , sem hann var handhafi snuðsins .
Það vogaði sér enginn að gera grín að þeim leikmanni , því að menn vissu , að þeir gætu orðið næstir til að fá snuðið og klæðast vestinu .
Ég man ekki betur en allir leikmenn liðsins hafi klæðst vestinu óvinsæla um sumarið .
Hooley sá til þess , að enginn slyppi .
Þannig var hann .
" Tony Knapp landsliðsþjálfari var ekki síður litríkur .
Knapp var oft á ferðinni í næturlífi Reykjavíkur .
Eitt sinn er hann var á leiðinni heim klukkan að verða fimm á sunnudagsmorgni , sér hann mann á ferðinni sem hann þekkti vel .
Það var Magnús Þorvaldsson , bakvörður Víkingsliðsins .
Knapp fannst þetta athyglisvert , því að hann vissi ekki annað en Magnús ætti að leika með Víkingum á Íslandsmótinu síðar þennan sunnudag .
Þegar Knapp vaknaði eftir hádegi , tók hann upp símtólið og hringdi í Tony Sanders , þjálfara Víkinga , og sagði honum að hann hefði séð einn af leikmönnum hans á ferðinni um nóttina – greinilega á heimleið eftir gleðskap ! Það væri ekki eðlilegt að tefla honum ( Magnúsi ) fram í leiknum .
Sanders hlustaði á Knapp og sagði að hann vissi allt um málið .
" Magnús fer í vinnu á þessum tíma sem þú ert að tala um .
Hann er bakari – og vinnur á næturnar við að baka ný brauð fyrir okkur ! " Knapp var ekki þekktur fyrir að vera kjaftstopp – en hann var það þarna ! Knattspyrna eða sandspyrna ? Menn hafa spyrnt við mismunandi skilyrði á Íslandi gegnum tíðina .
Grasvöllurinn á Akranesi þótti ekki glæsilegur og lýsti Guðmundur Guðjónsson honum þannig í Morgunblaðinu eftir leik ÍA og KA , 1:0 , 27. maí 1978 : " Leikurinn mótaðist mjög af ytri aðstæðum , allan tímann var hamslaus suðaustanátt með tilheyrandi rigningu og ástand vallarins er slíkt , að ef ekki væri leikin þar knattspyrna reglulega , myndi melgresi eflaust spretta þar prýðilega .
Var stundum líkara því að verið væri að keppa í sandspyrnu en ekki knattspyrnu .
Það er því ekki eingöngu við leikmennina að sakast þó að leikurinn hafi verið ein samfelld hryggðarmynd .
" Guðmundur var síðan mættur aftur upp á Akranes 10. júní til að skrifa um leik ÍA og Fram , 1:0 .
Guðmundur sagði að Skagamenn hefðu leikið þrjá heimaleiki á stuttum tíma í veðri sem ekki væri boðlegt til að leika knattspyrnu .
" Leikmenn beggja liða eyddu meiri orku í að glíma við rokið .
Engu líkara er – að leifar einhvers fellibyls sunnan úr höfum hefðu tekið sér bólfestu einmitt yfir Akranesi þessa dagana .
" Jón yfirgaf flugvélina í Reykjavík Árni Sveinsson , 18 ára , lék sinn fyrsta leik í byrjunarliði ÍA 1974 og sagði hann í bókinni , Skagamenn skoruðu mörkin , að leikurinn væri honum alltaf eftirminnilegur og nokkrar sérstakar ástæður væru til þess .
" Flugvél frá Vængjum sótti okkur upp á Skaga .
Ekki var flogið beint til Eyja , heldur millilent í Reykjavík til þess að taka annan línuvörðinn með .
Þar var beðið í dágóða stund , en þegar línuvörðurinn var kominn og leggja átti í ' ann , kom babb í bátinn .
Við vorum einum of margir í vélinni .
Niðurstaðan varð sú , að aðstoðarflugmaðurinn yrði skilinn eftir og flugstjórinn sæi einn um stjórnina .
Aðstoðarflugmaðurinn vippaði sér úr vélinni , Matthías fór í sætið hans – setti á sig heyrnartólið og spurði : " Eru menn ekki klárir ? " Það voru allir nema Jón Alfreðsson .
Hann stóð upp – kvaðst ekki taka þátt í svona fíflalátum og gekk út úr vélinni .
Það gekk maður undir manns hönd til að fá Jón aftur upp í vélina , en honum varð ekki haggað .
Þannig að hann varð eftir og ég fékk að leika ! " " Gott að sleppa lifandi ! " Þegar ÍBV og KR ( 0:2 ) mættust í Eyjum 16. júní 1979 gerðist sá einstæði atburður að stúlka var annar línuvörðurinn .
Hermann Jónsson sagði þannig frá í Morgunblaðinu : " Annað er það sem er frásagnarvert við þennan leik .
Föngulegur kvenmaður , Guðbjörg Pedersen úr Ármanni ( 27 ára ) , sá um línuvörslu í leiknum og skilaði hlutverki sínu með ágætum .
Þetta mun vera í fyrsta skipti sem kvenmaður tekur þátt í 1. deildar leik hér á landi .
Jafnréttisbaráttan kemur víða við .
" Hinn línuvörðurinn , Vilhjálmur Þór Vilhjálmsson , og dómari leiksins , Arnþór Óskarsson , voru einnig félagsmenn Ármanns .
Þegar bókarhöfundur spurði Guðbjörgu hvort hún hefði verið kvíðin fyrir leikinn , sagði hún svo ekki hafa verið .
" Þar sem ég er flughrædd , óttaðist ég meira flugið og ég man alltaf eftir aðfluginu sem var glannalegt .
Ég mætti til leiks til að gera mitt besta og var viðbúin ýmsum glósum sem komu frá áhorfendum .
Þeir voru ekki ánægðir þegar ég lyfti upp fánanum til að veifa rangstæðu .
Þá heyrði ég hróp eins og : " Kerlingin er að eyðileggja þetta ! " Ýmsu lauslegu var kastað að mér og ég heyrði orðbragð sem mér var ókunnugt fyrir leikinn .
Ég hugsaði – ef ég verð rotuð , þá er alltaf einhver sem getur tekið við prikinu .
Gott er að sleppa lifandi , " sagði Guðbjörg .
Guðbjörg sagði að hún ætlaði sér aldrei að starfa á leikjum í efstu deild .
" Ég tók dómarapróf hjá Hannesi Þ. Sigurðssyni .
Fór í prófið vegna þess að Ármann vantaði dómara .
" Þess má geta að fyrsta stúlkan til að taka dómarapróf á Íslandi var Sigrún Ingólfsdóttir , Breiðabliki , landsliðskona úr Val í handknattleik .
Hún fór á dómaranámskeið hjá Hannesi Þ. 1968 og útskrifaðist sem dómari .
Sigrún dæmdi leiki í yngri flokkum .
Fyrsti þingmaðurinn í efstu deild " Alþingismaðurinn stjórnaði liði sínu sem herforingi " var fyrirsögn á frásögn frá leik ÍBA og KR í Tímanum 10. ágúst 1971 , eða eftir að Ellert B. Schram hafði komið , séð og sigrað þegar KR-ingar fögnuðu sínum fyrsta sigri í tvo mánuði með sigri á ÍBA , 2:1 .
Ellert var þá nýbúinn að taka fram skóna til að veita KR-ingum styrk í fallbaráttunni – hafði ekkert æft vegna framboðs í alþingiskosningum , en Ellert varð 9. landskjörni þingmaður Reykvíkinga .
" Ég hef verið að hlaupa rétt til að halda mér í líkamsþjálfun .
Ég hef bætt við þyngdina að undanförnu , " sagði Ellert .
Hið kunna knattspyrnutímarit World Soccer sagði í kjölfarið frá því að Ellert væri fyrsti þingmaðurinn í heiminum til að leika knattspyrnu í 1. deild á sama tíma og hann væri þingmaður .
Sama ár lék alþingismaðurinn Karvel Pálmason með 3. deildar liði Bolungarvíkur .
Nokkrir knattspyrnumenn á Íslandi , sem höfðu leikið um Íslandsmeistaratitilinn , urðu alþingismenn eftir að þeir hættu að leika knattspyrnu .
Þess má geta að þrír þeir fyrstu sátu á Alþingi er Ellert sat þar .
Það voru : Björn Fr .
Björnsson , Framsóknarflokki , leikmaður úr Víkingi , sýslumaður í Rangárvallasýslu og Árnessýslu , var alþingismaður 1942-1974 .
Bjarni Guðbjörnsson , Framsóknarflokki , varð Íslandsmeistari með Val 1935 .
Hann var þingmaður Vestfjarðakjördæmis 1967-1974 .
Bjarni Guðnason , Alþýðuflokki , landsliðsmaður úr Víkingi , var þingmaður Reykvíkinga 1971-1974 .
Nokkrir knattspyrnukappar komu síðan í kjölfar Ellerts , eins og Albert Guðmundsson , Akureyringurinn Sigbjörn Gunnarsson , Ingi Björn , sonur Alberts , og Eyjamaðurinn Lúðvík Bergvinsson .
Þess má geta að Magnús Orri Schram , sonur Ólafs , bróður Ellerts , lék nokkra leiki með KR á árum áður og var kjörinn á þing 2009 .
