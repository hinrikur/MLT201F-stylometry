Við sáum það snemma eftir komuna til landsins að Íslendingar eru sjálfstætt fólk .
Mjög svo .
Þeir voru ekki sérlega vinalegir fyrst í stað en það breyttist fljótt og mér fannst afskaplega gott að vera á Íslandi .
Mörgum strákanna þótti heldur lítið við að vera en ég var hæstánægður og var vonsvikinn þegar ég þurfti að yfirgefa landið .
Ég veit ekki hvort þú trúir því , en það er hreina satt ! " Svo mælir bandaríski ljósmyndarinn Emil Edgren sem nú stendur á níræðu og unir hag sínum vel vestur í Kaliforníu ásamt eiginkonu sinni , Lucille .
Edgren þjónaði í bandaríska hernum ungur maður , var sendur til Íslands árið 1942 , rúmlega tvítugur að aldri og starfaði hér í 18 mánuði .
Hann fékk ljósmyndabakteríuna snemma og áhugamálið varð að ævistarfi .
Edgren segist raunar hafa skráð sig í herinn vegna vilyrðis um inngöngu í ljósmyndaskóla , en þegar á reyndi komst hann ekki að .
" Ég var ekki sérlega ánægður með herinn þá ! " rifjar hann upp í samtali við Morgunblaðið .
Hvað um það ; hann átti forláta Speed Graphic-myndavél og mætti með hana á skipsfjöl í New York er halda skyldi til Íslands .
Foringi á vettvangi spurði hvort hann ætlaði að taka þessa stóru græju með sér og Edgren svaraði hátt og skýrt : Yes , sir ! Skömmu áður var hermaðurinn Edgren reyndar úti á Kyrrahafi en þegar Japanar réðust á Pearl Harbour á Havaí var skipi hans þegar í stað snúið til hafnar í San Fransisco og fljótlega eftir að hlý Kyrrahafsgolan lék um vanga Edgrens var hann sendur hingað norður á hjara veraldar .
Það voru vissulega mikil viðbrigði , segir hann .
" Okkur fannst auðvitað kalt en ekki síst skrýtið að hér væri bjart allan sólarhringinn yfir sumarið .
Þá fóru strákarnir oft í hafnabolta að næturlagi og þótti gaman ! " Ekki var formlegur ljósmyndari í hópi hermanna á Íslandi fyrst í stað en Edgren fór víða með vélina , myndaði starfsbræður sína og ekki síður mannlífið , eins og sjá má á meðfylgjandi myndum .
Hann kom sér upp myrkrakompu í Waterloo-kampi til þess að framkalla filmur .
Eftir Íslandsdvölina starfaði Edgren í Bretlandi , þar sem hann varð opinber herljósmyndari , síðar í Frakklandi og víðar .
Þegar stríðinu lauk var Edgren í París og einn þeirra fyrstu sem klifruðu upp turn Notre Dame þegar kirkjuklukkunum var hringt fyrsta sinni eftir margra ára hlé .
Ógleymanleg stund , segir hann .
Ljósmyndir Edgrens af vígvellinum voru birtar í tímaritinu Life og víðar og fyrstu árin eftir stríð rak hann ljósmyndastofu í San Fransisco .
" Ég tók mikið af tískumyndum á þeim tíma en varð óskaplega leiður á því eftir nokkur ár .
Vildi miklu fremur upplifa fjörið sem fylgdi blaðaljósmyndun og sé ekki eftir því .
" Hann vann m.a. fyrir dagblöð og fréttastofurnar Associated Press og United Press International .
Filmur Edgrens frá Íslandi lágu óhreyfðar í safni hans áratugum saman , en sænsk frænka – kona sem starfaði lengi við útgáfu – hvatti hann fyrir nokkrum árum til þess að koma þeim fyrir almeningssjónir .
" Hún taldi mér trú um að þarna gætu legið mikil verðmæti í augum Íslendinga .
Ekki síst þar sem ég átti svo margar myndir af fólki og ég er viss um að Íslendingar hafa miklu meira gaman af þeim en myndum sem ég tók af landslaginu , þótt það sé fallegt .
" Sænska frænkan hratt verkefninu af stað en lést fyrir tveimur árum .
Nú hefur draumur hennar ræst .
" Ég er mjög ánægður en sé þó eftir því að bókin skuli ekki hafa komið út mörgum árum fyrr því margir á myndunum eru farnir .
En betra seint en aldrei ; einhverjir krakkarnir á myndunum þekkja sig vonandi og jafnvel skyldmenni eða aðra , " segir Edgren .
