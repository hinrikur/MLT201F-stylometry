Ég talaði við stjórnmálamann í vikunni sem sagði við mig að hann teldi að samfélagið allt væri mengað af tortryggni .
Vantraust ríkti á flestum sviðum og allir grunuðu alla um græsku .
Þetta ætti við um stjórnmálamenn , atvinnurekendur , launamenn – alla .
Hann sagðist finna fyrir mikilli tortryggni í garð stjórnmálamanna og við því yrðu stjórnmálamenn að bregðast , með því að bæta eigin vinnubrögð .
Hann sagði jafnframt , að mesta teldi hann tortryggnina vera í garð bankanna á Íslandi , þar sem svo margir , teldu að bankarnir þrír , Landsbanki , Íslandsbanki og Arion banki færu offari í innheimtu hjá skuldurum á Íslandi , hvort sem um einstaklinga eða fyrirtæki væri að ræða .
Markmið bankanna virtist vera afar einfalt – að græða sem mest fyrir eigendur bankanna og láta sig engu varða hag skuldaranna .
Ég hallast að því að þessi viðmælandi hafi heilmikið til síns máls .
Í liðinni viku kom fram að búið var að færa niður lán heimilanna í landinu um 164 milljarða króna í lok ágústmánaðar .
Þar af var 131 milljarður króna vegna endurútreiknings gengistryggðra lána sem skiptist á milli íbúðalána , samtals 92 milljarðar króna og bílalána , 38 milljarðar króna .
Þetta eru vitaskuld engir smápeningar , en ekki má gleyma því að lunginn úr þessari upphæð er vegna endurútreiknings á gengislánum sem voru dæmd ólögleg .
Því eru bankarnir ekki að koma til móts við skuldara sína , með því að niðurfæra lán þeirra – þeir eru bara að uppfylla lagaskyldu .
Eftir stendur spurningin : Geta bankarnir ekki gert mun betur ? Bankarnir hafa grætt um 170 milljarða króna á undanförnum þremur árum og því er erfitt að skilja að það sé rétt sem forsvarsmenn þeirra staðhæfa , að búið sé að fullnýta það svigrúm sem bankarnir hafa til niðurfærslu lána , einstaklingum og fyrirtækjum hér á landi í hag .
Það liggur fyrir að lán úr gömlu bönkunum voru færð yfir til nýju bankanna , við frágang samninga við erlenda kröfuhafa haustið 2009 , með umtalsverðum afslætti .
Það hlýtur því að teljast réttlætismál , í þágu íslenskra skuldara , að nýju bankarnir séu ekki að innheimta af skuldurunum fjárhæðir umfram það virði sem lánin voru flutt á , yfir í nýju bankana .
Tortryggnin í garð bankanna beinist einmitt að þessari stífu innheimtu , sem er vitanlega fyrst og fremst í þágu erlendra kröfuhafa , svo sem vogunarsjóða , sem eru jú að stórum hluta eigendur Íslandsbanka og Arion banka og svo íslenska ríkisins , sem er jú langstærsti eigandi Landsbankans .
Það er eins og kröfuhafarnir séu alltaf með vinningshönd , svo gripið sé til líkingamáls .
Niðurstaðan virðist undantekningalítið vera á kostnað skuldarans , þ.e.a.s. þegar hann er ekki í hópi góðvina bankanna , samanber afskriftir Arion banka á 64 milljarða skuld Ólafs Ólafssonar , sem var jú afskrifuð á einu bretti .
Þurfa bankarnir ekki að gera hreint fyrir sínum dyrum og gera nákvæma grein fyrir því um hvað var samið ? Hvernig héldu samningamenn fjármálaráðherra á spilunum , þegar hagur íslenskra heimila og fyrirtækjanna í landinu var annars vegar , í þeim samningum sem gerðir voru haustið 2009 ? Hvers vegna hafa ekki allir samningar við erlenda kröfuhafa verið gerðir opinberir og aðgengilegir , svo þeir sem á annað borð hafa vilja og nennu til þess að kynna sér þá , geti gert það ? Voru ekki gerðir hluthafasamningar á milli kröfuhafa og nýju bankanna ? Af hverju hafa þeir samningar ekki verið gerðir opinberir ? Af hverju hafa þeir samningar ekki verið kynntir þingmönnum ? Það er hin stöðuga leyndarhyggja , laumuspil og baktjaldamakk , sem grefur undan trausti almennings í garð stjórnvalda , í garð bankanna , í garð stjórnsýslunnar í heild .
Hvað sem líður margtuggnum og merkingarlitlum yfirlýsingum oddvita ríkisstjórnarinnar , þeirra Jóhönnu Sigurðardóttur forsætisráðherra og Steingríms J. Sigfússonar fjármálaráðherra um opna og gagnsæja stjórnsýslu og að allt eigi að vera uppi á borðum , þá er reyndin allt önnur .
Þau hafa sjálf kallað yfir sig það vantraust og tortryggni sem ríkir í garð þeirra og stjórnkerfisins í heild .
