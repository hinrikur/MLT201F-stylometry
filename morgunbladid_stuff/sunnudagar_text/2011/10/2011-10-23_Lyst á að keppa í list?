Er hægt að keppa í listum ? Enn og aftur er þessi áleitna spurning í brennidepli eftir að Karla Black , einn fjögurra listamanna sem tilnefndir eru til Turner-verðlaunanna í Bretlandi þetta árið , lýsti því yfir að verðlaunin sjálf spilltu fyrir sýningunni á verkum hinna tilnefndu , sem opnuð var í Baltic-safninu í Gateshead á föstudag .
" Mér finnst sýningin reglulega góð að þessu sinni og hefði viljað skoða hana í rólegheitunum án þess að vera með þessa keppni bak við eyrað , " sagði Black í samtali við breska ríkisútvarpið , BBC .
" Myndlist er ekki íþrótt , þannig að við hugsum hreinlega ekki út í þann þátt málsins .
" Verk Black á sýningunni , " Meira af nútímanum " , hefur þegar vakið mikla athygli en um er að ræða risastóran skúlptúr úr krumpuðum pappír og plasti .
Búið er að klína lituðu púðri á gólfið en meðal efnis sem listakonan notaðist við er sellófan , sykurpappír , vaselín og rakakrem .
Keppinautar hennar þrír eru Martin Boyce , sem glímir við hversdagslega hluti eins og borð og ruslakörfur í verkum sínum en tekur þá nýlistatökum ; myndbandslistamaðurinn Hilary Lloyd og málarinn George Shaw sem notast við módelmálningu til að lýsa grámóskulegu fásinninu í heimaborg sinni , Coventry .
Enda þótt úrslit verði ekki gerð heyrinkunn fyrr en eftir rúman mánuð hefur hin eiginlega " keppni " þegar farið fram en verk listamannanna fjögurra eru að jafnaði dæmd út frá sýningunum sem þau voru upprunalega á .
Ferlið gengur þannig fyrir sig að listamenn eru tilnefndir fyrir verk sem sýnd hafa verið næstu tólf mánuði á undan .
Úr þessu geta fjórmenningarnir því lítið gert til að breyta áliti og niðurstöðu dómnefndar .
Þetta er ekki í fyrsta sinn sem listamaður lýsir andúð sinni á keppninni en nokkur dæmi eru um að þeir hafi hafnað tilnefningu , þeirra frægust líklega Sarah Lucas .
Ekki er að sjá að sú ákvörðun hafi skaðað feril hennar .
Hitt liggur þó fyrir að tilnefning til Turner-verðlaunanna hefur langoftast vakið verulega athygli á viðkomandi listamanni og fleytt honum fram veginn .
Sala á verkum tilnefndra listamanna hefur nær undantekningarlaust aukist í kjölfarið og Tate-safnið , sem hefur veg og vanda af verðlaununum , jafnvel tekið þá upp á sína arma .
Raunar hefur sumum listamönnum þótt nóg um athyglina sem tilnefningunni fylgir enda vekur sýningin iðulega athygli langt út fyrir landsteinana og fólk drífur víða að til að berja herlegheitin augum .
Margir listamenn sem hlotið hafa tilnefningu hafa rætt um álagið sem fylgir skyndilegum áhuga fjölmiðla og jafnvel almennings .
Erfitt getur reynst fyrir óþekkt og eftir atvikum reynslulítið fólk að höndla þá athygli svo vel sé .
Enda þótt Turner-verðlaunin nái yfir alla miðla hafa verðlaunin í áranna rás einkum verið spyrt við konseptlist .
Fyrir vikið eru Turner-verðlaunin öðrum þræði einskonar árshátíð fyrir fólk , leika sem lærða , sem spyr hinnar áleitnu spurningar : " Er þetta list ? " Ólíklegt verður að teljast að henni verði svarað í ár .
Sigurvegari Tate-verðlaunanna 2011 verður krýndur 5. desember næstkomandi .
Hann verður hálfri fimmtu milljón króna ríkari .
Virtir verðlaunahafar Stofnað var til Turner-verðlaunanna í myndlist árið 1984 og eru allir breskir listamenn undir fimmtugu gjaldgengir .
Meðal handhafa verðlaunanna gegnum árin má nefna Gillian Wearing , Antony Gormley , Damien Hirst , Steve McQueen , Anish Kapoor og Grayson Perry .
Í fyrra bar Susan Philipsz sigur úr býtum .
Vítamínsprauta fyrir verðlaunin Turner-sýningin er að þessu sinni haldin í Baltic-safninu í Gateshead í norðausturhluta Englands .
Í 27 ára sögu sýningarinnar hefur hún aðeins einu sinni áður verið haldin utan Lundúna , í Tate Liverpool fyrir fjórum árum .
Stefnt er að því að halda sýninguna framvegis utan höfuðborgarinnar annað hvert ár .
Árið 2013 fær Londonderry þann heiður að taka á móti henni .
Forstöðumaður Baltic-safnsins , Godfrey Worsdale , er sannfærður um að þessi stefnubreyting sé í senn gæfuspor fyrir hin virtu verðlaun og ekki síður menningarlífið í norðurhluta landsins .
" Sú hugmynd að ferðast með sýninguna um héruð landsins er sannkölluð vítamínsprauta fyrir Turner-verðlaunin .
Þau öðlast nýtt líf við það að teygja sig út til nýrra listunnenda , " segir hann .
Sýningarstjórinn , Laurence Sillars , er á sama máli .
" Á bilinu sjötíu til níutíu þúsund manns sjá Turner-sýninguna á ári hverju í Lundúnum .
Við erum sannfærð um að fá sama fjölda hér – ef ekki fleiri .
" Forseti bæjarstjórnar , Mick Henry , talar um vatnaskil í endurreisn Gateshead í þessu sambandi – slíka þýðingu hafi viðburðurinn .
" Von okkar er sú að bæjarbúar flykkist í Baltic-safnið , virði sýninguna fyrir sér og hafi skoðun á henni .
Hvert mannsbarn hefur heyrt um Turner-verðlaunin og sýningin hlýtur að vekja umtal hér um slóðir .
Íbúar Gateshead eiga eftir að ræða um list næstu vikurnar og það hlýtur að vera af hinu góða , " segir Henry og bendir á , að fólk þurfi ekki endilega að fara til NewYork , Feneyja eða Lundúna til að njóta þess besta sem boðið er upp á í listum í heiminum .
