Í tilefni Bókastefnunnar í Frankfurt ákvað einn aðalstyrktaraðilinn , Actavis , að fá til liðs við sig þá Einar Kárason rithöfund , Óttar Guðmundsson geðlækni og Halldór Baldursson teiknara í áhugavert verkefni sem tengist sagnaarfinum .
Valdar voru tíu höfuðpersónur fornsagnanna og sérfræðingarnir fengnir til að færa þær inn í nútímann .
Spurningum var velt upp eins og : Hvað væru þessar persónur að gera í dag væru þær uppi ? Hvernig myndi þeim reiða af ? Hvernig litu þær út ? Væru þær álíka áhrifavaldar í dag og á sínum tíma ? Svörin eru einstaklega áhugaverð og ekki skemmir fyrir hve þau eru gamansöm .
Tíu þekktustu persónurnar valdar Hjördís Árnadóttir , talsmaður Actavis , segir að starfsfólk Actavis hafi langað til að gera eitthvað frumlegt í tengslum við Bókamessuna og þegar þessi hugmynd kom upp var hún gripin á lofti og henni hrint í framkvæmd .
Valdar voru tíu persónur úr Brennu-Njálssögu , Laxdælasögu , Fóstbræðrasögu , Egilssögu , Grettissögu og Gíslasögu Súrssonar , persónur sem þóttu bæði athygliverðastar og þekktastar .
Þessar persónur eru þau Egill Skalla-Grímsson , Guðrún Ósvífursdóttir , Kjartan Ólafsson , Þorgeir Hávarsson , Gunnar á Hlíðarenda , Hallgerður langbrók , Njáll Þorgeirsson , Grettir Ásmundarson og Gísli Súrsson .
Þrátt fyrir að hafa skrifað mikið um þennan tíma hafði Einar Kárason svo sem ekki mikið velt fyrir sér örlögum þessara sagnapersóna í nútímanum áður en hann tók þetta verkefni að sér .
Af þeim 10 persónum sem hann , Óttar og Halldór tóku fyrir þótti honum Hallgerður áhugaverðust .
Egill er kennslubók í geðsjúkdómafræði Í skrifum sínum hefur Einar gengið út frá því að persónur sem voru uppi á 13. öld séu engu ólíkari en þær persónur sem verða á vegi okkar í dag og þannig nálgaðist hann einmitt þetta verkefni .
Það sem kom síðan skemmtilega á óvart þegar haft var samband við Óttar Guðmundsson var að hann nálgaðist þetta viðfangsefni á nákvæmlega sama hátt og Einar .
" Ég hef lengi velt fyrir mér ýmsum persónuleikaröskunum og geðsjúkdómum í Íslendingasögum .
Egill Skalla-Grímsson er eins og gangandi kennslubók í geðsjúkdómafræði .
Hann er náttúrulega með ótrúlega margar geðgreiningar og það er því mjög spennandi að velta fyrir sér hvernig þessum manni myndi reiða af í nútíma þjóðfélagi með allar þessar geðgreiningar .
Hann er svo mikill ofbeldismaður og sýkópat að annað hvort hefði hann endað á Litla-Hrauni eða að snilligáfan hefði orðið yfirsterkari og hann hefði fengið Nóbelsverðlaun .
Svo eru aðrir sem eru ekki með neina snilligáfu eins og Grettir Ásmundsson sem er mjög siðblindur og er eiginlega með alls konar hegðunarraskanir sem barn þannig að hann hefði ekki átt neinn möguleika í nútímasamfélagi .
Hann hefði eytt ævinni ýmist í fangelsum , á meðferðarstofnunum eða á réttargeðdeildinni að Sogni , " sagði Óttar Njáll lögfræðingur og Þorgeir glæpon Óttar er þó sannfærður um að framtíðin hefði verið mjög björt hjá Njáli og að hann hefði örugglega orðið prófessor í lögfræði við háskólann .
" En hann hefði verið í alveg vonlausu hjónabandi og alltaf verið að slást við þann þráláta orðróm að hann væri samkynhneigður en að öðru leyti hefði hann lifað ágætu lífi .
Hann hefði verið ágætur hæstaréttardómari .
" Óttar segist viss um að allar þessar persónur hefðu orðið áberandi í nútímasamfélagi , þó vegna ólíkra snilligáfna eða skapgerðabresta .
" Þorgeir Hávarsson hefði orðið eftirminnilegur í nútímasamfélagi sem glæpon , kraftlyftingamaður , handrukkari og dyravörður .
Þetta eru svo miklir karakterar allt saman , það er hreinlega ekkert flatneskjulegt við þá .
Þormóður hefði líka verið mikill kvennamaður og skáld og rithöfundur , " segir Óttar Inni á vefnum actavis.is er hægt að lesa lýsingar þeirra Einars og Óttars og skoða myndirnar hans Halldórs .
Þar gefst áhugasömum líka tækifæri á að koma á framfæri sínum eigin lýsingum á hugsanlegum örlögum þessara fornu stórstjarna .
Ef Njáll væri vinur þinn Það eru ekki aðeins álitsgjafarnir þrír sem eru beðnir um að taka þátt .
Actavis kallar einnig eftir áliti almennings .
Allir mega setja fram sína tilgátu um hvaða hlutverkum aðalpersónur Íslendingasagnanna myndu gegna í samfélaginu væru þær á lífi í dag .
Þeir sem eiga bestu tilgáturnar geta unnið ferð til Evrópu .
Hugmyndaríkir ritsnillingar geta tekið þátt á actavis.is .
Einar Kárason um Egil Skalla-Grímsson í nútímanum Höfuðskáld Íslands á okkar tímum , á því getur enginn vafi leikið , og það þótt margur undrist að svo grófur og sumpart ruddafenginn maður skuli jafnframt geta verið alvöru skáld .
En bækurnar og verkin sem hann sendir reglulega frá sér taka af allan vafa ; þær slá í gegn hjá gagnrýnendum jafnt sem almenningi , eru þýdd á ótal tungur og í seinni tíð er hann sterklega orðaður við Nóbelsverðlaun .
Hann er ótrúlega stórskorinn í útliti og ófríður að flestra mati , samt tæmast göturnar ef hann er í sjónvarpinu , því alltaf tekur hann upp á einhverju óvenjulegu ; mætir dauðadrukkinn í beinar útsendingar , þreifar á hinn dónalegasta hátt á kvenfólki , kallar menn fífl og aumingja , og eitt sinn ældi hann í beinni útsendingu á gamlársdag þegar var verið að veita honum bókmenntaverðlaun Ríkisútvarpsins .
Hann hefur alla tíð búið í Borgarnesi með Ásgerði konunni sinni sem hann giftist ungur , þau eiga fullt af börnum sem þykja á þann hátt stinga í stúf við föðurinn að þau eru fríð og geðsleg .
Tvö af börnunum hafa Egill og Ásgerður misst og olli það honum óstjórnlegri sorg eins og við er að búast , og telja sumir að bókin " Sonartorrek " sem hann samdi í framhaldi af því sé hans mesta snilldarverk ; full af hreinum og heitum tilfinningum sem menn eiga erfitt með að láta ríma við þennan drykkfellda og rustafengna karakter .
Nú er hann orðinn gamall og leiður á lífinu , sagt er að hann langi á einhvern hátt til að ná sér niðri á þjóðinni .
