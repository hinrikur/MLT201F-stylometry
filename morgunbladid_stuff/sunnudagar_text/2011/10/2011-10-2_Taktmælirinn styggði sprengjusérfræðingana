Það er ekki á hverjum degi sem íslenskir tónlistarmenn koma fram á tónleikum í Palestínu en Steinar Matthías Kristinsson trompetleikari varð þess heiðurs aðnjótandi á dögunum þegar hann lék með Ungmennahljómsveit Palestínu á tvennum tónleikum í Ramallah og Nablus .
" Þetta kom þannig til að samkennari minn við Tónlistarskóla Reykjanesbæjar , sem boðið var starf úti í Palestínu í vetur , frétti að hljómsveitina vantaði trompetleikara fyrir tvenna tónleika í ágúst og benti á mig .
Jórdanskur trompetleikari , sem leiða átti brassdeildina , heltist úr lestinni af vegabréfsástæðum og mér var boðið að taka við af honum .
Boðið kom á ágætum tíma , þar sem ég var í sumarfríi , og ég ákvað því að slá til , " segir Steinar .
Sinfóníuhljómsveit æskunnar í Palestínu starfar eftir sömu hugmyndafræði og West-Eastern Divan-hljómsveit Daniels Barenboims en þar sameina arabar , gyðingar og fleiri krafta sína og flytja tónlist í þágu friðar í heiminum .
Um helmingur sveitarinnar var skipaður heimamönnum að þessu sinni en þar voru líka fjórir Ísraelsmenn , auk hljóðfæraleikara frá tólf öðrum löndum .
Steinar var aldursforsetinn í hópnum , 29 ára .
Eins og kjafturinn þolir Tónleikarnir fóru fram 16. og 17. ágúst í Ramallah og Nablus á Vesturbakkanum og voru um eitt þúsund áheyrendur á hvorum stað .
Stjórnandi var Hilary Garcia , aðalhljómsveitarstjóri Sinfóníunnar í Valencia á Spáni .
" Tónleikarnir gengu vel , standardinn á þessari hljómsveit er alveg þokkalegur , " segir Steinar .
Stíft var æft fyrir tónleikana , átta til níu tíma á dag í tæpar tvær vikur , í bæ sem nefnist Birzeit .
" Satt best að segja átti ég ekki von á svona stífum æfingum en maður er svo sem ekki óvanur löngum vinnudegi hér heima .
Það er alltaf gaman að sjá hversu mikið kjafturinn þolir , " segir Steinar og brosir .
" Þetta var erfitt en að sama skapi mjög gefandi og ég lærði heilmargt á þessu .
" Ýmsir lögðu hönd á plóginn meðan á æfingum stóð , svo sem Tom Hammond , sem var básúnuleikari hjá Fílharmóníuhljómsveit Lundúnaborgar .
Í dag starfar hann að mestu sem stjórnandi málmblásturshópa og kammerhljómsveita í Bretlandi .
" Það var frábært að fá tækifæri til að vinna með honum .
" Steinar hafði ekki mörg tækifæri til að koma íslenskri tónlist á framfæri eystra en náði þó að leika nokkur íslensk stef í hléum , svo sem þjóðsönginn og Litlu fluguna .
" Ég sá ekki annað en það félli í frjóan jarðveg .
" Landið ósnortin perla Þetta var fyrsta heimsókn Steinars til Palestínu og ber hann landi og þjóð vel söguna .
" Landið er afskaplega fallegt – ósnortin perla – og fólkið yndislegt .
Það þráir ekkert heitar en frið og að lifa í sátt og samlyndi við aðrar þjóðir .
Fólk er greinilega orðið langþreytt á þessu skelfilega ástandi , " segir Steinar sem fagnar frumkvæði íslenskra stjórnvalda sem íhuga nú að lýsa yfir stuðningi við sjálfstæði Palestínu .
" Vonandi finnst viðunandi lausn á vanda þessarar stríðshrjáðu þjóðar sem allra fyrst .
" Steinari kom á óvart hversu rólegt var um að litast bæði í Ramallah og Nablus .
" Auðvitað sá maður hermenn á götum úti en andrúmsloftið var alls ekki þrúgandi .
Kannski hef ég bara hitt þannig á .
Samt er skelfingin aldrei langt undan , ein stelpan í hljómsveitinni missti til dæmis heimili sitt í sprengingu fyrir fimm árum .
Maður getur ekki gert sér í hugarlund hvernig er að búa við svona aðstæður .
" Steinar skoðaði sig víða um , fór meðal annars til Jerúsalem og Jeríkó , og kveðst ekki hafa lent í neinum vandræðum .
" Maður er beðinn um vegabréf út um allt en það er ekkert mál að vera Evrópubúi þarna .
" Þetta var ekki eins einfalt á flugvellinum í Tel Aviv , þar sem Steinar sætti miklu eftirliti .
" Sérstaklega á heimleiðinni , þegar tollverðirnir sáu að ég var að koma frá Vesturbakkanum með allt þetta hafurtask .
Þeir rifu allt upp og mér varð ekki um sel þegar taktmælirinn minn byrjaði að tikka .
Þá spruttu sprengjusérfræðingar upp eins og gorkúlur .
" Allt fór þó vel að lokum og Steinar komst heim .
" Það mátti þó litlu muna að ég missti af fluginu .
" Fer mögulega utan aftur Steinar er í skýjum með ferðina og útilokar ekki að fara utan aftur .
" Forsvarsmenn hljómsveitarinnar lýstu yfir áhuga á því að fá mig til liðs við sig aftur .
Við skulum sjá hvað setur .
" Ekki er þó víst að hann fari aftur til Palestínu en Ungmennahljómsveitin er í eðli sínu farandhljómsveit sem komið hefur fram víðsvegar um heim , svo sem í Þýskalandi , Frakklandi og Grikklandi .
" Raunar áttu tónleikarnir í sumar að vera í Venesúela en það breyttist af einhverjum ástæðum á síðustu stundu , " segir Steinar .
Alls kemur hljómsveitin saman til tónleikahalds fjórum sinnum á ári .
Tækifærin gætu líka legið víðar en strengjaþjálfari hljómsveitarinnar , Alessio Benvenuti , hefur þegar sýnt áhuga á því að bjóða Steinari til tónleikahalds á Ítalíu á næsta ári .
" Það urðu þarna til ýmis ný sambönd og nú þarf maður bara að vera duglegur að rækta þau .
" Steinar lauk meistaraprófi í trompetleik frá Boston Conservatory of Music árið 2008 , þar sem aðalkennari hans var Steve Emery .
Þá sneri hann aftur heim og hefur kennt við Tónlistarskóla Reykjanesbæjar síðan .
Steinar hefur jafnframt komið víða við í tónlistarflutningi , meðal annars leikið með Sinfóníuhljómsveit áhugamanna , Málmblásarasveit Reykjavíkur , Lúðrasveit verkalýðsins og Svansins og annað veifið með Sinfóníuhljómsveit Íslands .
Hann þreytti frumraun sína með SÍ í Hörpu á dögunum og þótti mikið til nýja hússins koma .
" Ég gæti vel vanist því að spila í Hörpu í viku hverri , " segir hann brosandi .
Steinar hefur einnig verið duglegur að koma fram sem einleikari og leika kammermúsík og gospeltónlist , auk þess sem hann leiddi um tíma stórsveit vestur á Seltjarnarnesi og hefur komið við sögu hinnar lífseigu rokksveitar Sniglabandsins .
" Það er engin tónlistarstefna mér óviðkomandi .
Ég er opinn fyrir öllu .
" 