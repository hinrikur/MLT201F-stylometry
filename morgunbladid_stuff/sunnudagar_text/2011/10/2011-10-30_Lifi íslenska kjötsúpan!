Jæja þá er veturinn kominn á dagatalinu , þó svo manni hafi fundist hann hafa komið fyrr með köldu veðri , næturfrosti , hálku , kvefi , flensu og öðrum fylgikvillum .
Þegar ég var strákur voru mun meiri hátíðahöld á sumardaginn fyrsta en á fyrsta vetrardag .
En nú er ansi mikið að gerast í kringum fyrsta vetrardag og tengist það íslensku kjötsúpunni sem er frábært , kaupmenn á höfuðborgarsvæðinu og víða um land gera kjötsúpunni hátt undir höfði og síðustu fjögur eða fimm ár hefur þetta verið gert skipulega af frumkvæði www.lambakjot.is í samstarfi við framleiðendur , kaupmenn og aðra .
Átakið er vel kynnt og auglýst í blöðum og víðar , það er gaman að sjá t.d. Hagkaup og Krónuna auglýsa saman kjötsúpudaginn .
Meira að segja sænska verslunarundrið Ikea býður upp á kjötsúpu í tilefni dagsins .
Einhvers staðar heyrði ég að hópur húsbílaeigenda hefði mætt í Ikea í kjötsúpu , gist í bílum sínum á planinu um nóttina og snætt síðan þar morgunverð áður en hann hélt til síns heima .
Þeir sem skara fram úr í kjötsúpugleðinni að mínu mati eru veitingamenn og verslunareigendur við Skólavörðustíg og nágrenni .
Þeir safnast saman á nokkrum stöðum og bjóða gestum og gangandi upp á dýrindis súpu með Úlfar Eysteinsson í broddi fylkingar , hann stóð fyrir framan Hegningarhúsið á Skólavörðustíg með súpu og sitt fólk .
Úlfar er ekki óvanur að taka þátt í stórum matarhátíðum , enda einn af máttarstólpum og skipuleggjendum Fiskidagsins mikla á Dalvík .
Reyndar finnst mér svolítið skrítið að segja ekki orðið " hvalur " í sömu setningu og " Úlfar Eysteinsson " , en hann er mikill fagmaður og er jafnstoltur af íslenskri kjötsúpu og ég og margir starfsbræður okkar .
Það er algjörlega til fyrirmyndar hvað verslunareigendur á Skólavörðustígnum taka mikinn þátt með alls kyns tilboðum og uppákomum .
Upplifunin minnti mig á Portobello- eða Camden Town-markaðina í London eða jafnvel Le Boqueria á Römblunni í Barcelona .
Ég var með veislu þetta kvöld þar sem ég bauð ekki upp á kjötsúpu og ég hálfskammaðist mín fyrir það , hef ákveðið á næstu árum muni ég alltaf bjóða upp á íslenska kjötsúpu fyrsta vetrardag , enda er súpan gott dæmi um þjóðlegan mat sem hefur tekið breytingum og lagað sig að breyttum matarvenjum í gegnum tíðina .
Ég , systkini mín og frænkur gerum t.d. kjötsúpu sem ættuð er frá afa , öll tölum við um að við séum að gera súpuna hans , þrátt fyrir að súpuna gerum við oft með beinlausu kjötu , fersku grænmeti , hjá sumum með hrísgrjónum , öðrum byggi og einhverjum haframjöli , fæstir nota súpujurtir og hjá öllum er minni fita .
Öll berum við réttinn fram í súpudisk , en ekki súpuna í hliðardiski þar sem kjötið á beini og kartöflur eru á aðaldiskinum eins og hjá afa .
Að endingu vil ég þakka þeim sem koma að þessu verkefni og hvetja þá til enn frekari dáða á næstu árum .
