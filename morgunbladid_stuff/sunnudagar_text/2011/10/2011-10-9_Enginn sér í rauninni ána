Í bókinni Hvernig ég kynntist fiskunum rekur tékkneski rithöfundurinn Ota Pavel æskuminingar sínar sem tengjast fiskveiðum í vötnum og ám í sveitarsælu .
Sá fulkomni heimur sem hann lýsir hverfur á einni nóttu þegar nasistar hernema landið en fegurð veiðinnar gleymist ekki : " Maður getur séð himininn .
Maður getur starað inn í skóginn , en enginn sér í rauninni ána .
Aðeins með veiðistöng getur maður horft á hana .
" Árni Matthíasson arnim@mbl.is Í dag kemur út á íslensku bókin Hvernig ég kynntist fiskunum eftir tékkneska rithöfundinn Ota Pavel í þýðingu Gyrðis Elíassonar , en á frummálinu heitir bókin Jak jsem potkal ryby .
Bókin geymir safn tengdra frásagna sem byggja á bernskuminningum Pavels , einskonar skáldsaga gerð úr smásögum , og lýsir lífinu í í sveitahéruðum Tékkóslóvakíu allt fram til þess að landið var hernumið af Þjóðverjum .
Faðir Pavels var ryksugusölumaður og framúrskarandi sölumaður , eins og því er lýst í bókinni , en helst af öllu vildi hann veiða og var sífellt að veiða , einn eða með frænda sínum , nú eða með strákunum sínum og þá helst Ota litla , sem var yngstur þeirra .
Sögurnar eru því flestar veiðisögur og um leið sögur um sakleysi liðins tíma , ljúfsár lýsing á lífinu í litlum bæ langt frá heimsins glaumi og um leið dæmisögur um lífið .
Barn á Electrolux-ryksugu Ota Pavel var gyðingur , fæddur 1930 .
Til er mynd af honum sem barni þar sem hann situr á Electrolux-ryksugu , en faðir hans starfaði einmitt fyrir Electrolux og var ekki bara besti Electrolux-sölumaður Tékkóslóvakíu , heldur besti sölumaður heims , svo magnaður að hann gat selt fólki ryksugur sem var ekki einu sinni með rafmagn í húsum sínum .
Sölustarfið varð til þess að fjölskyldan var mikið á ferðinni , en þegar Þjóðverja hernámi Tékkóslóvakíu neyddust þau til að flytja frá Prag til Buštehrad , sem er í sveitinni skammt vestan við Prag .
Bræður Ota , Hugo og Jiri voru síðar sendir í fangabúðirnar í Terezin og síðar var faðir þeirra sendu sömu leið , en Ota var heima hjá móður sinni , sem var ekki gyðingur .
Feðgarnir komust lífs af í búðunum og gátu snúið aftur heim til fjölskyldunnar eftir stríð , en þá tóku þau upp nýtt ættarnafn , Pavel í stað Popper .
Ota var mikill áhugamaður um íþróttir , keppti í fótbolta fyrir Buštehrad og íshokkí með Sparta Prag , en veikindi urðu til þess að hann varð að leggja skautana á hilluna .
Hann tók þá til við þjálfun , en gerðist síðar íþróttafréttamaður hjá tékkneska ríkisútvarpinu .
Hann skrifaði síðar um íþróttir fyrir tímarit og þar birtust fyrstu smásögur hans sem flestar sögðu frá íþróttamönnum .
Tvíhverf geðhvarfasýki Á vetrarólympíuleikunum í Innsbruck í Auturríki 1964 , fékk Ota Pavel áfall sem leiddi til þess að hann var greindur með tvíhverfa geðhvarfasýki .
Eins og sagan er rakin á vefsetri tékkneska ríkisútvarpsins varð tékkneska íshokkíliðið dæmt niður í þriðja sæti fyrir ótilgreint klúður .
Þegar Pavel kom í búningsklefa leikmanna og lét þau orð falla að það væri frábær átrangur að komast í þriðja sætið hrópaði einhver leikmanna að honum : Komdu þér í gasklefann gyðingur .
Þetta hafði kom Pavel í slíkt ójafnvægi að hann tók að sjá nasistafól í hverju horni og endaði með því að brjótast í hlöðu í útjaðri borgarinnar , frelsa öll dýrin og kveikja síðan í hlöðunni .
Hann var handsamaður við verknaðinn og lokaðu inni á geðsjúkrahúsi .
Á næstu níu árum var hann lagður inn nítján sinnum vegna geðsjúkdóms síns , en á þeim árum skrifaði hann líka siðar helstu bækur .
Síðust í röðinni var Hvernig ég kynntist fiskunum sem gefin var út 1974 , ári eftir andlát Ota Pavels .
Í eftirmála að bókinni fjallar Pavel um það er hann " missti vitið " , eins og hann orðar það .
Hann segir og að eitt af því sem varð honum til bjargar eftir fimm ára veikindi þar sem hann beið eftir kraftaverki , hafi verið veiðin : " Þegar mér tók að líða betur , reyndi ég að minnast þess sem hafði verið fagurt í líf mínu .
Ég hugsaði ekki um ástina eða hvernig ég hefði ferðast um allan hnöttinn .
Ég hugsaði ekki um öll næturflugin yfir höfin , eða hvernig ég lék íshokkí í Prag .
Ég minntist þess þegar ég var á gangi meðfram lækjum , ám tjörnum og stíflum til að veiða fisk .
Ég gerði mér grein fyrir því að þetta var það fegursta sem ég hefði upplifað á ævi minni .
" 