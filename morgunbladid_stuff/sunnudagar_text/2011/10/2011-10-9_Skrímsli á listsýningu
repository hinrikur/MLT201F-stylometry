Það voru skrímsli innan um gesti á opnun sýningar Errós í Schirn-listasafninu í Frankfurt á miðvikudag , sem sett var upp í tengslum við þátttöku Íslands í bókastefnunni í Frankfurt .
En það átti sér eðlilega skýringu , því skrímslin var að finna í verkum listamannsins , en þetta er í fyrsta skipti sem skrímslasería Errós er sýnd eins og hún leggur sig .
Gunnar Snorri Gunnarsson , sendiherra Íslands í Þýskalandi , opnaði sýninguna að viðstöddu fjölmenni .
Á sýningunni eru einnig víðáttuverk og nokkrar bíómyndir , auk þess sem gefin er út vegleg sýningarskrá .
Sýning Gabríelu Friðriksdóttur hafði áður verið opnuð í listasafninu , en þar eru handrit frá Árnastofnun í öndvegi .
" Það var troðfullt á blaðamannafundi um morguninn og gaman að átta sig á því hversu stór og mikill viðburður þetta er í menningarlífinu ytra , " sagði Soffía Karlsdóttir , deildarstjóri markaðs- og kynningarmála hjá Listasafni Íslands .
pebl@mbl.is 