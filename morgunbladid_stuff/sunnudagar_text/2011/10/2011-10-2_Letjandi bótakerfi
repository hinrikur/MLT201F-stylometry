Lífsgæði foreldra langveikra barna breyttust til muna árið 2006 með tilkomu foreldragreiðslna .
Foreldrar langveikra eða alvarlega fatlaðra barna gátu frá og með þeim tíma sótt um þessar greiðslur ef foreldrunum voru takmörk sett að vera á vinnumarkaði vegna umönnunar barna sinna .
Foreldrar sem þurfa að leggja niður starf sitt vegna bráðaaðstæðna sem upp koma vegna barna þeirra gefst tækifæri til að fá tekjutengdar greiðslur í allt að þrjá mánuði .
Foreldrar í námi eiga einnig kost á foreldragreiðslum .
Foreldrar sem hafa hvorki verið í vinnu , né í námi eiga rétt á svokölluðum grunngreiðslum .
Eins gefst þeim foreldrum sem hafa þegið greiðslur á vinnumarkaði eða í námi í þrjá mánuði kostur á að sækja um þessar grunngreiðslur .
Það þýðir að foreldrar mjög fatlaðra barna og mjög veikra barna sem heyja áralanga og oft ævilanga baráttu við hindranir sínar þiggja flestir þessar grunngreiðslur .
Hafi foreldri sem þiggur foreldragreiðslur áhuga á að starfa á vinnumarkaði ásamt því að hugsa um veikt barn sitt er möguleiki fyrir það foreldri að vinna sér inn tekjur allt að 52.000 krónum án þess að það hafi áhrif á greiðslurnar .
Óski foreldri aftur á móti eftir frekari vinnu sem gefur af sér meiri tekjur missir það foreldragreiðslunar að fullu samkvæmt Tryggingastofnun .
Frelsandi að komast úr heimi veikinda Blaðamaður hefur persónulega reynslu af foreldragreiðslum þar sem hann neyddist til að þiggja þær um tíma .
Þegar veikindi barns blaðamanns dvínuðu gafst tækifæri til að haga fullu starfi maka þannig að blaðamaður hefði getað stundað 30-40% starf með veiku barni sínu , aldrei meira .
Þegar blaðamaður þá leitaði eftir þessu og reiknaði með að fá foreldragreiðslur skertar um samsvarandi starfshlutfall var honum tilkynnt að væri honum fært að starfa á vinnumarkaði þá þyrfti hann ekki á þessum tilteknu foreldragreiðslum að halda .
Blaðamaður neyddist þá til að gefa frá sér starf sitt til þess að missa ekki foreldragreiðslurnar .
Á þessum tíma hafði hann hafði verið rúmt ár frá vinnu og verið fastur í heimi veikinda og var þráin eftir venjulegu lífi orðin býsna fyrirferðarmikil .
Að vera innan um fólk sem ekki glímir við veikindi eða að geta hugsað um eitthvað annað en veikindi hefði verið afar kærkomið fyrir blaðamann á þessum tíma fyrir utan þá augljósu staðreynd að það hlýtur að vera hagkvæmara fyrir þjóðfélagið að greiða bótaþega 70% bætur í stað 100% .
Mat Tryggingastofnunar Þegar leitað var svara hjá Tryggingastofnun hvers vegna ekki sé hægt að vera í hlutastarfi á móti skertum foreldragreiðslum er vitnað í lög 22/2006 - 19. gr. um greiðslur til foreldra langveikra eða alvarlega fatlaðra barna þar sem kemur fram að heimilt er að veita foreldragreiðslur ef foreldri " getur hvorki sinnt störfum utan heimilis né námi vegna þess að barn þess þarfnast verulegrar umönnunar vegna mjög alvarlegs og langvinns sjúkdóms eða fötlunar " .
En það er því spurning hvort þetta sé rétt túlkun hjá Tryggingastofnun .
Ef röstuðningurinn liggur eingöngu að baki setningunni " að geta ekki sinnt störfum " má velta merkingunni fyrir sér : Á það við að geta ekki sinnt fullu starfi eða að geta ekki sinnt starfi að hluta ? Þegar kemur að þessum mannlegu málaflokkum , þarf lagatextinn þá ekki að vera skýrari eða er í lagi að hafa hann það óljósan að starfsmenn Tryggingastofnunar þurfi að túlka lagatextann á ákveðinn hátt ? Eftir að blaðamaður las betur yfir lögin og leitaði til sérfróðs lögfræðings á þessu sviði , þá varð ekki annað séð en að gert væri ráð fyrir þeim möguleika að foreldri sem þiggur foreldragreiðslur geti unnið að hluta , en í 22. grein í lögum um greiðslur til foreldra langveikra eða alvarlega fatlaðra barna segir : " Þegar samanlagðar grunngreiðslur skv. 19 gr. , sbr. 20. gr. og tekjur foreldris og aðrar greiðslur , þar á meðal örorkugreiðslur úr almennum lífeyrissjóðum og séreignarsjóðum og fjármagnstekjur eru hærri en sem nemur grunngreiðslum að vibættu frítekjumarki skv. 2. mgr. skal skerða grunngreiðslur um helming þeirra tekna sem umfram eru .
" Svo virðist sem þessi lagagrein stangist á við túlkun Tryggingastofnunar .
Ætti ekki sérstaklega að útiloka launatekjur í þessum texta ef túlkun Tryggingastofnunar á að standast ? Og því kann vel að vera að hópur af foreldrum langveikra og fatlaðra barna að fái þar röng svör þegar þeir leita réttar síns .
Ef Tryggingastofnun vill alfarið reiða sig á sína túlkun á 19. grein laganna , um hvort viðkomandi eigi rétt á foreldragreiðslum eða ekki , mætti hún vera skýrari .
Eins er spurning hvers vegna 22. grein er í sömu lögum , um frádrátt vegna tekna og annarra greiðslna og frítekjumark , ef ekki er gert ráð fyrir að sá sem þiggur foreldragreiðslur hafi nokkrar tekjur að fjármagnstekjum og að örorkugreiðslum undanskildum .
Hefði þá greinin ekki þurft að vera einskorðuð við þessa tekjuflokka ? Ef túlkun Tryggingastofnunar á 19. grein er rétt , hvers vegna er þá 22. grein laganna til staðar og þyrfti þá ekki að nota annars konar orðasamband en " þar á meðal " ? Sé mat Tryggingastofnunar á lögunum rétt þýðir það að bótaþegi sem þiggur foreldragreiðslur má vinna fyrir sér og fá allt að 52.000 krónur á mánuði í tekjur án þess að foreldragreiðslur skerðist .
En fari tekjurnar í 53.000 krónur á mánuði missir bótaþeginn greiðslurnar að fullu .
Veikindi og fötlun " venjast " Einstaklingur sem lendir í því að eiga alvarlega veikt eða fatlað barn er á svipstundu í þeirri stöðu í lífi sínu að athyglispunkturinn er aðeins einn , þ.e. veika eða fatlaða barnið .
Hvernig sem umönnunin er , hvort sem hún er mikil að því er varðar líkamlega aðstoð eða viðveru vegna kvala og vanlíðanar barnsins , þá er það ljóst að flestir foreldrar henda öllu frá sér til að sinna þörfum barnsins síns .
Svo getur það gerst að ekkert breytist er varðar barnið árum saman .
Fötlunin er enn sú sama , heilaæxlið er óviðráðanlegt , taugahrörnun er viðvarandi o.s.frv. Á þessu ári eða árum sem foreldrið hefur annast veikt eða fatlað barn sitt geta flestir foreldrar víkkað út athyglispunkt sinn þar sem umönnunin er orðin hluti af lífinu .
Á þeim tíma getur það reynst foreldri vel að komast út úr heimi veikinda eða fötlunar þó ekki sé nema í örstuttan tíma eigi foreldrið kost á að hitt foreldrið , ömmur , afar eða aðrir aðstandendur eða vinir geti setið yfir og / eða sinnt veika eða fatlaða barninu .
Það að foreldrið treysti sér til að fara að vinna í hlutastarfi þarf ekki að þýða að fötlunin hafi gengið til baka , hrörnunarsjúkdómurinn hafi horfið eða að hjartagallinn sé á bak og burt .
Það þýðir einfaldlega að veikindin eða fötlunin eru orðin hluti af hversdagslegu lífi fjölskyldunnar .
Það er ekki auðvelt verk að stíga út úr ramma veikinda og fötlunar og fara aftur inn á vinnumarkaðinn eftir nokkurra ára fjarveru .
Það hlýtur hver maður að sjá að treysti foreldið sér til að fara í hlutastarf hlýtur það bæði að gera einstaklingnum og fjölskyldunni gott , fyrir utan samfélagslega hagkvæmni .
Fær ekki að vinna Áslaug Ósk Hinriksdóttir er bundin heima við með langveikri dóttur sinni .
Hún hefur áhuga á að fara í hlutastarf á kvöldin þegar eiginmaður hennar er heima en geri hún það missir hún rétt sinn til foreldragreiðslna .
Texti : Signý Gunnarsdóttir signy@mbl.is Myndir : Kjartan Þorbjörnsson golli@mbl.is Áslaug Ósk Hinriksdóttir hefur staðið í baráttu með níu ára dóttur sinni , Þuríði Örnu , síðan í október 2004 en þá greindist hún með illkynja heilaæxli .
Meðferðarferlið hefur verið bæði strangt og langt og neyddist Áslaug Ósk þá til að hætta störfum sínum hjá Íslandsbanka .
" Áður en foreldragreiðslurnar urðu að veruleika var ég föst heima og án nokkurra tekna , " sagði Áslaug Ósk .
Eins þurfti eiginmaður hennar , Óskar Örn Guðbrandsson , að leggja niður störf um tíma til að sinna veiku barni þeirra og urðu þau hjónin þá að treysta á fjárhagsaðstoð frá sínum nánustu .
" Í fyrstu þegar foreldragreiðslurnar byrjuðu átti ég ekki rétt á þeim þar sem það var það langt síðan dóttir mín hafði veikst .
Það var síðan leiðrétt skömmu eftir að ég kom í sjónvarpsviðtal um málið .
" " Farðu bara í bíó eða á kaffihús " Áslaug Ósk segir foreldragreiðslurnar hafa hjálpað þeim mjög mikið og hún er þakklát fyrir það velferðarkerfi sem við búum við .
Hún hefur samt sem áður undan einu að kvarta er varðar foreldragreiðslurnar en foreldrum sem þiggja þessar greiðslur gefst ekki tækifæri til að fara að hluta út á vinnumarkaðinn án þess að missa að fullu greiðslurnar .
Þannig að einstaklingur sem þiggur foreldragreiðslur og telur sig geta unnið 30% vinnu með veiku barni sínu fær þá engar foreldragreiðslur um leið og hann hefur störf í stað þess að fá 70% foreldragreiðslur á móti starfi sínu , nú eða að foreldragreiðslur skerðast þegar tekjur fara yfir ákveðna frítekjuupphæð og falla niður þegar þær ná ákveðnu hámarki .
Það eru því ófáir foreldrar sem hafna því að fara út á vinnumarkaðinn svo að þeir missi ekki rétt sinn .
Áslaug Ósk leitaði eftir því að fara í hlutastarf fyrir tveimur árum og þá einna helst til að komast út eitt til tvö kvöld í viku og hitta annað fólk .
Þegar hún leitaði svara hvers vegna hún gæti ekki unnið þó að hún væri á foreldragreiðslum var svarið að þessar greiðslur væru eingöngu ætlaðar þeim sem gætu ekki með nokkru móti verið úti á vinnumarkaði og til þess að fá útrás fyrir félagslegu hliðina þá gæti hún bara skellt sér í bíó eða á kaffihús .
" Auðvitað var ég bundin yfir dóttur minni allan daginn og hefði ekki með nokkru móti getað unnið frá henni þá en þegar Óskar var kominn heim þá hefði ég alveg getað farið út að kvöldi til .
Það myndi gera ótrúlega margt fyrir mann að fara að vinna .
Ég er mikið ein með stelpuna , þannig að maður hefði mjög gott af því að hitta annað fólk og ræða kannski eitthvað annað en veikindi .
Það myndi breyta miklu félagslega en auðvitað líka fjárhagslega .
Ég myndi helst vilja komast í starf þar sem ég hitti fólk .
Ég myndi ekki vilja vera einhvers staðar á bak við , ein .
Ég er svo fyrir löngu farin að þrá þetta .
Ég var komin með vinnu fyrir ári og ætlaði þá að hætta á foreldragreiðslunum en þá greindist Þuríður aftur .
Þá hafði ég valið starf þar sem ég þurfti ekki stöðugt að vera að útskýra fyrir fólki mína stöðu , ég ætlaði sem sagt að fara að vinna á leikskólanum sem krakkarnir mínir höfðu verið á .
Ég var farin að hlakka mikið til að byrja þar en svo breyttist það við endurgreiningu .
" Þarf að meta hvert tilfelli fyrir sig Þuríður Arna var á hraðri uppleið í bæði þroska og þreki þegar hún greindist aftur í maí 2010 .
Þá var hún send út til Svíþjóðar undir gammahníf og lamaðist hún í kjölfarið af því og þurfti að fara á mikinn steraskammt .
Þuríður Arna hefur glímt við illvíga flogaveiki sem er afleiðing heilaæxlisins .
Í dag sýnir hún mikla lömun hægra megin og hún er með krampa annan hvern dag .
Hún er elst af fjórum börnum þeirra Áslaugar og Óskars en veikindi systur þeirra hefur haft mikil áhrif á þau öll .
" Mér finnst bara að það þurfi að meta hvert og eitt tilfelli sem kemur á borð hjá Tryggingastofnun .
Þegar börnin manns eru veik er þetta ekki bara annaðhvort eða og tilfellin eru eins misjöfn og þau eru mörg , " sagði Áslaug .
Þuríður Arna fór síðast í myndatökur nú í byrjun september og var útkoman framar foreldranna björtustu vonum þegar í ljós kom að æxlið hafði minnkað .
Óttinn hefur samt sem áður tekið sér bólfestu í þeim Áslaugu og Óskari þar sem þau geta aldrei verið viss um hvaða veg æxlið hefur valið sér .
