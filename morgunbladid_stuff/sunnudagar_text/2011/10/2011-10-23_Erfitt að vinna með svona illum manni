Fyrir þremur árum vakti söguleg skáldsaga Ármanns Jakobssonar , Vonarstræti , talsverða athygli en þar er fjallað um örlagatíma í lífi Skúla og Theodóru Thoroddsen upp úr aldamótunum 1900 .
Nú hefur Ármann sent frá sér aðra skáldsögu , Glæsi , sem einnig mætti kalla sögulega .
Þar sækir Ármann , sem kennir fornar bókmenntir við Háskóla Íslands , í sagnaarfinn .
Glæsir sá sem hefur orðið í sögunni er naut á bási í fjósi í Álftafirði á Snæfellsnesi skömmu eftir árið 1000 og er sóttur í Eyrbyggju , einhverja mögnuðustu Íslendingasöguna ; í Glæsi felur sig draugur Þórólfs bægifótar og hann hyggur á hefndir .
Þessi nýja saga Ármanns hefur hlotið lofsamleg ummæli en þótt 900 ár séu á milli sögutíma þessara tveggja skáldsagna segist Ármann telja sögurnar líkar .
" Hvortveggja eru sögur sem ég vissi af og mér finnst það ekkert síður vera starf höfundar að vinna með efni sem kemur til hans einhvers staðar frá , en að finna upp á sögum , " segir hann .
" Í báðum tilvikum beitti ég mig nokkrum aga í að hverfa ekki frá því sem lá fyrir , heldur vinna með það sem ég hafði í höndunum .
Í hvorugu tilvikinu bæti ég einhverri dramatík við það sem fyrir er í sögunum ; mér finnst að báðar skáldsögurnar séu eins og túlkun á sögum sem til voru .
Ég var að lesa þær á minn hátt um leið og ég skrifaði .
" Glæsi sækir Ármann í Eyrbyggju , þetta makalausa verk , þar sem Þórólfur kemur fyrst við sögu sem maður en eftir dauðann breytist hann í hina verstu forynju .
Var Eyrbyggja búin að leita lengi á höfundinn , þessi dramatísku tengsl manna á Snæfellsnesi fyrir þúsund árum ? " Fyrst og fremst var það draugurinn sem leitaði á mig , " svarar Ármann .
" Þórólfur bægifótur hefur komið við sögu í vísindagreinum sem ég hef skrifað en þessi bók varð til út frá þessari setningu sem mér kom í hug þegar ég vann að slíkri grein : Einu sinni var ég ekki bægifótur .
Mér fannst þessi setning geta náð utan um eitthvað í hans hörmulegu örlögum .
Þessi setning er í bókinni , meira að segja tvisvar , " segir hann og brosir .
Draugurinn varð miðpunkturinn Setningin um bægifót bjó í höfði höfundarins en hann vissi lengi vel ekki hvað hann ætti að gera við hana .
" Ég hafði lengi hugleitt að láta drauginn birtast í næstu skáldsögu á eftir Vonarstræti , en um tíma var ég að vinna með þrjár eða fjórar hugmyndir að sögum og bægifótur blandaðist inn í eina þeirra .
En í mars í fyrra fékk ég þá hugmynd að skrifa söguna hreinlega um hann .
Ég ætlaði fyrst að skrifa hrollvekju um drauginn en þegar ég ákvað að segja söguna í fyrstu persónu og að hann hefði orðið gat þetta ekki verið hrollvekja .
Þegar sagan er sögð frá sjónarhorni skrímslis getur skrímslið ekki verið jafn óttalegt og ef við þekktum það ekki .
" – En á þennan hátt er hægt að vekja samkennd eða samúð með skrímslinu .
" Já .
Draugurinn varð miðpunktur sögunnar , Þórólfur sjálfur .
Upphaflega ætlaði ég mér ekki að draga Eyrbyggju inn í söguna að neinu ráði en það breyttist , Þórólfur lifir svo lengi og þar er hans nærumhverfi lýst .
En vegna þess að Þórólfur bægifótur er miðdepill sögunnar er ekkert annað úr Eyrbyggju í Glæsi en það sem tengist honum beint .
" Ármann sýnir " heimildum " sínum í Eyrbyggju mikinn trúnað , til að mynda hvað varðar atburði og lýsingar á aðalpersónum eins og goðunum Snorra og Arnkeli .
Sá síðarnefndi er sonur Þórófs bægifótar þótt ekki séu miklir kærleikar milli feðganna .
Ármann segist reyna að halda sér við þessar heimildir Eyrbyggju .
" Mér finnst það mikilvægt , " segir hann .
" Það fer alltaf í taugarnar á mér þegar listamenn sem eru að vinna með efni sem kemur til þeirra , fara að breyta því að þarflausu .
Það er minn smekkur .
Þá finnst mér eins og þeir hafi gefist upp gagnvart efninu og telja sig þurfa að " lagfæra " það .
Kannski sprettur þessi skoðun af því að ég er með bakgrunn í fræðimennskunni , og finnst að ekkert eigi að lagfæra fyrr en það er alveg nauðsynlegt .
Þannig er það með Vonarstræti og Glæsi , en sögurnar eru báðar lagfærðar svolítið .
Það er svo lítið að enginn tekur eftir því , fyrir því var brýn dramatísk nauðsyn .
" Fullkomlega óáreiðanlegur " Mér fannst gott að hafa Þórólf fyrir miðju frásagnarinnar , því þá er ekki hægt að segja frá öðru en því sem hann sér , " segir Ármann þegar við ræðum frásagnartækni .
" Sem sögumaður er Þórólfur bægifótur fullkomlega óáreiðanlegur .
Ég vona að lesendur telji ekki að allt sé satt og rétt sem honum finnst .
Hann hefur ákveðna kosti sem sögumaður , en er fullkomlega sjálfhverfur .
Þórólfur er alveg fastur í sínu sjónarmiði og mér fannst áhugavert að skrifa sögu um mann sem er algjörlega blindur , að mörgu leyti , á það sem er að gerast .
Ég held það skapi ákveðna spennu í sögunni .
" Stíll Ármanns er agaður og knappur , en hann leyfir sér hinsvegar ákveðna grótesku , enda við hæfi þegar sagt er frá draugum og skrímslum .
" Þetta er einfaldlega minn stíll en ég stóð líka frammi fyrir spurningunni hvernig ætti að skrifa sögu frá tíundu og elleftu öld , " segir Ármann þegar hann er spurður um stílinn .
" Fyrsta og besta ákvörðunin var að ekki þýddi að skrifa neitt fornmál .
Gömul orð laumast að vísu inn hér og þar og mér finnst ánægjulegt að geta nýtt orðaforða íslensks máls eins og hægt er , að nota ekki alltaf sömu fimm orðin aftur og aftur eins og margir gera .
Orðræðan í sögunni er heldur fornlegri en hugsanirnar og það fannst mér vel réttlætanlegt .
Hugsanir eru einhverskonar tungumál en þær eru ekki það tungumál sem við tölum .
Við getum aldrei tjáð nákvæmlega hvernig við hugsum , þar af leiðandi fannst mér eðlilegra að hugsanir Þórólfs væru nær nútímanum en talmálið , og þar kemst ég upp með miklu meira .
En þegar kemur að orðræðu persónanna verður hún að vera trúverðug á 10. og 11. aldar vísu og það held ég að hafi tekist sæmilega .
Ég þekki Íslendingasögurnar vel , þótt ég noti að vísu orð sem koma ekki fyrir í þeim , en þá er ágætt að lesandinn taki ekki eftir því .
" Þórólfur bægifótur umbreytist tvisvar sinnum .
Fyrst gengur hann aftur um Þórsárdal , þar sem bær hans Hvammur stóð , og drepur bæði menn og skepnur .
Mennirnir ganga aftur með honum og er það hin hræðilegasta hersing þar til tekst að kveða þau niður og dysja skrokk Þórólfs á Þórólfshöfða í Álftafirði .
Þar er hann brenndur en kýr nokkur sleikir öskuna og þannig vaknar draugurinn upp í bolakálfinum Glæsi .
Ármann kaus að láta Þórólf segja söguna úr nautinu .
" Þegar mér hafði dottið það í hug fannst mér eðlilegt að halda því , að láta alla söguna vera sagða af nauti .
Bak við það er ákveðin lógík því nautið á básnum hefur endalausan tíma og er líklegt til að hugleiða eigin stöðu .
Þá skapast líka þessi spenna sem er í sögunni , þar sem Glæsir hyggst verða Þóroddi bónda að bana .
Það varð strax ákveðin spennumiðja verksins .
En eftir því sem skrifunum fór fram fannst mér nauðsynlegt að gera þetta erfitt fyrir Glæsi .
Þegar Glæsir er kominn á básinn verður Þóroddur stór hluti af lífi hans og tilfinningar Glæsis til Þórodds verða flóknari en þær áttu að vera .
Almennt séð er Þórólfi ekki vel við nokkurn mann en lendir í þessari stöðu , að þurfa að bana eina manninum sem honum finnst hafa verið góður við sig .
" Sögurnar eins og Tinnabækurnar Á síðustu árum hafa nokkrir íslenskir höfundar verið að vinna úr þessum sagnaarfi , Einar Kárason og Thor Vilhjálmsson til að mynda úr Sturlungu , en Ármann þekkir þennan heim mjög vel .
" Ég er að kenna nákvæmlega þessi fræði .
Líf mitt snýst að einhverju leyti um þetta , " segir hann .
" Í raun og veru finnst mér ég ekkert vera að skrifa um menningararfinn og ég lít ekkert á fornsögur sem menningararf .
Ég veit að þær eru menningararfur en mitt persónulega samband við þær er ekki þannig .
Í fyrsta lagi eru þær hluti af vinnu minni en í öðru lagi hneigist ég til að líta þær sömu augum og nútímalesendur líta nútímasögur .
Þetta eru sögur sem ég hef áhuga á .
Fyrir mér eru Íslendingasögurnar að vissu leyti eins og Tinnabækurnar .
Þær las ég sem barn og þær höfðu mikil áhrif á mig en Tinni er ekki á neinum stalli hjá mér þótt mér þyki mjög vænt um hann .
Eins þykir mér mjög vænt um Íslendingasögurnar en ekki á þann hátíðlega hátt sem felst í orðinu menningararfur .
" – Það er engin upphafning .
" Nei .
Þær eru eins og góðir foreldrar sem eru með manni og maður tekur þeim að vissu leyti sem gefnum , en hefur þau ekki upp á neinn stall .
Mér finnst mjög eðlilegt að rithöfundar hafi verið að vinna með þessar sögur með sínum hætti , þetta eru okkar sögur og hluti af okkar reynsluheimi .
Að sumu leyti horfi ég meira til ákveðinna erlendra höfunda sem hafa unnið gott starf í að snúa við gömlum sögum , eins og Kanadamaðurinn Timothy Findley til að mynda , en hann skrifaði afar djarfa bók um Nóaflóðið , snýr því á haus .
Svava Jakobsdóttir er síðan annar áhrifavaldur .
Mér finnst nauðsynlegt að snúa sögum á ská til að sjá hvort í þeim leynist eitthvað sem við höfum ekki komið auga á .
Mér finnst þetta ekki ólíkt starfi bókmenntatúlkandans , nema aðferðirnar eru nokkuð öðruvísi .
" Að lokum segist Ármann brosandi hafa haft áhyggjur af því að hann kunni að vera kallaður karlrembusvín af einhverjum lesendum , því draugurinn man ekkert hvað neinar af konum hans hafa heitið .
" Mér fannst að þannig yrði þetta að vera .
Bægifótur nefnir hvoruga eiginkonu sína , og ekki barnsmóðurina heldur , og er hreinlega illa við þær .
Þetta er svakalegur maður og sambúðin við hann var ekki auðveld .
Það var erfitt að vinna með svona illum manni þetta lengi – og hann er verulega illur .
Aðallega er hann þó hrikalega sjálfhverfur og það finnst mér hvað versti ljóðurinn á honum , " segir Ármann .
