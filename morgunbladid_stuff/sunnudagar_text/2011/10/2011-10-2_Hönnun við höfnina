Kvenlegur kraftur spinnst saman í sterka heild í glænýrri hönnunarverslun sem ber nafnið Netagerðin og verður opnuð næstkomandi fimmtudag .
Volki er eitt þeirra hönnunarfyrirtækja sem selja vöru sína á staðnum .
Texti : Inga Rún Sigurðardóttir ingarun@mbl.is Myndir : Sigurgeir Sigurðsson sigurgeir@mbl.is Volki er eitt nokkurra hönnunarfyrirtækja , sem hafa tekið höndum saman til að stofna verslunina Netagerðina á Nýlendugötu 14 .
Hönnuðirnir sem standa að þessu eru sjö talsins en fyrirtækin fimm , auk Volka verða þarna Stáss , Bryndís Bolla textílhönnuður , Sigga Heimis og ljósmyndarinn Anna María Sigurjónsdóttir .
Konurnar hafa komið sér fyrir steinsnar frá gömlu höfninni , sem blómstrar af lífi um þessar mundur , en aðalinngangur verslunarinnar er frá Mýrargötu .
Í húsinu verður ekki aðeins hægt að gleðja augað heldur líka magann því þarna verður ennfremur veitingastaðurinn Forréttabarinn , sem er í eigu sömu manna og standa að Humarhúsinu .
Á efri hæðum eru myndlistarmenn með vinnustofur en SÍM leigir húsið , þannig að það er sannarlega listrænt líf í húsinu .
Þarna verður ekki aðeins verslun heldur líka skrifstofurými þannig að hönnuðirnir hafa vinnuaðstöðu á staðnum .
Nafnið Netagerðin kemur til vegna þess að það var á árum áður netagerð í húsinu , Netagerð Reykdals Jónssonar .
Volki er samstarf tveggja hönnuða , Olgu Hrafnsdóttur og Elísabetar Jónsdóttur .
Þær kynntust í Hollandi og hófu samstarf árið 2007 .
Núna eru þær hinsvegar fluttar heim og búa í Vesturbænum eftir tæplega áratugardvöl í Haag .
" Þetta er dásamleg staðsetning og húsið er æðislegt , " segir Olga .
" Þó að við séum ólíkir hönnuðir passar þetta allt vel saman , " segir Elísabet en hönnuðirnir kynntust eftir að hafa tekið þátt í húsgagnasýningunni 10+ á Hönnunarmarsi .
Volki hefur íslensku ullina í hávegum .
Olga og Elísabet hafa endurunnið íslenskar lopapeysur , sem þær fundu á flóamörkuðum .
" Það var svolítið sorglegt að sjá þær svona í haug , " rifjar Olga upp um hvernig ástarævintýri þeirra við íslensku ullina byrjaði .
" Við urðum ástfangnar af prjónavörum og íslensku ullinni .
Og þegar við fluttum heim ákváðum við bara að einbeita okkur að þessu , " segir Elísabet .
" Okkur fannst vöntun á því að gera hönnunarvörur úr íslensku ullinni , ekki bara dæmigerðar túristapeysur , " segir Olga .
" Við erum ekki fatahönnuðir heldur erum við að nýta ullina sem áklæði og nota hana í heimilisvörur , " segir Elísabet og á þá sem dæmi við púða og teppi .
" Við blöndum íslensku ullina með neonþráðum , " segir Olga , sem setur mjög skemmtilegan svip á vörurnar þeirra .
Ennfremur er Volki alltaf með verkefni í gangi sem byggist á endurvinnslu og má núna nefna snagana skemmtilegu , sem gerðir eru úr gömlum diskum .
Netagerðin verður opnuð næstkomandi fimmtudag , hinn 6. október , og verður opnunarteiti á milli 17 og 19 .
Dagurinn er bæði afmælisdagur Elísabetar og svo auðvitað kreppudagurinn mikli en þarna verður aðeins skálað fyrir sköpunarkraftinum en kreppan send út í kuldann .
