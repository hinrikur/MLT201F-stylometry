Carlos Tevez er tvímælaust knattspyrnumaður vikunnar .
Því miður .
Margir sýndu sparihliðarnar í deildarleikjum víða í Evrópu um síðustu helgi og í Meistaradeildinni í miðri viku , m.a. argentínski snillingurinn Lionel Messi hjá Barcelona , enn einu sinni .
Landi hans Tevez er samt sá umtalaðasti .
Ekki fyrir færni innan vallar , sem hann er þó þekktur fyrir , heldur vegna þess hvernig hann spilaði rassinn úr buxunum á varamannabekknum .
Engum hefur líklega tekist það með jafnafgerandi hætti fram að þessu .
Tevez , þessi frábæri leikmaður , neitaði að koma inn á í leiknum gegn Bayern München í Meistaradeildinni á miðvikudaginn .
Þjóðverjarnir höfðu 2:0 -forystu á heimavelli og Roberto Mancini , hinn ítalski þjálfari City , vildi freista þess að laga stöðuna og skipta Tevez inn á , en leikmaðurinn hunsaði fyrirmæli þjálfarans ! Ef marka má látbragð þess argentínska á sjónvarpsmyndum hafði hann ekki minnsta áhuga á því að taka þátt í verkefninu .
Fáheyrð framkoma .
Eðlilega sauð á Mancini þegar hann ræddi við blaðamenn að leikslokum .
Ítalinn var að vísu yfirvegaður en það leyndi sér ekki að reiðin kraumaði undir .
Skýrt var í huga Mancinis að hann veldi Tevez ekki framar í liðið .
Skyldi engan undra .
Daginn eftir sagði leikmaðurinn málið vera misskilning því hann hefði alveg verið til í að spila .
Hvernig hægt er að misskilja þjálfarann við aðstæður sem þessar er mér hulin ráðgáta .
Atvikið leiðir hugann að hlutverki íþróttastjarna sem fyrirmynda .
Börn líta upp til hetjanna , safna af þeim myndum , klippa hárið jafnvel eins og reyna að apa eftir þeim tilþrifin .
Vonandi kemst það ekki í tísku að ungar stelpur eða strákar , sem þurfa að byrja á varamannabekknum , neiti að fara inn á þegar þjálfarinn vill .
Viðbrögð Tevez ( ef frásögn Mancinis er rétt , sem varla þarf að efast um ) eru ekki bara móðgun við þjálfarann , heldur samherjana , eigendur félagsins og stuðningsmennina .
Þótt mönnum finnist þeir eiga að vera í aðalhlutverki verða þeir að muna að fótbolti er hópíþrótt ; allir verða að taka þátt í verkefninu af heilum hug , ekki bara þeir ellefu sem eru innan vallar hverju sinni .
Áhugamönnum er kannski vorkunn , bara kannski , en þegar atvinnumaður eins og Tevez á í hlut er framkoman hneyksli .
Maður , sem þiggur meiri peninga í mánaðarlaun en margt venjulegt fólk getur unnið sér inn á allri starfsævinni , getur einfaldlega ekki hagað sér svona .
Hvorki í vinnu sem þróttamaður né nokkru öðru starfi .
Tevez er afreksmaður .
Það hefur hann sýnt á vellinum síðustu ár , en það má líka telja töluvert afrek að hafa fengið alla íbúa stórrar borgar upp á móti sér .
Hann lék um tíma við mjög góðan orðstír með Manchester United en var ekki hátt skrifaður hjá stuðningsmönnum þess eftir að hann fór á brott og það ekki í góðu .
Óvinsældir hans jukust enn frekar meðal stuðningsmanna Rauðu djöflanna þegar hann gekk til liðs við erkifjendurna í Manchester City og nú eru stuðningsmenn bláa liðsins í borginni líka búnir að fá nóg af honum .
Þeir bæjarbúar sem ekki hafa áhuga á fótbolta , og þeir eru vissulega til , hugsa honum svo eflaust þegjandi þörfina eftir þau ummæli hans fyrir nokkrum misserum að borgin sé leiðinleg og þangað muni hann aldrei koma eftir að knattspyrnuferlinum lýkur ! 