Á hverjum degi verðum við vitni að því að stjórnarmeirihlutinn sem ráðið hefur hér ríkjum í bráðum þrjú ár gerir sér enga grein fyrir því , að það er hagvöxtur , sem byggist á fjárfestingum og aukinni atvinnuuppbyggingu í kjölfar fjárfestinga , sem getur skilað okkur Íslendingum uppréttum út úr því kreppuástandi sem við höfum kúldrast í frá því haustið 2008 .
Ríkisstjórn Jóhönnu Sigurðardóttur og Steingríms J. Sigfússonar hefur aldrei skilið þessi einföldu hagfræðilegu sannindi og raunar barist gegn þeim af hörku á svo ótrúlega mörgum sviðum , að landinu beinlínis blæðir vegna baráttu þeirra og flokkssystkina þeirra .
Það var vitanlega óboðlegt og þingmönnum til vansa ( sem kemur raunar ekki á óvart , þegar skoðað er hverjir áttu í hlut ) að hlýða á stjórnarþingmenn úr ræðustól á Alþingi síðasta þriðjudag , tjá sig um þá ákvörðun Alcoa að hverfa frá áformum um að reisa álver á Bakka við Húsavík .
Fremstur í smekkleysunni var samfylkingarþingmaðurinn Mörður Árnason og Magnús Orri Schram kom fast á hæla honum .
Það var eins og þórðargleði gætti í rómi Marðar þegar hann sagði : " Það er vonandi að þetta sé í síðasta skipti sem álfyrirtæki og misvitur stjórnvöld toga heil héruð á asnaeyrum í atvinnuuppbyggingu sem aldrei var forsenda fyrir .
" Hvað ætli Þingeyingum finnist um það , að þingmaður Samfylkingarinnar kalli þá " asna " úr skjóli þinghelgi á Alþingi og segi þá hafa verið dregna á " asnaeyrum " ? ! Magnús Orri Schram var ekki jafn ruddafenginn í orðavali í sinni ræðu , þótt hann væri að sjálfsögðu jafn ómálefnalegur og Mörður .
Hann sagði að það hefði " verið farsæl ákvörðun á sínum tíma að segja upp einokunarsamningi Alcoa á orkunni fyrir norðan enda hefði fyrirtækið ekki verið tilbúið að greiða samkeppnishæft verð , " eins og þetta var orðað á mbl.is sl. þriðjudag .
Þeir Höskuldur Þórhallsson og Birkir Jón Jónsson , framsóknarþingmenn , lýstu niðurstöðunni fyrir norðan á annan veg en stjórnarþingmennirnir og sögðu að aðkoma stjórnvalda að atvinnuuppbyggingu á Bakka væri ein sorgarsaga síðan núverandi ríkisstjórn tók við völdum .
Það eru orð að sönnu , því Þingeyingar og Alcoa hafa lagt í miklar rannsóknir , undirbúning og skipulagsvinnu í góðri trú , til þess að þetta verkefni gæti orðið að veruleika og komið Þingeyingum til góða í bráð og lengd .
Bjarni Benediktsson , formaður Sjálfstæðisflokksins , sagði réttilega að það hefði aldrei verið neitt að marka orð stjórnvalda um stuðning við verkefnið , því um leið og verkefnið hefði verið slegið af kæmu stjórnarliðar og fögnuðu niðurstöðunni .
Það eina sem má saka Þingeyinga um , er að hafa lagt trú á að orð ríkisstjórnar Jóhönnu Sigurðardóttur myndu standa eins og stafur á bók .
Það hafa þau vitanlega ekki gert og alls ekki útilokað að þessari ríkisstjórn verði reistur minnisvarði , þar sem áletrunin " Ríkisstjórn svikinna loforða " standi feitletruð .
Til þess var sérstaklega tekið í umræðunni á Alþingi á þriðjudag að tveir þingmenn VG í Norðausturkjördæmi , sjálfur formaðurinn Steingrímur J. og hans helsti snati , Björn Valur Gíslason , voru ósýnilegir .
Það er kannski ekki að furða þótt þeir hlaupi skíthræddir í felur , því þeir hafa ekkert lagt af mörkum , til þess að atvinnuuppbygging til framtíðar fari fram í þeirra eigin kjördæmi .
Þá grunar líklega að kjósendur heima í héraði séu ekkert á þeim buxunum að verðlauna þá sérstaklega í næstu þingkosningum .
Kjósendur heima í héraði vita sem er , hvað sem VG-hjalinu líður , að það verða ekki fjallagrasatínsla og lopapeysuprjón sem leysa þeirra vanda , ekki satt ? 