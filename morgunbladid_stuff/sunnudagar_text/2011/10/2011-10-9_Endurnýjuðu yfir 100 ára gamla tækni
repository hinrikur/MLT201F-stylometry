Ljósmyndun er bæði iðngrein og listgrein , þótt hún sé hérlendis frekar þekkt sem iðngrein .
Námskeið var haldið hér á landi í ljósmyndtækni sem nefnist bromoil og mættu nokkrir listaljósmyndarar á þetta námskeið til að kynna sér tæknina .
Texti : Börkur Gunnarsson borkur@mbl.is Myndir : Árni Sæberg saeberg@mbl.is Haldið var námskeið í ljósmyndatækni , sem nefnist bromoil , í Ljósmyndasafni Reykjavíkur á dögunum .
Kanadíski ljósmyndarinn David W. Lewis hélt námskeiðið en honum hafði verið boðið til landsins af ljósmyndaranum Jónu Þorvaldsdóttur .
Jóna lauk námi frá European Institute of Photography árið 2000 og hefur síðan þá haldið margar sýningar hér á landi og í mörgum löndum Evrópu .
Hún hefur sótt fjölda námskeiða erlendis til að tileinka sér gamaldags ljósmyndunaraðferðir , meðal annars bromoil-aðferðina .
Ljósmynd sem listaverk " Ég hafði sótti námskeið hjá Lewis í Oregon fyrir 2 árum og gat talið hann á að koma hingað til Íslands og kenna þessa mjög svo einstöku ljósmyndaaðferð sem alltof fáir vita af , " segir Jóna .
" Sjálf hef ég alltaf þurft að leita út fyrir landsteinana til að læra gamlar og spennandi ljósmyndunaraðferðir þar sem handbragðið skiptir miklu máli og hver og ein ljósmynd er einstök .
Auk þess að vinna mínar ljósmyndir í bromoil þá reyni ég að ná fram listrænum áhrifum með því að ljósmynda á stóra blaðfilmu ( 19 x 24 cm ) .
Ég ber ljósnæma vökva eins og til dæmis platinum og palladium á hágæða bómullarpappír og framkalla í útfjólubláu ljósi .
Ég aðhyllist svokallaðan " piktorialisma " , því ég hef mikið álit á verkum Edwards Steichens og Alfreds Stieglitz sem ásamt fleiri meðlimum hinnar svokölluðu " Photo Session " börðust fyrir því að staða ljósmyndunar yrði í samræmi við fagrar listir en á sínum eigin forsendum .
Mér finnst ég vera á sama stað núna og þeir á árunum 1880-1920 þegar þeir vildu greina sig frá iðnvæðingunni og litu á sig sem listamenn og unnu að því að gera stöðu ljósmyndunar að þeirri sömu og málverkið hafði .
Mér finnst því vera mikill munur á ljósmynd sem unnin er frá upphafi til enda í myrkraherberginu og handunnin á hágæða fiberpappír og ljósmynd sem prentuð er úr góðum bleksprautuprentara .
Ástæðan fyrir því að stafræn tækni hentar mér ekki er sú að mér finnst handbragðið ekki skila sér á þann hátt sem ég vil .
Möguleikarnir í stafrænu tækninni eru ekki takmarkaðri en einfaldlega öðruvísi .
Fyrir mér er ljósmyndun ástríða og það skiptir mig miklu máli að ljósmyndin sé einstök .
Á sýningunni minni í Art Photos í Skipholti 5 er ég með ljósmyndir sem unnar eru í palladium og einnig silfurgelatin-ljósmyndir á gamlan hágæða fiber-pappír .
Sumar myndanna eru tónaðar og handmálaðar með vatnslitum og bleki .
Ég stefni auðvitað að því að sýna ljósmyndir á næstunni unnar með bromoil-aðferðinni en hún krefst mikillar vinnu og nákvæmni .
Ég keypti eina bromoil-ljósmynd af David W. Lewis sem er núna til sýnis í Art photos .
En á námskeiðinu voru auk mín 7 frábærar og hæfileikaríkar konur sem allar eru góðir ljósmyndarar .
Þær náðu góðum tökum á tækninni og höfum við nú þegar stofnað með okkur vinnusmiðju þar sem við munum koma saman reglulega og vinna bromoil-myndir og stefnum að því að fá David hingað að ári liðnu til þess að kenna okkur enn meiri tækni í bromoil , " segir Jóna .
Bromoil-ljósmyndaaðferðin var fundin upp árið 1907 og var ein af sjaldgæfum aðferðum , svokölluðum " pigment processes " .
Bromoil-ljósmynd er upphaflega silfurgelatin-ljósmynd unnin á sérstakan ljósnæman fiber-pappír , sem lögð er í bleikivökva sem eyðir silfurmyndinni og úr verður svokallað matrix .
Því næst er myndin kölluð fram með litho-bleki sem borið er á matrixinn með sérstökum bursta , borið á lag fyrir lag .
Að ljósmynda Ísland David W. Lewis er þekktur listaljósmyndari frá Kanada og hefur einbeitt sér að bromoil-aðferðinni og telur það skyldu sína að miðla þessari einstöku ljósmyndatækni áfram svo aðferðin deyi ekki út .
Hann hefur haldið fjöldann allan af námskeiðum og kennt víðsvegar um heiminn .
Hann vinnur nú að því að ljósmynda verkefni um gamlar myllur í Norður-Ameríku .
Aðspurður hvort hann sé ekki á vitlausum stað að vera hér á Íslandi , því hér séu svo fáar myllur , segir hann námskeiðið vera aðalmarkmið sitt með verunni hér .
" Ég hef líka séð svo undurfagra staði eins og Djúpavík og Eyri við Ingólfsfjörð sem hefur verið virkilega gaman að ljósmynda , " segir Lewis .
Hann segist alls ekki hafa hafnað stafrænu byltingunni heldur tvinna saman gamlar og nýjar aðferðir því hann útbýr stafrænar negatívur bæði út frá filmum sem skannaðar eru inn í tölvu eða út frá " hráfælum " .
Stafræna filman er því kontakt-prentuð á fiber-pappírinn í myrkrarherberginu .
Hann segist hafa haft mjög gaman af því að kenna þessum hópi hér á Íslandi .
" Það er alveg merkilegt hvað Íslendingar eru alltaf tilbúnir að leggja mikið á sig til að hjálpa manni , það hefur verið sérstök ánægja fyrir mig og konuna mína að vera hérna , " segir David .
