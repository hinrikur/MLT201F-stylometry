Eitt af því sem ástæða var til að velta fyrir sér í kjölfar hrunsins haustið 2008 var það hvort sá atburður mundi leiða til breytts hugarfars þjóðar , sem hafði búið við vaxandi velgengni um langt skeið , og breytts lífsstíls .
Þegar alvarlegir atburðir verða í lífi einstaklinga getur það leitt til þess að viðhorf þeirra til lífsins gjörbreytist , hvað það er sem skiptir máli og hvað skiptir engu máli .
Og þess vegna ekki fráleitt að ætla að hið sama geti gerzt í lífi þjóðar .
Mörgum hefur þótt djúpt á þeirri viðhorfsbreytingu en kannski er hún að verða að veruleika , ekki sízt ef við lítum yfir sviðið allt en ekki bara á Ísland eitt .
Umræður um alla Evrópu snúast nú um eitt og hið sama – að minnka skuldir þjóða , fyrirtækja , heimila og einstaklinga .
Nýjasta dæmi um það er ræða David Cameron , forsætisráðherra Breta , á landsfundi Íhaldsflokksins sl. miðvikudag .
Kjarninn í ræðu Camerons var sá að Bretar þyrftu að minnka skuldir á öllum stigum samfélagsins til þess að treysta efnahag sinn .
Og sami boðskapur heyrist annars staðar , þótt með mismunandi hætti sé .
Bandaríkjaþing og Hvíta húsið standa í stóraðgerðum við að skera niður opinber útgjöld til næstu tíu ára .
Ísland er ekkert annað en spegilmynd af þessari stöðu .
Þótt deilt sé hér heima fyrir um einstakar niðurskurðaraðgerðir ríkis og sveitarfélaga hljóta þó allir , stjórnarsinnar og stjórnarandstæðingar , að vera sammála um , að niðurskurður útgjalda er óhjákvæmilegur .
Í þessu felst að bæði við , Bandaríkjamenn , Bretar og aðrar þjóðir í okkar heimshluta horfumst í augu við , að ekki er hægt að halda áfram að lifa nú á kostnað framtíðarinnar .
Það sama á við um fyrirtæki , heimili og einstaklinga .
Allar þessar einingar samfélagsins hljóta að hugsa á sama veg .
Það var lykilþáttur í ræðu Camerons á miðvikudag .
En um leið og þetta er sagt er ákveðin mótsögn fólgin í því ef og þegar opinberir aðilar og jafnvel fyrirtæki gera fjárhagsáætlanir sínar út frá þeirri forsendu að hinn almenni borgari muni auka eyðslu sína um leið og hann getur .
Cameron fann samstundis fyrir þessari mótsögn .
Brezku blöðin sögðu frá því á miðvikudagsmorgun hvað hann mundi segja í ræðu sinni síðar þann dag .
Eitt af því var það að hann hvatti Breta skv. hinum skrifaða texta ræðunnar til þess að borga upp kreditkortaskuldir sínar .
Sérhagsmunaöflin í formi stórmarkaða dembdust yfir hann strax þennan sama morgun og sögðu : ef þú hvetur fólk þess að borga upp kreditkortaskuldir sínar minnkar salan hjá okkur enn meira og samdrátturinn í efnahagslífinu verður enn meiri .
Cameron gaf strax eftir og breytti texta ræðunnar þótt meginþemað væri óbreytt .
Þegar ríkisstjórn Íslands leggur fram fjárlagafrumvarp , sem að einhverju leyti byggist á aukinni einkaneyzlu , er hún í raun að ýta undir óbreytt hugarfar og óbreyttan lífsstíl frá árunum fyrir hrun .
Þjóðin þarf á öðru að halda .
Það hefur kostað Þjóðverja gífurlega fjármuni að endurreisa austurhluta landsins og því verki er ekki lokið enn .
Þeir hafa unnið sig í gegnum það með því að auka útflutning .
Aðhaldið á öllum sviðum heima fyrir hefur verið mikið .
Sá mikli efnahagsstyrkur sem Þýzkaland býr við í dag byggist á stórauknum útflutningi .
Það er röng pólitík hjá stjórnvöldum , vinnuveitendum og verkalýðshreyfingu að telja fólki trú um að betri tíð sé á næsta leiti .
Svo er ekki .
Það tekur lengri tíma en þrjú ár að vinna upp afleiðingar hrunsins .
Um leið og svigrúm skapast hlýtur forgangsverkefni vera að rétta hlut þeirra , sem við bágastan hag búa .
En velgengni okkar í framtíðinni byggist á því að auka útflutning okkar og afla tekna annars staðar frá .
Þetta eiga stjórnmálamennirnir að segja þjóðinni og segja það umbúðalaust .
Það breytta hugarfar sem við þurfum á að halda eftir hrun er að hætta að lifa á kostnað framtíðarinnar .
Það er ekkert erfitt eða vont líf þótt það kalli á annan lífsstíl en þann sem kenndur er við það umtalaða ár 2007 .
Var það eitthvað sérstaklega eftirsóknarverður lífsmáti ? Í gegnum allan hávaðann , hvort sem er frá pottum og pönnum á Austurvelli eða frá reiðum mótmælendum á götum Aþenu fyrr í viku , sem æptu á lögreglumennina , sem notuðu táragas á þá , að þeir ríku gætu borgað eða frá hinum óvæntu götumótmælum , sem hafa verið að breiðast út í New York og snúa ekki sízt að fjármálafyrirtækjunum á Wall Street , eða frá mótmælagöngu kennara í Madríd fyrir nokkrum dögum , er það þetta breytta hugarfar , sem er að brjótast fram .
Fólk er ekki að mótmæla því að þurfa að lifa á eigin aflafé en ekki framtíðinni .
Það er að mótmæla því að taka á sig skuldbindingar sem aðrir hafa stofnað til og reyna nú að koma yfir á almúgann .
Þetta grundvallaratriði , þessi þörf á breyttu hugarfari og breyttum lífsstíl í samræmi við það er lítið sem ekkert til umræðu af hálfu þeirra sem kjörnir hafa verið til að veita þjóðinni forystu .
Kannski eru það þeirra meginmistök og kannski er það ein af ástæðunum fyrir því að fólk leitar aftur og aftur á Austurvöll til að mótmæla .
Það er hægt að tala við fólk með ýmsum hætti .
Forsetafrúin , Dorrit Moussaief , talaði við fólk með sínum hætti á þingsetningardaginn .
En íslenzkir stjórnmálamenn , hvar í flokki sem þeir standa , virðast vera þeirrar skoðunar að bezt fari á því að tala sem minnst við fólk , að ekki sé nú talað um ef það safnast saman fyrir utan þinghúsið .
Hrunið var ekki tímabundin uppákoma í íslenzku samfélagi .
Það var harkaleg áminning um að við hefðum gengið of hratt um gleðinnar dyr .
