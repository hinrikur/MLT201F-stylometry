Frjálslyndi flokkurinn í Bretlandi hefur verið harðsnúinn Evrópusambandsvinur og barðist lengi vel fyrir því að Bretland tæki evru upp í stað pundsins .
Nú segja talsmenn hans að fráleitt sé fyrir Bretland að taka upp evru .
Þeir hafa dregið nýja línu í sandinn .
Þeir vilja ekki að Bretland hverfi úr ESB .
Evrópska reiðhjólið Forsætisráðherra landsins , íhaldsmaðurinn Cameron , hefur einnig skipað sér þeim megin línunnar .
Hann segist ekki vilja fara úr sambandinu og þess vegna hafnar hann kröfum , sem verða sífellt háværari , að spyrja þjóðina álits með atkvæðagreiðslu , því hann gerir sér fulla grein fyrir hvernig svar hennar yrði .
Utanríkisráðherra Bretlands , Haig , segir að ástandið á evrusvæðinu sé eins og í brennandi húsi , þar sem engar útgönguleiðir séu til .
Það er óhugnanleg lýsing , en því miður sönn .
Og svo haldið sé við bálslíkinguna þá eru forystumenn Íhaldsflokksins á milli tveggja elda .
Þeir eru í viðkvæmu stjórnarsamstarfi með Frjálslyndum , sem aldrei myndu samþykkja úrsögn úr ESB og því alls ekki þjóðaratkvæði um það og þeir skynja hug flokkssystkina sinna , sem sjá ekki flestir gagn í því fyrir Breta að vera í sambandinu .
Þeir Cameron og Haig segjast því munu beita sér fyrir því að dregið verði úr valdi Evrópusambandsins og fullveldi ríkjanna og þá auðvitað einkum Bretlands , verði aukið á ný .
Það eru ekki mjög sannfærandi skilaboð í núverandi ástandi .
ESB hefur jafnt og þétt aukið valdið í Brussel og skert valdheimildir þjóðríkjanna að sama skapi .
Sambandið hefur verið furðu heiðarlegt í þessari viðleitni sinni .
Leiðtogar þess líkja því við reiðhjól .
Það verði að halda lágmarkshraða áfram , annars verði örðugt og jafnvel ómögulegt að halda jafnvægi á hjólinu .
Og núna bætast ógöngur evrunnar við .
Andstæðinga hennar og stuðningsmenn greinir ekki lengur á um að myntsamstarfið hefur gengið sér til húðar í núverandi mynd .
Andstæðingarnir vilja því hætta því áður en skaðinn verði enn meiri .
Evrusinnar vilja á hinn bóginn nota tækifærið til að færa það vald frá þjóðríkjunum til Brussel sem dugi til þess að myntin lifi .
Til þess þarf ESB að verða ígildi ríkis nánast að öllu leyti nema að forminu til .
Hingað til hafa þeir sem vilja sífellt auka valdheimildir í Brussel á kostnað ríkjanna jafnan haft sitt fram .
En það er ekki endilega víst að það gerist núna .
Stjórnmálamönnum álfunnar er vissulega ekki að treysta .
Þar er leiðtogavandinn mikill , þótt ekki sé hann jafn ömurlegur og Íslendingar verða að horfa upp á heima hjá sér .
En það er annað sem hefur breyst .
Almenningur í Evrópu verður sífellt andvígari því að færa meira af sínu eigin valdi í hendur andlitslausu valdsmannanna í Brussel sem enginn hefur kosið .
Vissulega geta menn bent á með réttu að Brussel og litlu leiðtogarnir í löndunum hafa aldrei gert neitt með vilja almennings og komist upp með það .
En almenningur er farinn að skynja það og spyrnir nú loks við fæti .
Þá bætist það við að dómstólar , sem fram til þessa hafa verið furðu meðvirkir , telja sig ekki lengur geta sett kíkinn fyrir blinda augað í hvert sinn sem þeir eru spurðir .
Sá einstæði atburður gerðist þannig nýverið að forseti þýska Stjórnlagadómstólsins taldi sig nauðbeygðan til að rjúfa hefðbundna þögn og vara stjórnmálamenn í Berlín við því að reyna að fara á svig við niðurstöður dómsins .
Á tungumáli landhelgisstríða hefði slík yfirlýsing verið kölluð skot framan við stefni brotaskips .
Slíkt hefur ekki neinar afleiðingar í sjálfu sér .
Alvaran felst í þeim skilaboðum að næst verði skotið á skipið sjálft láti mennirnir í brúnni sér ekki segjast .
Enn er ekki hlustað á íslensku hagvísindamennina Helstu sérfræðingar Íslands í efnahagsmálum á heimsvísu , Jóhanna Sigurðardóttir , Össur Skarphéðinsson og Sigríður Ingadóttir , hafa bent á að vandinn á evrusvæðinu sé óverulegur og raunar fagnaðarefni því evran hafi svo gott af honum .
Það er mikill ábyrgðarhluti hjá umheiminum að láta sér ekki segjast þegar aðrir eins spekingar spjalla .
Nú síðast segir Mervyn King , bankastjóri Englandsbanka , að líkur standi til þess að efnahagsástandið nú sé hið versta sem heimurinn hafi lengi upplifað , jafnvel verra en heimskreppan á árunum í kringum 1930 .
Þessi útlistun fylgdi ákvörðun Englandsbanka um að hefja á ný stórkarlalega peningaprentun og dæla pundum í stórum stíl inn í efnahagslífið , rétt eins og gert var árið 2008 og talið er að hafi bjargað því sem bjargað varð þá .
Einhver gæti muldrað í barm sér að með þessu væri bankinn að stofna eiginfjárstöðu sinni í hættu , en þá myndi þá sami aðeins sýna að hann skilur ekki eðli seðlabanka sjálfstæðra ríkja .
Írland , Portúgal og Grikkland eiga ekki seðlabanka lengur nema að nafninu til og ekki eigin mynt .
Þessi ríki gátu því ekki farið prentunarleið Kings .
Seðlabankinn þeirra í Frankfurt hefði orðið að beina prentun sinni inn á allt evrusvæðið og það hefði gert meiri skaða en gagn .
Það var vegna þess að bankanum var og er bannað að kaupa skuldabréf einstakra ríkja svæðisins .
Þeim reglum hefur ekki verið breytt .
En eftir að hjartað hrökk niður í buxur bankamanna ESB hafa þær bara einfaldlega verið brotnar , en það er þekkt aðferð í ESB .
Samkvæmt Rómasáttmálanum er ríkjum beinlínis bannað að koma öðrum ríkjum ESB til hjálpar í fjárhagsvandræðum .
Það afdráttarlausa bann var forsenda þess að Þjóðverjar féllu frá heittelskaða markinu sínu fyrir evru .
Síðast fyrir ári vísaði Merkel kanslari til þessa banns , sem hefur stjórnarskrárígildi í ESB .
Nú hefur einfaldlega verið farið fram hjá þessu banni , rétt eins og þegar Magma stofnaði skúffufyrirtæki í Svíþjóð til að geta haft íslensk lög að engu og komst upp með það .
Fjölmargir seðlabankar í heiminum hafa verið með neikvæða eiginfjárstöðu árum eða áratugum saman og það hefur engin áhrif á trúverðugleika þeirra .
Öðrum seðlabönkum er gert að skila öllum sínum hagnaði í ríkissjóð eftir hvert starfsár og byrja aftur á núlli .
Seðlabankar ríkja geta í sjálfu sér séð innlendu bankakerfi endalaust fyrir lausafé í heimamynt , sé það talið æskilegt .
Þeim er þó jafnan bannað slíkt ef fyrir liggur að viðkomandi bankastofnun sé gjaldþrota eða með neikvætt eigið fé .
Seðlaprentun er ekki vandamál fyrir viðkomandi seðlabanka sem stofnun eða fyrirtæki .
En seðlaprentun og innspýting fjár í efnahagslífið sem ekki eru efnahagslegar forsendur fyrir hefur sínar afleiðingar .
Framferðið er líklegt til að valda verðbólgu og verðmæti gjaldmiðilsins breytist í hlutfalli við prentunina .
Stundum getur það verið ósögð réttlæting fyrir ákvörðun viðkomandi seðlabanka , eins og Kínverjar hafa bent á í tilviki Bandaríkjanna , sem noti aðferðina til að lækka raunskuldbindingar sínar gagnvart eigendum krafna í dollurum .
En í niðursveiflu og verðhjöðnun getur seðlaprentun og innspýting átt fullan rétt á sér .
Þannig háttaði til í Bretlandi árið 2008 .
Nú er þar hins vegar 5% verðbólga og forsendur aðrar .
Ótti Breta við stöðu eigin bankakerfis og efnahagslegrar óáranar á evrusvæðinu hlýtur því að vera gríðarlegur fyrst þeir grípa þetta úrræði við slíkar aðstæður .
Bandaríski seðlabankinn hefur vissulega leikið sama leik , þótt aðferðin við að koma peningum inn í efnahagslífið sé önnur en sú breska .
Seðlabanki Evrópu er fyrir löngu orðinn gjaldþrota , ef notað væri sama viðmið og óvitarnir nota í íslenskri umræðu .
Hann hefur reyndar þverbrotið allar sínar reglur og heimildir svo sem kunnugt er , sem ekki var gert hér á landi , þegar leitast var við að gæta þess að bankakerfið íslenska hryndi ekki vegna lausafjárskorts í heimamynt .
Sú tilraun tókst .
En það dugði ekki til því bankarnir höfðu skuldsett sig svo ótæpilega í erlendri mynt og erlendis voru þeim allar dyr lokaðar .
Eftir fall bankanna kom í ljós hið ótrúlega að bankarnir höfðu verið rændir innan frá í bókstaflegum skilningi orðsins .
Hlutur endurskoðendafyrirtækjanna hefur enn ekki verið rannsakaður og ekki trúlegt að það verði gert af neinu viti úr því sem komið er .
Hinir trúuðustu efast Tímaritið Der Spiegel hefur lengst af verið mjög hallt undir " evrópusamstarfið " og evruna .
En nú ræða blaðmenn blaðsins opinskátt og skilmerkilega um með hvað hætti væri hægt að leysa myntsamstarfið upp , þannig að sem minnst tjón myndi hljótast af .
Blaðamennirnir hefðu getað sparað sér slíka umfjöllun ef þeir hefðu aðeins rætt við þá efnahagslegu snillinga sem hafa dýpri skilning á evrunni en aðrir í þessari veröld .
En það er kannski von , því meira að segja sænsku nóbelsnefndinni sást yfir það tækifæri sem hún hafði í þessari óvenjulegu stöðu .
