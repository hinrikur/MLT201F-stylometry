Væri ekki gott að geta nálgast á einum stað allt sem snertir saumaskap ? Líklegt er að einmitt þessu hafi Alison Smith , höfundur bókarinnar The Sewing Book , velt fyrir sér .
Bókin er nú komin út á íslensku í þýðingu Guðna Kolbeinssonar undir nafninu Stóra saumabókin og er gefin út af Vöku-Helgafelli .
Bókin er ætluð jafnt byrjendum sem lengra komnum .
Í henni leika myndir stórt hlutverk og eru þær notaðar til að leiðbeina fólki um saumaskapinn skref fyrir skref .
Bókinni er skipt í þrjá kafla sem kallast Það sem til þarf , Aðferðir og Ýmis verkefni .
Þar má meðal annars læra að fóðra pils , gera hnappagöt , handsauma falda og sníða af nákvæmni .
Þá er aðeins fátt nefnt af þeim tugum atriða sem finna má í bókinni .
Stóra saumabókin getur ekki annað en verið hin fullkomna jólagjöf fyrir saumaglaða enda kennir þar ýmissa grasa og bókin er fallega uppsett og aðgengileg .
