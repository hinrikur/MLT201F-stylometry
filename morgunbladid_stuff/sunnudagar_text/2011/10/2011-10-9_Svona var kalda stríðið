Anatoly Karpov er einn merkasti skákmeistari sögunnar .
Hann varð heimsmeistari árið 1975 þegar Fischer mætti ekki til leiks og hélt titlinum í áratug .
Fræg eru einvígin við Kortsnoj og Kasparov og Íslendingar muna einvígið við Jóhann Hjartarson .
Karpov hefur helgað sig ýmsum baráttumálum , er góðviljasendiherra UNICEF og í framboði til rússneska þingsins .
Pétur Blöndal pebl@mbl.is Anatoly Karpov situr við borðið , en það eru ekki taflmenn á því , heldur spægipylsa og kexkaka á diski og kaffi í bolla .
Hann er í morgunverði á Hótel Loftleiðum í upphafi annasams föstudags , framundan heimsókn í grunnskóla og skák við gamlan andstæðing við skákborðið en samherja í skákpólitík , Friðrik Ólafsson .
Karpov varð sextugur fyrr á árinu og er að mestu hættur þátttöku í mótum , en teflir sýningarskákir og beitir sér fyrir eflingu skákíþróttarinnar , meðal annars með því að stofna skákskóla um allan heim .
" Ég rek skóla í 32 löndum og 30 héruðum í Rússlandi .
Þetta er ekkert flókin formúla , við reynum að útvega skólum nauðsynlegan búnað og mælum með skákkennurum .
" Það bara gerðist – Þú byrjaðir sjálfur að tefla fjögurra ára og sýndir strax mikla hæfileika , af hverju höfðaði skák svona sterkt til þín ? " Faðir minn tefldi mikið heima , ég fylgdist með og áhuginn kviknaði út frá því .
Það bara gerðist , " segir hann án þess að kunna frekari skýringar .
– En hvenær ákvaðstu að leggja skák fyrir þig ? " Ég hafði auðvitað hæfileika og það var ljóst frá upphafi .
En ég lauk samt háskólanámi í hagfræði , fyrst í Moskvu og svo Leningrad .
Og jafnvel þegar ég varð yngsti stórmeistari í heiminum , þá var ég ekki viss um að skák yrði minn aðalstarfi fremur en annað .
Ég gerði ekki upp hug minn fyrr en árið 1973 þegar ég öðlaðist áskorendarétt að heimsmeistaratitlinum .
En ég var samt alltaf að sýsla í öðru meðfram .
" – Þú hefur auðvitað fylgst náið með heimsmeistaraeinvígi Fischers og Spasskís árið 1972 .
" Þá hafði ég verið stórmeistari í tvö ár og undirbúningur stóð yfir hjá sovéska landsliðinu fyrir heimsmeistaramótið í liðakeppni .
Við fylgdumst með skákunum og greindum leikina jafnóðum .
Í fyrsta hluta einvígisins tefldi Fischer betur , en svo varð hann þreyttur og Spasskí fékk mörg tækifæri .
En hann varð lúinn líka og glutraði þeim úr höndunum .
Og útkoman varð sú að Fischer vann með miklum mun .
Þegar farið er yfir skákirnar kemur á daginn að yfirburðirnir voru ekki svona miklir .
Spasskí vann elleftu skákina og þá var hann enn inni í einvíginu , en svo missti hann sigur í tap í þrettándu skákinni og lék aftur af sér í þeirri fjórtándu , þar lék hann undarlegan leik , fórnaði peði , náði því ekki aftur og varð að semja jafntefli eftir að hafa haft unna stöðu .
Þegar við vorum að greina skákirnar heima í Sovétríkjunum , þá áttuðu Petrosjan og Keres sig á því í fyrsta skipti að ég væri mjög sterkur , því ég sýndi þeim meðan á þrettándu skákinni stóð hvernig Spasskí gæti unnið .
Þeir urðu mjög undrandi á því að ég fyndi leiðina .
" Mistök Spasskís – Spasskí kallaði þig einmitt í undirbúningseinvígi , sem síðan varð aðeins ein skák .
Mér skilst þú hafir verið kominn með unnið tafl , en misst það niður í jafntefli .
" Já , við tefldum aðeins eina skák , því teymið hans var mjög upptekið af ýmsum öðrum málum .
Ég held hann hafi ekki hugað nógu vel að undirbúningnum .
Hann hélt hann yrði í nógu góðu formi án þess að leggja mikið á sig og það voru mikil mistök , en kannski góð úrslit í fyrri skákum hans gegn Fischer hafi valdið þessu andvaraleysi .
" – Þú ferð að leiði Fischers á morgun , laugardag .
Hver voru ykkar kynni ? " Ég hitti hann fjórum sinnum .
Í fyrsta skipti er hann var boðinn til Sovétríkjanna sem nýkrýndur heimsmeistari og leit við á skákmóti sem ég tók þátt í .
Síðan hittumst við í Japan árið 1976 , mánuði síðar á Spáni og loks í Washington árið 1977 .
En við ræddum möguleika á að tefla einvígi á síðustu árum þegar hann var fluttur til Íslands .
Ég bauð honum að tefla , en hann vildi alltaf vera að breyta skákinni .
Þegar ég samþykkti að tefla Fischer random chess , þá neitaði hann því og vildi útfæra nýja hugmynd um að hvítur hæfi leikinn án eins peðs .
En mér líkaði það ekki .
" – Það hafa verið vonbrigði er hann mætti ekki í einvígið árið 1975 .
" Skákheimurinn hefði orðið annar og lífið öðruvísi , líka mitt .
Það var mikill skaði .
" – Kasparov hefur sagt að þú hefðir átt góða möguleika á sigri og Spasskí að þú hefðir tapað árið 1975 , en unnið árið 1978 .
" Ég held að hann hefði átt betri möguleika árið 1975 , en ég hefði undirbúið mig vel og það hefði orðið hörkueinvígi .
Ég held hinsvegar að ég hefði orðið sterkari árið 1978 og jafnvel þegar árið 1976 eða 1977 .
Þegar ekkert varð af einvíginu við Fischer keppti ég á tveimur stærstu mótum í heiminum árið 1975 og vann þau .
Það fyrra var í júní og þar mættu allir sterkustu skákmeistarar heims utan Fischers , en þá var hann líka hættur .
" Arfleifðin olli andúðinni – Það muna allir skákáhugamenn eftir einvígjum þínum við Kasparov .
En það er merkilegt , að þið háðuð fimm rimmur og í þeim vannst þú 19 skákir , hann 21 og þið gerðuð 104 jafntefli .
Þetta hefur verið hnífjafnt ! " Þetta var í járnum .
Og fyrsta einvígið breytti skáksögunni .
Ég var að vinna einvígið , jafnvel þegar Campomanes stöðvaði það var ég tveim vinningum yfir og auðvitað voru það pólitísk afskipti .
Ein stærstu mistök mín á ferlinum voru að samþykkja að tefla við Kasparov í Sovétríkjunum , því það var eina ríkið sem gat leyft sér að neita að fylgja settum reglum .
Campomanes hefði ekki komist upp með slíka ákvörðun í neinu öðru ríki í heiminum , nema ef vera skyldi Kína .
" – Á Vesturlöndum var samt litið á þig sem fulltrúa Kremlar ? " Það var bara arfleifðin , sem ég hafði ekkert um að segja .
Eftir einvígi Fischers og Spasskís átti Fischer að tefla við mig og fjölmiðlar á Vesturlöndum voru á hans bandi .
Svo glímdi ég við Kortsnoj , sem hafði flúið frá Sovétríkjunum og gerst andófsmaður .
Þá var það sama uppi á teningnum .
Og svo mætti ég Kasparov .
Svona var kalda stríðið , en það segir ekkert um mína afstöðu .
Í sjálfsævisögu Kasparovs , Child of Change , sem kom út árið 1987 , þá skrifaði hann að leiðtogar Sovétríkjanna hefðu verið hliðhollir sér .
" – Hvað olli því ? " Mér var alveg sama .
En því miður gátu stjórnvöld gripið inn í leikinn .
" – Því var haldið fram að þú hefðir verið orðinn uppgefinn eftir að einvígið hafði staðið yfir í fimm mánuði ! " Kasparov var það líka , svo það var ekki ástæðan .
Við tefldum lengsta einvígið og eyddum í það miklum kröftum , en ástæðan var önnur fyrir því að gripið var inn í .
" – Íslenskum skákáhugamönnum er ofarlega í huga er þú tefldir gegn Jóhanni Hjartarsyni í áskorendaeinvígi árið 1989 .
" Það var spennandi .
Jóhann var mjög sterkur á þeim tíma , tefldi vel í áskorendamótinu tveim árum áður og hafði unnið einvígi við Kortsnoj .
" Veiktist gegn Friðriki – Þú mætir Friðriki Ólafssyni í dag , en þið öttuð síðast kappi í Argentínu árið 1980 og þá hafði hann sigur .
" Þetta var slæmt augnablik á mínum ferli , því ég veiktist meðan á skákinni stóð .
Ég var kominn með betri stöðu , en hitinn hækkaði jafnt og þétt og áður en yfir lauk var ég kominn með 41 stigs hita .
Ég fór með sendiherra Sovétríkjanna í Buenos Aires í óperuna um kvöldið , þá áttuðu menn sig á hvað ég var veikur og kölluðu á lækni .
Daginn eftir var ég viðstaddur lokaathöfnina , ég lít á það sem skyldu skákmanna sem boðið er á skákmót að vera viðstaddir opnunar- og lokaathöfnina .
Ég fékk lyf til að lækka hitann , en tíu mínútum eftir að athöfnin hófst missti ég röddina og kom ekki upp orði .
Þetta breytir því ekki að Friðrik Ólafsson var mjög góður skákmaður .
Og raunar eru liðin fjörutíu ár frá því við mættumst fyrst , á minningarmóti um Aljekín árið 1970 í Moskvu .
Það er skrítið að geta mælt slíka vináttu í fjórum áratugum .
Ef við förum enn lengra aftur í tímann , þegar ég var skóladrengur í lítilli borg í Úral , þá gat verið erfitt að komast yfir skákbækur .
En ég náði að útvega mér bók um áskorendamótið í Bled og Zagreb árið 1959 , þar sem Friðrik Ólafsson var meðal keppenda , þá var hann einn sá yngsti .
Það var í fyrsta skipti sem ég heyrði hans getið .
Svo er hann einn af þremur forsetum FIDE sem hafa tekið starf sitt alvarlega og verið farsælir .
Ég þekkti ekki þann fyrsta , Rueb , en Folke Rogard , Max Euwe og Friðrik Ólafsson stóðu allir fyrir sínu .
Eftir það byrjaði ruglið .
" Þá byrjaði ruglið – Þú reyndir að bæta úr því þegar þú bauðst þig fram í fyrrahaust .
" Án árangurs , " segir Karpov með áherslu og dæsir .
" Það sannaði hversu kerfið er skrýtið .
Fólkið sem kýs hefur engan áhuga á að efla skáklífið eða bæta skákina .
Það er sterkt til orða tekið að segja að þetta sé frumstætt , en allt snýst um kosningaloforðin .
Ef Afríkuríki stendur til boða að fá tuttugu taflborð , þá ræður það atkvæðinu , en ekki hversu áhugaverð stefnumálin eru .
Ég hafði lagt upp með að styrkja ímynd skákmeistara , ekki bara heimsmeistarans , heldur einnig fremstu skákmenn hvers ríkis og tengja styrktaraðila við þá .
Það myndi efla skákíþróttina um allan heim , ýta undir áhuga og gera hverju skáksambandi auðveldara að afla fjármagns , þannig að þau gætu sjálf keypt skákborðin tuttugu .
En ríkin sem ráða úrslitum þekkja lítið til skákheimsins og vita ekki hvaða möguleikar eru fyrir hendi .
Þess vegna vilja þau frekar frá skákborðin á morgun , en að ráðast í metnaðarfulla áætlun til lengri tíma .
" Og Karpov er kominn á skrið .
" Það hefur verið orðrómur uppi um að FIDE sé ríkt af því að Ilyumzhinov leggi því til fjármuni .
En þegar ársreikningar eru skoðaðir , þá er veltan mjög lítil fyrir alþjóðlegt skáksamband , aðeins 1,6 milljónir evra og þar er allt innifalið , húsaleiga , laun og annað .
Ég var hinsvegar með vilyrði frá tveimur fyrirtækjum sem vildu leggja til eina til tvær milljónir evra .
Það hefði létt róðurinn .
En ekkert varð af því .
Ein ástæðan fyrir þessu er sú að sterkustu skákríkin eru ekki samstiga .
Evrópubúar eru sveigjanlegir af því þeir búa í lýðræðisríkjum og hafa gleymt hvernig á að berjast fyrir sínum rétti .
Þú myndir átta þig á því sjálfir ef þú værir viðstaddur FIDE-þingin .
Spurðu bara Jóhann Hjartarson , hann var þar ! Auðvitað stóðu mörg skáksambönd með mér og þúsundir skákmeistara , en við gátum aldrei unnið .
Ég nefni sem dæmi að eitt stærsta skáksambandið er í Ghana , en þar eru aðeins þrjú skáklið og samtals um 200 skákmenn .
Það hefur hinsvegar atkvæði , alveg eins og Rússland , þar sem eru 300 stórmeistarar .
" Í framboði til þingsins – Þú hefur líka blandað þér í stjórnmál ! " Eins og ég sagði áðan , hef ég alltaf fengist við fjölmargt utan skákheimsins .
Ég hef starfað með alþjóðlegum friðarhreyfingum í áratugi og unnið náið með Sameinuðu þjóðunum , sem leiddi til þess að ég varð góðviljasendiherra UNICEF árið 1999 .
Ég sat á þingi árin 1989-1991 á meðan Gorbatsjev var leiðtogi Sovétríkjanna og er í framboði núna , en kosningar verða 4. desember .
Þá hef ég beitt mér fyrir umhverfismálum , en núna erum við að kynna tækninýjungar sem ætlað er að draga úr mengun í stórborgum .
Það er framtíðartækni fyrir allan heiminn , sem dregur úr losun koltvísýrings .
" – Eruð þið Kasparov samstiga í stjórnmálum ? " Í skák ! " segir Karpov og hlær .
" Við byggjum á sömu hugmyndafræði , að skákheimurinn þurfi að breytast og það þurfi að stokka upp kerfið .
Það þarf að styrkja ímynd heimsmeistarans með því að efla umgjörðina .
En þessi flóðbylgja af nýjum skákmeisturum veldur því að erfitt er að móta vettvang til að velja heimsmeistara og nær ómögulegt að finna styrktaraðila .
" 