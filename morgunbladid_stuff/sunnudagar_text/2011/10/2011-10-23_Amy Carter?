Það vakti óskipta athygli þegar níu ára gömul stúlka flutti inn í Hvíta húsið í Washington ásamt foreldrum sínum í byrjun árs 1977 enda höfðu börn ekki búið þar frá valdatíð Johns F. Kennedys .
Amy Carter varð snemma dálæti fjölmiðlanna sem fylgdu henni við hvert fótmál næstu fjögur árin eða þangað til faðir hennar , Jimmy Carter , lét af embætti forseta Bandaríkjanna .
Amy Lynn Carter fæddist árið 1967 , yngst fjögurra barna Rosalynn og Jimmys Carters og eina dóttirin .
Hún kynntist opinberu lífi snemma enda var hún aðeins á þriðja ári þegar faðir hennar varð ríkisstjóri í Georgiu .
Það var þó bara forsmekkurinn af því sem koma skyldi í Hvíta húsinu .
Mikið var lagt upp úr því að hafa ekki æskuna af Amy litlu og fékk hún meðal annars að renna sér á hjólaskautum um ganga Hvíta hússins undir vökulu eftirliti genginna forseta , alltént málverka af þeim .
Þá var henni reist tréhús úti í garði .
Teitin sem hún hélt þar fyrir vini sína voru líka ósköp venjuleg tréhústeiti nema hvað leyniþjónustumenn voru á hverju strái – gráir fyrir járnum .
Amy var heldur ekki hlunnfarin um gjafir en frægt var að hún átti 39 bangsa .
Stærsta gjöfin sem henni barst var fíll sem innflytjandi nokkur frá Srí Lanka færði henni .
Ekki þótti við hæfi að hýsa fílinn í Hvíta húsinu og var honum því komið fyrir í dýragarði borgarinnar .
Er hann þar enn – við prýðilega heilsu .
Í staðinn fyrir fílinn fékk Amy að hafa kött , Misty Malarky Ying Yang að nafni , en mun algengara er að forsetar Bandaríkjanna haldi hunda .
Handtekin fyrir mótmæli Eftir að Ronald Reagan felldi föður hennar í forsetakosningunum 1980 hvarf Amy um tíma úr sviðsljósinu .
Undir lok níunda áratugarins fór hún hins vegar að birtast aftur í fréttum – sem róttækur mótmælandi .
Einkum barðist Amy fyrir breyttri utanríkispólitík , svo sem í garð Suður-Afríku og Mið-Ameríku .
Lengst gekk Amy þegar hún var handtekin ásamt fjórtán öðrum mótmælendum í háskólanum í Massachusetts 1986 , þeirra á meðal hinum umdeilda aðgerðasinna Abbie Hoffman .
Amy kom í kjölfarið fyrir dóm en var lýst sýkn saka .
Skólaganga Amyar var skrykkjótt en henni var meðal annars vikið úr Brown University á Rhode Island vegna slælegrar framgöngu .
Síðar beit hún í skjaldarrendurnar og lauk BA-prófi í listum frá Memphis College of Art og nældi sér í meistaragráðu í listasögu frá Tulane University í New Orleans .
Árið 1995 myndskreytti Amy barnabók föður síns , The Little Baby Snoogle-Fleejer .
Ári síðar gekk Amy að eiga James Gregory Wentzel , sem starfar í tölvugeiranum , og eiga þau einn son , fæddan 1999 .
Fjölskyldan býr í Atlanta og hefur Amy haft afar hægt um sig í seinni tíð , er steinhætt að mótmæla og veitir fjölmiðlum ekki viðtöl .
Hún á sæti í stjórn Carter-miðstöðvarinnar , sem faðir hennar setti á laggirnar , og berst á þeim vettvangi af fullum krafti fyrir mannréttindum .
orri@mbl.is 