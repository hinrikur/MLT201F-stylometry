Louis Sachar - The Cardturner * * * ½ Væntanlega þekkja flestir Louis Sachar fyrir bókina Holes eða samnefnda kvikmynd sem gerð var eftir bókinni , en bókin var einnig gefin út á íslensku undir heitinu Milljón holur fyrir nokkrum árum .
Holes er bók fyrir unglinga , þó hún sé býsna harkaleg á köflum og The Cardturner er líka ætluð unglingum , en á annars lítið sameiginlegt með Holes .
Í The Cardturner segir frá unglingnum Alton sem blindur frændi hans fær til að liðsinna sér við briddsspilamennsku .
Fjölskylda Altons er áfram um að hann takið verkefnið að sér því frændinn er auðugur og von á góðum arfi ef vel tekst til , en Alton er á báðum áttum , ekki síst fyrir það að sem ungur maður hefur hann um margt annað að hugsa , þar á meðal hitt kynið og vandamál tengd því .
Eftir því sem hann nær tökum á briddsinu fer honum þó eðlilega að þykja briddsspilamennskan forvitnilegri , en þegar hann kemst að því að frændinn á sér leyndarmál um ást í meinum og brostnar vonir eykst áhuginn til muna .
Það er allmikið fjallað um bridds í bókinni , sem fælir kannski einhverja frá , en sagan stendur fyrir sínu , fróðleg og spennandi með smá dulrænu kryddi og ánægjulegum endi .
Markur Sakey - The Two Deaths of Daniel Hayes * * -- Söguhetja þessarar bókar rankar við sér allsnakin á afskekktri strönd á austurstönd Bandaríkjanna og hefur ekki hugmynd um hvernig hún endaði á ströndinni , hvaðan hún kom og hvert hún ætlar .
Yfirgefin lúxusbifreið skammt undan gefur þó vísbendingu og viðkomandi heldur í vestur .
Smám saman áttar hann sig svo á því að hann er flæktur í óttalegt morðmál og eftirlýstur um gervöll Bandaríkin .
Ekki er þó allt sem sýnist og fljótlega kemur í ljós að meintur morðingi er fórnarlamb og hinn myrti sprelllifandi .
Nokkuð vel skrifuð spennusaga , hröð og viðburðarík , en verður þó ótrúverðugri eftir því sem líður á hana og fyrir minn smekk er fátt leiðinlegra en illmenni sem er sannkallað ofurmenni , með yfirburðagáfur og ótakmarkað fé .
Það kemur þó ekki að sök ef bókin er lesin í einum rykk .
Hún hentar til að mynda vel í stutta flugferð og gleymist svo snimmhendis .
Árni Matthíasson arnim@mbl.is 