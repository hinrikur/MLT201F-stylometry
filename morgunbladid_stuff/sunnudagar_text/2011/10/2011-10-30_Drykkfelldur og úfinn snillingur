Goðsögnin um drykkfellda og úfna snillinginn er lífseig og stundum dugir það miðlungslistamönnum að vera drykkfelldir og rytjulegir ; best ef þeir drekka sig í hel , þá eru þeir mærðir sem vanmetnir snillingar .
Það eru þó til listamenn sem lifað hafa í skugganum , eða réttara sagt skugghverfunum , og samt , eða kannski þrátt fyrir það , skilið eftir sig listaverk .
Bandaríski rithöfundurinn Charles Bukowski er dæmi um það , meistari orðsins , sem glímdi við drykkjusýki alla tíð og var alltaf upp á kant við þjóðfélagið og borgaralegt regluverk .
Fyrir stuttu gáfu Uppheimar út bókina Hollywood eftir Bukowski , sem er aðeins fjórða bókin eftir hann sem gefin er út á íslensku , þó að ljóð eftir hann sé víða að finna í ljóðasöfnum á íslensku .
Bukowski fæddist 16. ágúst 1920 og lést 9. mars 1994 .
Hann fæddist í Andernach í Þýskalandi , átti þýska móður en bandarískan föður , og var gefið nafnið Heinrich Karl Bukowski .
Þess má geta að föðurafi hans var einnig þýskur , fluttist til Bandaríkjanna undir lok nítjándu aldar .
Þegar piltur var þriggja ára fluttist fjölskyldan til Bandaríkjanna , til Los Angeles , og Bukowski ólst þar upp .
Foreldra hans köllu hann Henry upp á amerískan máta , en þegar Bukowski óx úr grasi kaus hann frekar nafnið Charles .
Í æviminningabrotum rakti Bukowski það að faðir hans hefði verið vandræðapési sem tyftaði fjölskylduna þegar svo lá á honum og snemma má segja að drengur hafi horfið inn í sig , hann dró sig í hlé frá umhverfinu og átti lítið samskipti við jafnaldra sína .
Áfengið var honum mikill lausnari og hann hefur lýst því hvað það hafi verið frábær tilfinning að smakka áfengi í fyrsta sinn og hann eyddi síðan ævinni í að reyna að komast í það dásemdarástand að nýju .
Bukowski stundaði nám við háskóla í Los Angeles en lauk því námi ekki , hann vildi lifa en ekki læra og ákvað að reyna fyrir sér sem rithöfundur og blaðamaður .
Hann vakti snemma athygli fyrir smásögur sem þykja forvitnilegar í dag , en vöktu ekki ýkja mikla hrifningu á sínum tíma og svo fór að Bukowski hætti að skrifa og einbeittri sér að því að drekka í um áratug .
það tímabil varð honum ríkuleg uppspretta í einskonar æviminningaskáldskap með aukasjálfið Henry Chinaski í aðalhlutverki .
Á þessum tíma vann hann ýmsa vinnu , var um tíma í niðursuðufabrikku og bar út póst .
Segja má að drykkjan hafi komið honum aftur í gang sem rithöfundi , eða réttara sagt afleiðingar drykkjunnar , því hann var lagður á sjúkrahús nær dauða en lífi með blæðandi magasár 1955 og eftir það tók hann að skrifa ljóð .
Fyrstu ljóðabækurnar komu svo út 1963 , It Catches My Heart in Its Hands , og 1965 , Crucifix .
Hann skrifaði líka fastan pistil í dagblað á þeim árum , en vann annars fulla vinnu hjá póstinum .
1969 hætti hann dagvinnu og tók til við að skrifa í fullu starfi .
Fyrsta skáldsagan Post Office , kom út ári síðar , en alls liggja sex skáldsögur .
Hollywood er ein þeirra , segir frá því er Henry Chinaski tekur að sér að skrifa handrit að kvikmynd , en bókin , sem kom út 1989 , byggist á reynlsu Bukowskis sjálfs af því að skrifa handritið að kvikmyndinni Barfly sem byggist á reynslu Bukowskis af samfelldri drykkju til margra ára .
Charles Bukowski lést úr hvítblæði skömmu eftir að hann lauk við síðustu skáldsögu sína , Puklp , sem kom út á íslensku undir nafninu Reyfari 1995 .
Eftir hann liggur grúi verka , áður er getið um sex skáldsögur , en ljóðabækurnar eru nærfellt fimmtíu og ekki allt komið , því hann skrifaði mikið fyrir allskyns jaðarblöð sem eru löngu horfin og gleymd , en einnig eru ellefu smásagnasöfn , nokkur greinasöfn , leikrit og á annan tug kvikmyndahandrita .
