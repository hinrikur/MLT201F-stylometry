NATO bauð um 20 blaðamönnum í höfuðstöðvarnar sínar í Brussel í nokkra daga um daginn til að fylgjast með fundi varnarmálaráðherra bandalagsins sem hittast nokkrum sinnum á ári .
Margir fyrirlestrar eru haldnir í svona blaðamannaferðum og hópurinn fær aðgengi að mörgum áhrifamönnum bandalagsins .
Þegar hverjum fyrirlestri er lokið eru spurningar leyfðar frá blaðamönnum og þá tekur alltaf við mikil gjamm- og gagg-stund þar sem blaðamennirnir keppast um að sækja að valdamanninum .
Yfirleitt er tíminn fyrir spurningar of stuttur og því þarf að sýna svolitla frekju til að koma sínum spurningum að .
Ef maður kemur með áhugaverðar spurningar sem vekja umræðu eða leiða til fræðandi svars af hálfu valdamannsins fær maður virðingu kollega sinna , þeir sækja að manni í kaffipásunni á eftir , skiptast á nafnspjöldum við mann og vilja ólmir ræða við mann .
Ef einhver kemur með asnalega spurningu eða tekur þann stutta tíma sem gefst til spurninga undir eitthvað sem ekki á við verður hann að sama skapi frekar afskiptur í kaffipásunni sem fylgir og menn líta hann hornauga .
Í þessum blaðamannahópi voru hollenski blaðamaðurinn frá De Volkskrant , sá breski frá The Guardian og sá danski frá Politiken einna öflugastir .
Ekki aðeins út af því að þeir voru fróðir um efni bandalagsins heldur einnig vegna lýtalausrar enskukunnáttu og áræðis við að koma spurningum sínum að .
En fulltrúi ítalsks dagblaðs fór í gegnum fyrstu fyrirlestrana án þess að koma spurningu að .
Hann var kristinn Líbani en hafði unnið sig upp í að vera yfir erlendu deildinni á sínu dagblaði .
Hann er sérfróður um flest málefnin en var ekki nógu frekur .
Á öðrum degi var hann farinn að pirrast yfir þessu og á einum fyrirlestrinum ruddist hann framfyrir til að koma sinni spurningu að .
En enskukunnátta hans var ekki eins góð og ítalskan hans , þannig að fyrirlesarinn skildi ekki spurninguna .
Reyndar skildi enginn okkar spurninguna .
Hann reyndi að orða hana betur en ekkert gekk .
Loks fór hann að leita ráða á ítölsku hjá einhverjum sem sat við hliðina á honum og spurningin dó út .
Í kaffipásunni á eftir var hann augljóslega miður sín og var afskiptur það sem eftir var dags .
Daginn eftir lenti ég við hliðina á honum á einum fyrirlestrinum og ég sá að hann var búinn að skrifa upp á ensku tvær spurningar frá orði til orðs .
Þetta voru flottar spurningar og ég hlakkaði til að heyra svarið við þeim .
En þegar að spurningunum kom lá öllum svo mikið á hjarta að hann komst ekki að .
Hann var áfram afskiptur í kaffipásum en nú með öðrum hætti , í stað þess að standa særður utan hópsins var hann núna reiður utan hópsins .
Maður hafði það á tilfinningunni að hann myndi hvæsa á mann ef maður gæfi sig á tal við hann .
Í lok dagsins var boðið uppá vín og hann skellti því í sig einsog vatni .
Daginn eftir var augljóst að hann hafði farið á blindafyllerí um kvöldið .
Hann mætti seint og var áhugalaus .
Búinn að gefast upp og gaf skít í fyrirlesarana og okkur .
Þegar á fyrirlesturinn leið var samt einsog það kviknaði á einhverri spurningu hjá honum og hann fór að iða í sætinu .
Ég var svolítið feginn að sjá það og vonaði að hann myndi taka þátt í slagnum þegar spurningar yrðu leyfðar .
Svo allt í einu rétti hann upp hönd og stoppaði fyrirlesarann freklega , " Heyrðu , " sagði hann .
Snjallt hugsaði ég með mér .
Hann hafði alltaf orðið undir í slagnum og þá bara kom hann sér undan bardaganum með því að stoppa fyrirlesarann í miðjum klíðum og koma spurningunni að bardagalaust .
Svo sagði hann ískalt og á nokkuð skýrri ensku : " Á þessari hæð , hvar er klósettið ? " Börkur Gunnarsson borkur@mbl.is 