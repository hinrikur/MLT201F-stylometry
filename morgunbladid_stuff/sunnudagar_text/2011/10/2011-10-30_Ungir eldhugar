Á Alþjóðageðheilbrigðisdeginum , sem haldinn var 10. október sl. , voru ungum manni , Héðni Unnsteinssyni , afhent hvatningarverðlaun forvarnarsjóðsins ÞÚ GETUR .
Af því tilefni flutti Héðinn ræðu , þar sem hann sagði m.a. : " Á þeim árum er ég kom fyrst að málaflokknum um og upp úr 1992 , skömmu eftir að ég hafði upplifað mína fyrstu maníu og fengið þjónustu geðlækna í fyrsta sinn , höfðu ekki margir tjáð sig opinberlega um eigin geðraskanir né var umræða um geðheilbrigðismál í samfélaginu almennt mikil .
Menn eins og Gunnar Kvaran , sem hér spilaði fyrr í dag , hafði tjáð sig árið 1986 um eigin geðröskun .
" Héðinn Unnsteinsson hefur á undanförnum árum unnið í tveimur ráðuneytum , fyrst heilbrigðisráðuneyti og nú forsætisráðuneyti .
Í ræðu sinni sagði hann : " Fyrir stuttu átti ég samtal við háttsettan embættismann í öðru ráðuneyti , sem spurði mig hvers vegna ég hefði skipt um ráðuneyti .
Ég sagði honum að ég hefði ekki fengið það umboð , sem ég hefði óskað við það að vinna að geðheilbrigðismálum , sem ég hefði menntað mig til , öðlast reynslu til og haft ástríðu til að vinna að .
Viðbrögð hans voru : " Það er skiljanlegt , þú misstir allan trúverðugleika , tiltrú og traust er þú veiktist árið 2008 .
" Ég horfði á hann og þagði , en spurði svo hvort hann teldi að annað hefði verið upp á teningnum hefði ég verið frá vinnu vegna krabbameins eða sykursýki .
Það var fátt um svör .
" Héðinn Unnsteinsson er einn í hópi nokkurra ungra eldhuga , sem hafa kynnzt geðröskunum af eigin raun eða vegna náinna tengsla við þá , sem fyrir þeim hafa orðið , gengið fram fyrir skjöldu og hafið opinbera baráttu fyrir því að auka skilning almennings á þessum sjúkdómum .
Í ræðu sinni á dögunum minnti hann á þá ábendingu Guðrúnar Katrínar Þorbergsdóttur heitinnar forsetafrúar á Alþjóðageðheilbrigðisdeginum fyrir 16 árum , þegar hún tók berkla sem dæmi um sjúkdóm , þar sem tekizt hefði að vinna bug á hræðslu með fræðslu og með því að höfða til ríkrar samhjálpar í íslenzku samfélagi .
Héðinn dró jákvæðar ályktanir af ummælum embættismannsins í ræðu sinni .
Hann sagði : " Ég var þakklátur embættismanninum fyrir að opinbera fyrir mér á einlægan hátt þá 9/10 hluta ísjaka fordóma , sem sjaldnast birtast í mismunun en birtust mér þarna í heild sinni .
Þetta sagði mér það að ...
enn ( er ) langt í land hvað viðvíkur skilningi á geðröskunum ...
að glíman við fordóma er endalaus ...
ég ( velti ) fyrir mér virði þess að lifa óklofinni tilveru .
Erum við að fórna starfsframa , fjölskyldulífi og því að vera tekin sem gildir meðborgarar með því að koma til dyranna eins og við erum klædd ? " Það þarf á stundum ofurmannlegan kraft til að takast á við geðsjúkdóma .
En til viðbótar þarf mikinn kjark og hugrekki til að ganga fram fyrir skjöldu eins og Héðinn Unnsteinsson hefur gert og hefja baráttu fyrir stöðu geðsjúkra í samfélaginu .
Héðinn var bæði hugmyndafræðingurinn og drifkrafturinn á bak við Geðræktarverkefnið fyrir nokkrum árum , sem leiddi til mikilla umræðna um þennan málaflokk og víðtækrar fræðslustarfsemi .
Héðinn Unnsteinsson er ekki einn á ferð en ekki ofmælt að hann sé fremstur meðal jafningja á þessu sviði .
Á nokkrum undanförnum árum hefur ung kona , Unnur H. Jóhannsdóttir , látið til sín taka með afgerandi hætti , m.a. og ekki sízt hér á síðum Morgunblaðsins .
Hún hefur auk þess unnið að rannsóknum á umfjöllun fjölmiðla um geðraskanir , sem starfsmenn fjölmiðla geta haft mikið gagn af að kynna sér .
Fjölmiðlar geta með umfjöllun sinni dregið úr fordómum gagnvart þessum sjúkdómum en þeir geta líka ýtt undir slíka fordóma , ef skilningur er ekki fyrir hendi á meðal starfsmanna þeirra .
Það þarf að sýna varkárni , þegar fjallað er um geðsjúkdóma í tengslum við glæpi .
Og það er umhugsunarefni , hvort sú ýkta mynd af geðsjúku fólki , sem stundum birtist t.d. í kvikmyndum , er til þess fallin að draga úr fordómum .
Önnur kona , Herdís Benediktsdóttir , hefur hvað eftir annað á allmörgum undanförnum árum fjallað um eigin reynslu af þessum erfiða sjúkdómi .
Báðar hafa þær Unnur og Herdís sýnt mikið hugrekki og þrek , annars vegar með því að takast á við sjúkdóminn , hins vegar með því að miðla reynslu sinni af þeirri baráttu til annarra .
Það hefur verið lærdómsríkt að fylgjast með þessu unga fólki og kynnast því .
Krafturinn í þeim öllum þremur er aðdáunarverður .
Lífsreynsla þeirra og annarra , sem hafa tekizt á við þennan sjúkdóm , er nokkuð , sem við hin munum aldrei skilja til fulls .
En við getum veitt þeim stuðning og eigum að gera það .
Slíkan stuðning hefur annar ungur maður veitt í verki því fólki , sem tekst á við geðraskanir .
Hann heitir Hrafn Jökulsson .
Þegar svo virtist , sem athvarfi fyrir geðsjúka við Hverfisgötu , sem nefnist Vin og Rauði krossinn hefur rekið , yrði lokað vegna fjárskorts hóf Hrafn Jökulsson baráttu fyrir því að breyta þeirri ákvörðun .
Hann hefur sýnt jafnótrúlegan kraft í því og þau Héðinn , Unnur og Herdís á sínum vettvangi .
Og yfirgnæfandi líkur á að honum hafi með samstarfsfólki sínu tekizt að bjarga Vin .
Þetta eru eldhugar .
Þau berjast af ástríðu .
Þau gefast aldrei upp .
Þau bíða stundum ósigur í eigin baráttu en þau rísa alltaf upp .
Við hin getum margt af þeim lært .
