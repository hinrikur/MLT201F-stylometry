Bandaríski leikarinn Zachary Quinto sem er þekktastur fyrir hlutverk sín í Heroes og Star Trek hefur verið mikið í fréttum í vikunni en hann kom út úr skápnum í nýju viðtali við New York Magazine .
Tilgangur viðtalsins var ekki þessi yfirlýsing heldur kom þetta fram í miðju viðtalinu í einu svarinu .
Hann var sumsé ekki að blása í neina lúðra heldur vill að aðdáendur sínir séu með það á hreinu að hann sé samkynhneigður .
Það sem fékk hann til að opinbera kynhneigð sína var sjálfsmorð samkynhneigðs unglings frá New York í síðasta mánuði .
Jamey Rodemeyer , 14 ára strákur frá Buffalo , svipti sig lífi 18. september eftir að hafa verið lagður í einelti árum saman af skólafélögum sínum .
Skrifaði einlægt blogg um ákvörðunina Quinto , sem er 34 ára , útskýrði ákvörðun sína í einlægu bloggi á vefsíðu sinni eftir að viðtalið birtist .
" Eftir lát Jameys varð mér ljóst að það að vera samkynhneigður maður án þess að viðurkenna það á opinberum vettvangi er ekki nóg til að leggja sitt af mörkum í þeirri miklu vinnu sem framundan er á leið okkar til fullkomins jafnréttis , " skrifaði Quinto og bætir við : " Ég trúi að máttur ásetnings til þess að breyta samfélaginu sé til staðar og það er ásetningur minn að lifa lífi samúðar , heiðarleika og aðgerða .
Líf Jameys Rodemayers breytti lífi mínu .
" Quinto skrifar að hann hafi orðið " mjög örvæntingarfullur " eftir að hann heyrði af sjálfsmorði Rodemeyers .
" Ég verð honum ævinlega þakklátur fyrir að stuðla að breytingum í lífi mínu .
Núna get ég aðeins vonað að ég geti breytt lífi einhvers annars , þó það væri bara ein manneskja , " skrifaði hann .
Í viðtalinu við New York Magazine ræðir hann um leik sinn í Angels of America , Pulitzer-verðlaunaleikriti um AIDS-faraldurinn .
" Sem samkynhneigður maður fékk þetta mig til að hugsa um hvað það er margt sem er ógert , " sagði hann þannig að yfirlýsingin var ekki stór og mikil en svo sannarlega var eftir henni tekið .
Áður hafði hann neitað að staðfesta orðróm um kynhneigð sína , meira að segja í viðtali við New York Times á síðasta ári .
Þrátt fyrir það hafði hann talað opinberlega gegn einelti og gerði myndband fyrir It Gets Better-herferðina , sem er landsframtak miðað að því að veita ungu samkynhneigðu fólki von og stuðning .
Nýjasta myndin er fjármálaspennutryllir Quinto er fæddur 2. júní 1977 og ólst upp í Pennsylvaníu .
Á uppvaxtarárum sínum var hann mjög virkur í uppsetningum söngleikja í skólanum sínum .
Hann varð frægur fyrir hlutverk sitt í Heroes en þar lék hann hinn snarbrjálaða Sylar en þáttaröðin var í sýningum vestra árin 2006-2010 .
Áður hafði hann vakið athygli á sér í hinni vinsælu spennuþáttaröð 24 .
Quinto lék Adam Kaufman í 23 þáttum í þriðju þáttaröð 24 árið 2003 .
Nýjasta verkefni Quintos er spennutryllirinn Margin Call sem tengist fjármálaheiminum en hann bæði leikur í myndinni og er einn framleiðenda .
Myndin var frumsýnd í Bandaríkjunum á föstudag en hún gerist á einum sólarhring meðal lykilmanna í fjárfestingarbanka einum í upphafi fjármálakreppunnar .
Af öðrum leikurum í myndinni má nefna Kevin Spacey , Jeremy Irons , Demi Moore , Paul Bettany , Stanley Tucci og Penn Badgley .
Á næsta ári verður hann síðan aftur í hlutverki Spock í framhaldsmynd Star Trek frá 2009 þannig að vegur hans vex enn .
