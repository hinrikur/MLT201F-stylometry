Kraftbirtingarhljómur íslenskrar tónlistar barst á öldum ljósvaka svo um munaði þegar Íslendingar blönduðu sér í leikinn á vettvangi Söngvakeppni evrópskra sjónvarpsstöðva .
Þetta var á því herrans ári 1986 ; sama ár og til tíðinda bar að Reykjavíkurborg varð 200 ára og leiðtogar stórveldanna komu hingað til skrafs og ráðagerða um heimsfrið .
Báðir þeir atburðir voru á síðari hluta ársins en óhætt er að segja að Eurovision hafi verið stórmál fyrri helftar árs .
Auglýst var eftir lögum í undankeppni og þau síðan síuð út – svo eftir stóðu tíu .
Mörg góð lög komust í þau undanúrslit ; svo sem lag Jakobs Frímanns Magnússonar og Valgeirs Guðjónssonar Mitt á milli Moskvu og Washington og Vögguvísa eftir Ólaf Hauk Símonarson .
Niðurstaða dómnefndar varð hins vegar að Gleðibanki Magnúsar Eiríkssonar væri besta sendingin og úr varð að ICY-flokkur Pálma Gunnarssonar , Eiríks Haukssonar og Helgu Möller hélt yfir höf til að leiða til lykta hið löðurmannlega mál að vinna keppnina .
Enginn vafi var um sigur , enda var þjóðarsorg á Íslandi þegar 16. sæti var staðreynd .
Menn höfðu raunar skýringar á reiðum höndum þegar til átti að taka .
Einna mesta athygli vakti þó þegar Davíð Scheving Thorsteinsson , sem þá var í forsvari iðnrekenda , sagði í einhverju orðanna samhengi að klæði söngflokksins hefðu verið eins og grímubúningar .
Það var nánast hlálegt að nokkur fyrstu árin skyldum við ævinlega lenda í 16. sæti Eurovision-keppninnar og verma svo botnsætið .
Því er ekki ofsagt að Íslendingar öðluðust sjálfstraust til þátttöku í þessari fjölþjóðlegu söngvakeppni þegar Eitt lag enn eftir Hörð G. Ólafsson við texta Aðalsteins Ásbergs Sigurðssonar náði fjórða sæti í keppninni .
Lagið fluttu þau Grétar Örvarsson og Sigríður Beinteinsdóttir með hljómsveitinni Stjórninni sem næstu árin var feiknalega vinsæl á dansiböllum hringinn í kringum landið .
" Eurovision hafði mikil áhrif .
Skapaði mikil tækifæri , lítt þekktir lagahöfundar fengu vettvang til að koma lögum sínum á framfæri og eins hinir kunnari .
Þarna stóðu menn algjörlega jafnfætis , " segir Magnús Kjartansson tónlistarmaður .
Hann var meðal þeirra sem á fyrstu árum keppninnar skipuðu hljómsveit sem flutti lögin í sjónvarpssal þar sem þau voru leikin af fingrum fram .
" Íslendingar hófu þátttöku í Eurovision á sama tíma og frjálsar útvarpsstöðvar hófu starfsemi .
Því voru lögin sem tóku þátt í undankeppninni hér heima mikið spiluð og segja má að þarna hafi nokkrir höfundar og flytjendur fyrst fengið athygli alþjóðar , til dæmis Skagfirðingurinn Geirmundur Valtýsson , Eyjólfur Kristjánsson , Stefán Hilmarsson , Ingó veðurguð og svona gæti ég fleiri nefnt , " segir Magnús sem átti lagið Sólarsömbu sem var í forkeppninni árið 1988 og margir muna sjálfsagt enn eftir .
Sigurður Bogi Sævarsson sbs@mbl.is 