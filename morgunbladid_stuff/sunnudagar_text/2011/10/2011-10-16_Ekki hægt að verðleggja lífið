Átján ára Akureyringi , Arnari Þór Stefánssyni , var í vikunni dæmd 31 milljón króna í skaðabætur vegna " stórkostlegs gáleysis " starfsfólks Sjúkrahússins á Akureyri ( FSA ) sem olli Arnari Þór slíku líkamstjóni að hann er 100% öryrki .
Fjölskipaður Héraðsdómur Reykjavíkur komst að þessari niðurstöðu .
Arnar var ellefu ára að aldri þegar hann fór í aðgerð á FSA og lenti í kjölfarið í öndunarstoppi og síðan hjartastoppi , í um það bil hálfa klukkustund , og vegna súrefnisskorts urðu heilaskemmdir jafn miklar og raun ber vitni .
Hann er bundinn hjólastól , verulega spastískur , sér mjög illa og tjáir sig ekki .
Addi nær sér aldrei Foreldrar Arnars Þórs eru Hanna Lára Magnúsdóttir og Stefán Ævar Rögnvaldsson .
" Mér líður ekki eins og þetta sé einhver sigur ; niðurstaðan er mér enginn léttir .
Það hefur verið vitað að mistök voru gerð en samt er rosalega erfitt að heyra það loks viðurkennt formlega , " sagði Hanna Lára þegar blaðamaður Sunnudagsmoggans heimsótti fjölskylduna á fimmtudaginn .
Hjónin segja peningana ekki skipta meginmáli þó að sjálfsögðu muni þeir nýtast syni þeirra vel , og mörgum finnist upphæðin raunar mjög lág .
" Það er ekki hægt að verðleggja lífið .
Addi nær sér aldrei .
Líf hans er ónýtt , " segir Hanna .
" Aðalatriðið fyrir okkur var að fá að vita hvað gerðist ; hvers vegna Addi lenti í hjartastoppi , en það kemur ekki fram , " segir Stefán .
Þau vilja ekki síst að hægt verði að læra af því sem gerðist .
FSA óskaði eftir því við Landlæknisembættið að rannsókn færi fram á orsökum þess að Arnar fór í öndunarstopp sem varð undanfari hjartastopps .
Í lokakafla álitsgerðar Landlæknisembættisins segir m.a. að mjög erfitt , eða útilokað , sé að segja að einn þáttur öðrum fremur hafi óyggjandi haft úrslitaþýðingu í þessu tilviki .
Jafnframt segir að allir þeir sem að málinu komu séu með mikla reynslu og þekkingu í fagi sínu og hafi brugðist við eins og ætlast má til af góðum og gegnum læknum undir svipuðum kringumstæðum .
" Því miður er það svo að í meðferð mikið veikra sjúklinga getur sjúkdómsgangur komið mönnum gjörsamlega í opna skjöldu og varð svo hér , " segir í skýrslunni .
" Mér finnst þetta mjög leiðinlegt vegna þess frábæra starfsfólks sem vinnur hér á gjörgæslunni því ég er viss um að allir töldu sig gera eins vel og þeir gátu .
Það var bara ekki nóg , " segir Hanna en þau hjón fundu sig knúin til þess að fara í mál við FSA , vegna þess að stofnunin hafnaði því að greiða þeim bætur .
" Sjúkrahúsið taldi skýrslu Landlæknis svara öllum spurningum sem þyrfti að svara og vildi ekki bæta okkur neitt , " segir Stefán .
Þau hjónin þóttust þó skynja annað áður .
" Mér brá mjög þegar ég las bréfið frá sjúkrahúsinu .
Í fyrsta lagi ætlaði ég varla að trúa mínum eigin augum og í öðru lagi fannst mér hreinlega eins og sjúkrahúsið væri að segja okkur að lögfræðing úti í bæ vantaði vinnu , " segir Hanna .
Þrennt var í stöðunni ; að láta gott heita , reyna að semja við FSA eða fara í mál við stofnunina .
FSA var ekki tilbúið til samninga og því var ákveðið að höfða mál gegn íslenska ríkinu fyrir nokkrum árum .
Stefán og Hanna fengu Sveinbjörn Gizurarson , prófessor við lyfjafræðideild Háskóla Íslands , til þess að gera faglega úttekt á þeirri lyfjameðferð sem Arnar fékk á gjörgæsludeild FSA og var niðurstaða hans að sú lyfjameðferð og vökvameðferð sem Arnar Þór fékk hefði ekki verið í samræmi við eðlilegar verklagsreglur .
Hefði þeim reglum verið fylgt hefði verið hægt að komast hjá atburðinum .
Í vikunni komst svo fjölskipaður héraðsdómur að niðurstöðu , sem fyrr segir .
Matsmenn , sem kvaddir voru til í málinu , sögðu að meðferð drengsins hefði ekki verið fullnægjandi í hvívetna en um hefði verið að ræða óvenjuflókið og erfitt sjúkratilfelli .
Eftir hjartastoppið hefði öllum tiltækum endurlífgunaraðferðum verið beitt , en þrátt fyrir það tókst endurlífgun ekki fyrr en eftir 15 til 20 mínútur .
Veikur í nokkra daga Upphaf alls þessar er að Arnar Þór var veikur í nokkra daga , með gubbupest að talið var .
Hann hafði farið til heimilislæknis en ekki var álitið neitt alvarlegt að .
Þegar Arnar lagaðist ekki var hann lagður inn á sjúkrahús og niðurstaðan varð sú að hann var tekinn í bráðaaðgerð vegna kviðverkja .
Í ljós kom skemmd í görnum og lífhimnubólga .
Viku eftir aðgerð var hann enn með garnastíflu og fór í aðra aðgerð .
Það var á gjörgæsludeild eftir hana sem Arnar lenti í öndunarstoppi og síðan hjartastoppi .
Stefán segir lækna hafa verið um það bil að gefast upp við hjartahnoð , þegar púlsinn fór allt í einu aftur í gang og varð eðlilegur .
Enginn viti enn hvers vegna .
Arnar Þór var kældur og haldið sofandi í fimm sólarhringa og þegar hann vaknaði kom strax í ljós að ekki var allt með felldu .
Arnar Þór sýndi engin viðbrögð við neinu .
" Eftir þetta tóku við nokkrir skelfilegir mánuðir , " segir Hanna .
Arnari hafi ekki liðið vel og virst logandi hræddur .
Þau dvöldu inni á stofnunum í um það bil níu mánuði eftir að hann veiktist .
" Fyrstu árin fóru bara í kveikja á honum aftur .
Honum var allt í einu kippt út úr lífinu ; Addi er lokaður inni og getur ekki tjáð sig en hann veit alveg hvað er að gerast .
Og ég veit að hausinn á honum er fullur af ljóðum sem hann getur ekki komið frá sér , " segir Hanna .
" Það var erfitt að fara í gegnum herbergið hans eftir að hann veiktist ; ég fann alls konar ljóð sem hann hafði samið en ég aldrei séð .
" Hann var mikill áhugamaður um íslensku tungu , og er enn , segja foreldrarnir .
" Ég var tiltölulega nýbúin að leyfa honum að fá inn til sín gamla plötuspilarann ofan af háalofti og fullt af vínilplötum , hann hlustaði mikið á íslenska tónlist og pældi mikið í textunum .
Hann hefur hlustað mikið á Ladda , textarnir hans er eru ótrúlega fyndnir og óhætt að segja að Laddi hafi verið Adda mikill gleðigjafi .
" Hanna og sjúkraþjálfari Adda gera sér það stundurm að leik að semja fyrri parta og þegar þær strandi í framhaldinu hlæi Addi oft innilega – því hann sé löngu búinn að botna vísurnar ! Enginn fær að heyra þá botna .
Addi er í strangri þjálfun alla daga .
Hanna hefur farið með honum í sjúkraþjálfun hvern einasta dag frá byrjun , hann fær einnig tölvuþjálfun í skólanum , fer til hnykkjara og nuddara , foreldrarnir fara með hann á hestbak á sumrin , í útilegur , á fjórhól og á skíði á sérsmíðuðum sleða á vetrum .
" Við dröslum honum um allt .
Hann fær ekki að sitja einhvers staðar úti í horni og láta sér leiðast , " segir Stefán og Hanna bætir við að sonur hennar sé mjög meðvirkur á umhverfið .
" Ef það er leiðinlegt í kringum hann finnst honum leiðinlegt en mjög gaman ef stemningin er þannig .
" Rússneskt hekl eða Liverpool ! Fjölskyldan hefur farið suður á bóginn í frí á hverju sumri undanfarin ár .
" Adda líður miklu betur í hita , það er dásamlegt að hreyfa hann á Spáni því vöðvarnir slakna svo vel í stöðugri sól , án þess þó að hann verði slappur , " segir Stefán og Hanna segir að þar þurfti ekki að finna upp á umræðuefni sem Adda þyki leiðinlegt .
" Í sjúkraþjálfuninni hér heima þurfum við stundum að tala um prjónauppskriftir eða rússneskt hekl , þá slakar Addi miklu betur á en annars ! Ef hann þarf hins vegar að taka vel á þá tölum við um Liverpool .
" Mikill fótboltaáhugi er notaður sem hvatning , skýtur faðir hans inn í , en þeir feðgar eru harðir stuðningsmenn þess enska knattspyrnufélags frá Bítlaborginni .
" Addi spilaði reyndar með Þór í sumar – hann var lánaður frá Liverpool ! " segir Hanna og hlær , en Addi æfði með Þór þegar hann var strákur og mætir á alla leiki sinna manna þegar hann getur .
Vert er að geta þess að fjölskyldan fór til Englands á síðastliðnu vori og sá leik Liverpool sigra Newcastle á heimavelli sínum , Anfield Road .
Það var skemmtileg upplifun .
Hanna og Stefán einblína á að gera Adda lífið eins bærilegt og kostur er og óhætt er fullyrða að hann hafi nóg fyrir stafni .
Til dæmis er brjálað að gera um helgina .
" Strákarnir koma í kvöld , " sagði Hanna á fimmtudaginn og upplýsir blaðamann um að sjö vinir Adda komi í heimsókn í hverri einustu viku ef fjölskyldan er í bænum .
" Þeir sitja saman , fá sér nammi og gos , spila og spjalla þannig að Addi veit um allt sem þeir eru að fást við og hvað er um að vera í skólanum .
" Þessir tryggu vinir Adda eru ótrúlega mikilvægir , segja hjónin .
Því er ranglega haldið fram í dómi Héraðsdóms Reykjavíkur að Arnar Þór heyri illa .
" Heyrnin er einmitt hans sterka hlið .
Ég held stundum að hann heyri hugsanir ! " segir móðir hans .
Í gærkvöldi hafði fjölskyldan tekið stefnuna á tónleika með Hvanndalsbræðrum .
" Við sleppum þeim aldrei .
" Í dag , laugardag , er stórleikur í enska fótboltanum þegar Liverpool tekur á móti meisturum Manchester United og Addi mun að sjálfsögðu ekki missa af þeirri viðureign .
" Svo er það náttúrlega Baggalútur á laugardagskvöldið , " segir Hanna og skellir upp úr .
" Addi á eiginlega fast borð á Græna hattinum ...
Þetta verður rosaleg helgi ! " segir hún .
" Þetta er fjórða eða fimmta helgin í röð sem Addi fer á tónleika annaðhvort í Hofi eða á Græna hattinum .
Svo er það Lay Low um næstu helgi ...
Það er brjálað að gera , " segir Stefán og hlakkar greinilega ekki síður til .
Adda líður eins vel og kostur er , segja þau .
En er hægt að lýsa því hvernig foreldrum líður , eftir að þau lenda í því áfalli að barnið þeirra veikist svo illa .
" Manni líður engan veginn og varla hægt að lýsa því .
Og þó – verstu stundirnar voru þegar maður var aleinn .
Þá fór maður að hugsa , " segir Hanna .
" Ég komst að því að vinkona mín , sem lenti líka í miklum erfiðleikum , skynjaði þetta sama .
Fólk talar um hvað við séum rosalega dugleg en maður spáir í sjálfu sér ekkert í það ; gerir bara það sem þarf að gera .
En svo þegar maður er úthvíldur og fer að hugsa líður manni illa .
Þess vegna er best að vera ofboðslega þreyttur og geta lagst út af og sofnað .
Þannig gat maður haldið áfram .
" Bara hugsað um líðandi stund Stefán segir að ómögulegt sé , þegar svona áfall dynur yfir , að hugsa fram í tímann .
" Maður spáir bara í líðandi stund ; ekki einn og einn dag í einu , heldur bara nákvæmlega líðandi stund .
" Og allt snerist um Adda .
" Við reyndum að láta honum líða eins vel og mögulegt var .
" Það var fermingarár dóttur þeirra hjóna , Ólafar Maríu , þegar Addi veiktist , og hún óneitanlega orðið dálítið útundan .
" Þetta var henni mjög erfitt , " segir Hanna og rifjar upp að stundum hafi Ólöf verið ein heima , en boðist til þess að elda ef pabbinn eða mamman gætu komið heim í kvöldmat .
Fyrir tveimur árum eignuðust Hanna og Stefán aðra dóttur , Fanneyju Erlu .
" Hún var kölluð hingað til þess að létta okkur lífið og hefur staðið sig vel í því .
Hún hefur skemmt okkur mikið , " segir móðirin .
Addi hefur þurft að fara í ótal aðgerðir á þessum sjö árum sem liðin eru síðan hann veiktist .
En hann er fullur af orku að sögn foreldra hans og þau segja ekki algengt að hann nenni ekki að fara í sjúkraþjálfun .
" Keppnisskapið hefur ekkert minnkað , " segir Stefán en Addi var á kafi í íþróttum sem barn , var mikið úti að leika sér , fór í langa hjólatúra , og þau segja hann örugglega búa að því hve heilbrigður og sterkur strákur hann var .
Fór að gefa frá sér hljóð Addi hefur engar viljastýrðar hreyfingar , en hefur hreyfigetu til að ýta á rofa á tölvunni sem virkar eins og mús .
" Fyrstu árin náðum við engu sambandi við hann og það var mikill munur þegar hann gat farið að gefa frá sér hljóð , " segir Hanna .
" Ef við töluðum við hann gat hann svarað játandi með því að gefa frá sér hljóð en þögn þýddi nei .
Nú er verið að reyna að útfæra tölvuforrit að hans þörfum , þannig að hann geti ýtt á rofann og talgervill lesi þá fyrir hann nýja möguleika .
Þannig gæti hann spurt okkur , haft áhrif á umræðuna sjálfur .
Við getum talað við hann í dag en vitum ekki um hvað hann vill tala .
Kannski vill hann fara út að ganga .
Eða láta slökkva á sjónvarpinu .
" Addi hefur mikinn áhuga á tónlist sem fyrr segir en hann nýtur þess einnig að hlusta á sögur .
" Honum finnst mjög gott að sitja inni í herberginu sínu og hlusta á eitthvað frá Blindrabókasafninu .
Uppáhaldssjónvarpsefnið hans eru náttúrulífsmyndirnar með David Attenborough .
Mér fannst það einna verst við kreppuna að hætt var að tala inn á þættina en í staðinn settur texti .
En nú sit ég við sjónvarpið og les textann fyrir Adda , " segir Hanna .
Það er ærinn starfi fyrir hjónin að hugsa um son sinn .
Vaktin stendur allan sólarhringinn .
En þau ganga æðrulaus til þess verks og segjast eiga góða að .
Hanna talar um alla vinina : " Þegar þetta kom fyrir Adda fundum við hvað það var dýrmætt að eiga marga góða vini .
Hvað það var mikilvægt að vinirnir voru til staðar en létu sig ekki hverfa .
Allir voru af vilja gerðir til þess að hjálpa okkur .
Það var ótrúlega mikilvægt .
" 