Auglýsingum er ætlað að vekja athygli og óhætt að segja að óvenjuleg heilsíðuauglýsing í Morgunblaðinu í gær hafi gert það .
Nafnlaus hópur áhugafólks um bættar samgöngur við Vestmannaeyjar lýsti þar eftir öllum 10 þingmönnum Suðurkjördæmis og á mynd af hverjum og einum var merkt sérstaklega að viðkomandi væri týndur .
Eyjamenn eru þekktir fyrir gamansemi , og einhverjir viðmælendur Sunnudagsmoggans litu á auglýsinguna sem grín og bentu á Landeyjahöfn , en tóku fram að öllu gríni fylgdi einhver alvara .
Í framhaldinu er áhugavert að velta því fyrir sér hvers vegna auglýst var eftir þessum 10 en ekki öllum þingmönnum þjóðarinnar ? Þykir " gamla , góða " kjördæmapotið enn svo sjálfsagt að ekki beri að snúa sér til heildarinnar ? Hvað þá ef landið verður gert að einu kjördæmi ? Hver verður staða fólks þá í hinum dreifðu byggðum , sem svo eru kallaðar ? Birgir Guðmundsson , stjórnmálafræðingur og dósent við Háskólann á Akureyri , sagði fyrstu viðbrögðin sem hann fékk í gær við auglýsingunni þau að málsmetandi menn í höfuðstað Norðurlands teldu að norðanmenn þyrftu að grípa til sambærilegrar aðferðar ! Nefndu einhverjir Vaðlaheiðargöng , sem þeir vildu láta drífa í að bora .
" Vestmannaeyingar eru því ekki einir á þeirri skoðun að þingmenn hafi skyldum að gegna í sínum kjördæmum .
Í prinsippinu eiga þingmenn vissulega að gæta heildarhagsmuna , en engu að síður felur kjördæmakerfið í sér – og það er einn af kostum þess – að fólkið getur verið í góðu sambandi við þingmenn .
Samband þingmanns frá Vestfjörðum við fólk á Austurlandi er öðruvísi en við kjósendur í Norðvesturkjördæmi .
Kjördæmakerfið er hugsað sem brú , og sú brú er einmitt eitt af því sem menn telja að muni hugsanlega tapast ef landið yrði gert að einu kjördæmi .
" Þá situr eftir spurningin hvort sú breytingin yrði góð eða vond .
" Út frá sjónarhóli þeirra sem eru utan meginstraums umræðu og athygli stjórnsýslunnar í Reykjavík yrði það alveg hiklaust vond breyting að hafa ekki sérstakan aðgang að ráðamönnum , " segir Birgir .
" Það er bara þannig að smærri hagsmunir og smærri mál , sem eru ekki í stóru hringiðunni , eiga á hættu á að hljóta enga athygli .
Þetta er því ákveðin leið til að tryggja að einhverjir séu á útkíkki eftir slíkum hlutum .
Ég held því að fyrirkomulagið eins og það er nú sé eftirsóknarvert , almennt séð , en það er með þetta eins og allt annað að það getur farið út í öfgar .
" Birgir bendi þó á að þingmenn séu , samkvæmt stjórnarskrá , bundnir af eigin sannfæringu og beri að hugsa um almannahag .
Þeir verði því sjálfir að meta hvort þeir gangi of langt eða ekki .
" Það liggur fyrir að í mörgum landsbyggðarkjördæmum eru menn að borga aðra hverja skattkrónu suður og því eðlilegt að þeir vilji hafa eitthvað að segja um það hvernig peningunum er dreift , á meðan við höfum ekki öflugra sveitastjórnarstig en raun ber vitni , " segir Birgir Guðmundsson .
Fundarlaun eru ekki í boði Lýst er eftir þingmönnum Suðurkjördæmis ...
vegna neyðárstands í samgöngumálum Vestmannaeyja ! Þetta var yfirskrift heilsíðuauglýsingarinnar í Morgunblaðinu í gær , frá " áhugafólki um bættar samgöngur við Vestmannaeyjar " .
Í auglýsingunni segir síðan : " Lítið er vitað um ferðir þeirra síðan í aðdraganda síðustu þingkosninga .
Þeir sem geta gefið upplýsingar um ferðir þeirra eru beðnir að hafa samband við íbúa Vestmannaeyja .
" Síðan segir : " Fundarlaun eru ekki í boði þar sem þeir eru taldir vera á fundalaunum hjá Alþingi .
" Þingmenn kjördæmisins eru , Björgvin G. Sigurðsson , Ragnheiður Elín Árnadóttir , Sigurður Ingi Jóhannsson , Atli Gíslason , Oddný G. Harðardóttir , Unnur Brá Konráðsdóttir , Eygló Harðardóttir , Róbert Marshall , Árni Johnsen og Margrét Tryggvadóttir .
Ekki er vitað hverjir standa að auglýsingunni .
Björgvin G. Sigurðsson sagði þó í gær einn starfsbræðra sinna úr kjördæminu hafa haft pata af því hverjir það væru .
Í næstu viku verða þingmenn á ferð í kjördæmum sínum og hitta m.a. sveitastjórnarmenn og Björgvin útilokaði ekki að hægt yrði að koma á fundi með fulltrúum þeirra sem auglýstu eftir þingmönnunum .
Ómálefnalegt , en eflaust góðlátleg hvatning " Það er ágætt að fólk taki sig til og þrýsti á góð málefni , en inntakið í auglýsingunni er ómálefnalegt og ómaklegt .
Samgöngur við Eyjarnar hafa verið í miklum forgangi síðustu fjögur ár , eins og Landeyjahöfn ber vott um , og mjög margt annað hefur verið unnið í samgöngumálum í kjördæminu , " sagði Björgvin G. Sigurðsson , 1. þingmaður Suðurkjördæmis , í samtali við Sunnudagsmoggann í gær .
Björgvin sagði að ef Landeyjahöfn hefði ekki orðið að veruleika mætti segja að samgöngur við Eyjar hefðu setið á hakanum en svo væri auðvitað ekki .
" Rétt er að það dróst að fara í smíði ferjunnar , vegna tekjusamdráttar í þjóðfélaginu , en vinna er nú farin í gang vegna hennar .
Ég kýs því að taka auglýsingunni sem gamansamri hvatningu því innistæðan fyrir henni er engin .
Þetta er ekki sanngjarnt gagnvart neinum þingmanni kjördæmisins því allir tíu eru samhentir í samgöngumálum kjördæmisins .
" Björgvin sagði að kjörnir fulltrúar væru vissulega þingmenn landsins alls " en auðvitað stendur upp á okkur að gæta ýtrustu hagsmuna okkar kjördæmis og það gerum við sem hópur .
" 