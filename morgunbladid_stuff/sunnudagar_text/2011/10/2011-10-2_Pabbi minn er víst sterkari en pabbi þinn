Pabbi minn er sterkari en pabbi þinn , " var hrópað .
Þannig deildu strákarnir í götunni .
Og þar sem ekki var hægt að styðja hina mikilvægu fullyrðingu neinum rökum vann sá sem gat hrópað hærra eða sá sem var sjálfur betur að sér í slagsmálum en aðrir .
Ekki eru til neinar heimildir um að eina leiðin til að fá niðurstöðu , sem sagt sú að láta pabbana slást , hafi verið reynd .
En með auknum þroska fór málflutningurinn smám saman á örlítið hærra plan .
Ekki þó hjá öllum .
Evran er klettur Sjálfur forseti Alþýðusambandsins kýs að halda sig á smástrákaplaninu þegar hann ber saman evru og íslenska krónu .
" Evran sem klettur í hafinu miðað við krónuna " hefur samfylkingarvefurinn Eyjan eftir Gylfa forseta ASÍ .
Hvað á að felast í þessari breiðsíðu-yfirlýsingu ? Pabbi minn er sterkari en pabbi þinn ? Hefur einhver deilt um að mynt sem er sameiginleg fyrir fjölda þjóða sé fyrirferðarmeiri í viðskiptum en þjóðarmynt lítils ríkis ? Hvað hefur stærðin að gera með þau álitaefni sem nú eru uppi ? Sænska krónan er smámynt í samanburði við evru , ef horft er til fjölda notenda .
En samt segja ákafir Evrópusinnar í Svíþjóð núna að þeir muni ekki mæla með upptöku evru í því landi meðan þeir fái pólitískan anda dregið .
Og mörg önnur dæmi sambærileg og nýleg mætti nefna sem er þó óþarft .
Það sem nú er rætt um hvarvetna , nema hjá þeim sem eru pólitískt vankaðir heimaalningar , er að sameiginleg mynt gangi ekki upp fyrir fjölda þjóða sem haldi efnahagslegu fullveldi sínu að mestu , þótt á sama svæði séu .
Þannig er allt í einu komið , að um þessa niðurstöðu er ekki lengur deilt í Evrópu .
Þar hefur enginn vitiborinn maður þá afstöðu sem fraus föst í Samfylkingunni fyrir einhverjum árum .
Deiluefnið er skýrt En þótt niðurstaðan sé ekki lengur umdeild og á daginn hafi komið að efasemdarmenn um evruna höfðu rétt fyrir sér og það hafi bitur reynsla staðfest , þá er vissulega deilt um hver viðbrögðin eigi að vera .
Það er þroskað deiluefni .
Það er ekki " pabbi minn er sterkari en pabbi þinn " -röksemdafærslan sem enn dugar harðfullorðnu fólki upp á Íslandi .
Deiluefnið hefur því færst til .
Óumdeilt er orðið að sameiginleg mynt hentar ekki efnahagslega fullvalda þjóðum .
Spurt er : Eiga viðbrögðin að verða þau að hætta hinni dýrkeyptu tilraun með evruna eða að uppfylla það skilyrði sem vantar upp á , svo hún fái þrifist : að skerða efnahagslegt fullveldi þjóða og auka á móti valdið í Brussel svo það megi duga evrunni ? Þessi veruleiki allur er tiltölulega nýr .
Völlur umræðunnar hefur verið markaður á ný .
Þessi staða var ekki uppi þegar Samfylkingunni tókst að þvinga svikula og sveigjanlega forystu Vinstri grænna til verka í skiptum fyrir völd og standa að aðildarumsókn að ESB fyrir tveimur árum .
Meirihlutavilji til að ganga í ESB var ekki fyrir hendi í þinginu og nú hafa hinar almennu forsendur sem ákafamenn hafa væntanlega haft fyrir umsókn sinni einnig brostið .
Umsóknin sem byggð var á sögulegum svikum og óheilindum er nú einnig byggð á brostnum forsendum .
" Evran er sem klettur í hafinu , " segir samfylkingarmaðurinn í forsetastól ASÍ .
Það er ekki endilega gott að hafa " kletta í hafinu " þrátt fyrir jákvæða notkun orðtaksins , sem á að minna á þá staðfestu sem allt brotnar á .
En evran hefur því miður reynst fjölmörgum þjóðum sá klettur sem þeirra fley brotnaði á .
Hún var táknmynd hins ofursterka sem ekki gat brugðist .
Hún var farkostur allra inn í framtíð , farkostur sem ekki gat sokkið .
Þess vegna hefur henni verið líkt við Titanic .
Titanic var glæsifley sem gat ekki sokkið og rakst á ísklett í hafinu .
Farkosturinn var flottur og dýr og dásamaður mjög .
Tilfinnanlegt fjárhagslegt tjón var því af skipsskaðanum , en var þó aukaatriði hjá manntjóninu .
Nú er óhemjulegum fjármunum hent úr ríkissjóðum og seðlabönkum til að reyna að bjarga evrunni , en þó fyrst og fremst andliti og orðspori forsprakkanna og flokkanna sem komu henni á .
Ósveigjanlegar kröfur eru gerðar til almennings í veikustu löndunum svo tryggja megi tilveru evrunnar umfram allt annað .
Hvarvetna er þrengt að þeim sem minnst hafa .
Og samúð pótentátanna er ekki með þeim , heldur gerviguðinum þeirra , evrunni .
Líka hjá þeim sem síst skyldi hér uppi á Íslandi .
Og eftirleikurinn á einnig fyrirmynd Og þetta ógeðfellda viðhorf minnir mjög á eftirleikinn eftir Titanic-slysið fyrir tæpri öld .
Haft hefur verið í flimtingum allan þann tíma að hljómsveitin skuli hafa spilað á meðan skipið hallaðist og sökk .
Það er svo sem ekki skrítið að sú mynd lifi .
En hljómsveitin var ekki verkfæri .
Hana skipuðu ungir , lágt launaðir menn .
Einn af þeim var Jock Hume .
Hann spilaði á fiðlu sína á meðan Titanic sökk .
Lík hans var á meðal 190 annarra sem kapalskipið Nackay-Bennet náði um borð og flutti í land í Halifax .
( Yfir þúsund lík fundust aldrei .
) Lík af farþegum á fyrsta farrými voru sett í kistur og flutt á hestvögnum í líkhús .
En lík áhafnarmeðlima og farþega af þriðja farrými voru geymd á ís í leiðinni í land og flutt frá borði í handvögnum .
Launagreiðslur til Jocks fiðluleikara voru stöðvaðar miðað við kl 20 mínútur yfir 2 eftir miðnætti , augnablikið sem skipið fór í hafið .
Föður hans var síðan sendur reikningur upp á um 50 pens , þar sem ógreidd laun fiðluleikarans höfðu ekki dugað fyrir látúnshnöppum á búningnum hans .
Þegar fjölskyldan spurðist fyrir um hvort skipafélagið gæti flutt lík hans heim til Englands var því jánkað , en þó aðeins ef greiðsla á flutningskostnaði þess yrði reidd fram .
Sex mánuðum síðar eignaðist fiðluleikarinn ungi dóttur .
Nú hefur sonur hennar skrifað bók um eftirleikinn , sem hann segir að hafi jafnvel verið óhugnanlegri en skipsskaðinn sjálfur .
Aldrei var haft samband við ættingja þeirra sem fórust , ef frá er talinn reikningurinn fyrir skrauthnöppunum .
Í næstum öld hefur engum þótt ástæða til að nefna einu orði að þeim hafi þótt miður hvernig fór .
Stjórnarformaður félagsins sem rak Titanic , Bruce Ismay , var auðvitað um borð í skipinu á jómfrúarsiglingu þess .
Hann kom sér í björgunarbát með konum og börnum .
Hann tók aldrei til sín eða fyrirtækisins neina ábyrgð á því hvernig fór , þótt hann hefði látið fjarlægja 16 björgunarbáta af skipinu , þar sem það var jú ósökkvanlegt .
Dóttursonur fiðluleikarans hefur rekist á margt sem vekur furðu nú og er vonandi einkum táknrænt fyrir tíðarandann .
Yfirmenn kapalskipsins , sem vissulega höfðu lagt skipið og sig í hættu með því að sigla langa vegalengd inn á íssvæði , höfðu ekki treyst sér til að koma með öll líkin til lands .
Því höfðu 116 lík verið " jarðsett " á sjó .
En hvernig var valið á milli .
Þeir sem höfðu útlendingsleg nöfn eða voru með húðflúr fóru í sjóinn , en hinir í land .
Hin fræga og sígilda skipun á sökkvandi skipi hafði verið gefin : Konur og börn fyrst .
En þó kom í ljós að þriðjungur barnanna fórst .
Öllum börnum á fyrsta og öðru farrými var þó bjargað .
Eftir slysið voru birtar fyrirsagnir á borð við þessar : " Frægir menn kusu dauðann svo bláfátækar konur mættu bjargast .
" " Mikilvægir menn og stórefnaðir " höfðu fórnað lífi sínu til að bjarga " ólæsum , evrópskum bændakonum á tréklossum " .
En tölurnar sýna að hæsta dánartíðnin var hjá körlum á öðru farrými ( 140 af hverjum 154 ) .
Hin borgaralega ábyrgðarkennd millistéttarmannsins skar sig úr , þótt það þætti ekki fréttnæmt á þeirri tíð .
Jock fiðluleikari , 21 árs , lét eftir sig ófríska kærustuna og foreldra og systurina Kötu sem dáð hafði bróður sinn og missti vitið þegar hún frétti lát hans .
Hann hvílir enn vestan hafs því fjölskyldan átti ekki fyrir flutningskostnaðinum heim til viðbótar reikningnum fyrir látúnshnappana .
En fáa metra frá honum hvílir skólabróðir hans og jafnaldri , Tom Mullin .
Jock hafði útvegað vini sínum vinnu um borð í Titanic , þegar sjón Toms tók óvænt að daprast .
Bruce Ismay , stjórnarformaður , eyddi árunum og dögunum eftir slysið í veiðar á orrafuglum og við stangveiðar , sem hann hafði svo ósköp gaman af .
Sjálfsagt hafa velviljaðir menn áhyggjur af kommissörunum í Brussel , sem kynnu að missa eitthvað af sínum 10-földu skattlausu launum miðað við þá sem standa undir þeim , ef ekki tekst að " bjarga evrunni " .
Það er nefnilega málið .
Allt bjástrið og öll útgjöldin úr sameiginlegum sjóðum eru nefnilega einungis til að bjarga henni og bönkunum í Frakklandi og Þýskalandi en ekki Grikklandi , Portúgal , Írlandi , Spáni og Ítalíu .
Það er því síður verið að hugsa um gríska launamenn , jafnvel ekki þá sem eru án húðflúrs .
