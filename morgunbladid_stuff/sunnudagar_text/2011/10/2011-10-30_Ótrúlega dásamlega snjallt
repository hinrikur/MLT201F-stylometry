Óhætt er að segja að umræðurnar hafi verið með líflegasta móti á ráðstefnu íslenskra stjórnvalda og Alþjóðagjaldeyrissjóðsins í Hörpu á fimmtudag .
Að minnsta kosti að teknu tilliti til fjármálakreppunnar í Evrópu , því enn á eftir að leysa úr tröllauknum vandamálum evrusvæðisins , sem markast af greiðsluþroti Grikklands og mikilli skuldsetningu aðildarríkjanna .
En nú var tilefnið að ræða um Ísland .
Það voru margir mættir til að hlýða á erlenda gesti ráðstefnunnar , enda lagt upp með það af hálfu skipuleggjenda að heyra hvaða augum erlendir sérfræðingar litu samstarf Íslands og Alþjóðagjaldeyrissjóðsins og hvernig til hefði tekist .
Almennt voru sérfræðingarnir , þar á meðal tveir nóbelsverðlaunahafar , á því að farsælt hefði verið að " samfélagsvæða " ekki gríðarlegar skuldir bankanna , enda hefði það orðið þjóðinni ofviða .
Þetta var " lykilákvörðunin " í öllu ferlinu , sagði hagfræðingurinn Martin Wolf , einn virtasti viðskiptablaðamaður heims , sem er með fastan dálk í Financial Times .
Hann sagðist hafa hrifist af því í upphafsræðunum er upplýst var að ríkisstjórn Íslands hefði sett sér að bankaáhættan yrði ekki " samfélagsvædd að fullu " , heldur yrði ríkissjóður verndaður fyrir bönkunum : " Ég lít á það sjónarmið sem það allra mikilvægasta í efnahagsstjórn á okkar dögum , því ef þú verndar ekki ríkissjóð fyrir bönkunum , þá ertu búinn að vera .
Svo ég held það hafi verið ótrúlega dásamlega snjallt .
Og mjög fáar aðrar ríkisstjórnir höfðu nægt hugmyndaflug til að átta sig á þessu .
" Eins og við mátti búast fór ekki hjá því að ríkisstjórnin hreykti sér af þeim árangri sem náðst hefur á Íslandi í samanburði við ríki evrusvæðisins , þó að hún hefði á ferilskránni að draga fyrir landsdóm manninn sem hafði frumkvæði að neyðarlögunum , sem höfðu mest um það að segja að bankaáhættan var ekki " samfélagsvædd " og voru síðan staðfest á föstudag fyrir íslenskum dómstólum .
Það sem var dásamlegast við ráðstefnuna var hinsvegar að ekki höfðu allir jafnmikinn áhuga á orðum erlendu fræðimannanna , þó að gert hefði verið mikið úr komu þeirra .
Þannig leið langur tími áður en nóbelsverðlaunahafinn Paul Krugman komst að í pallborði með Gylfa Zoëga hagfræðingi og Má Guðmundssyni seðlabankastjóra .
Þar voru raunar líka Nemat Shafik frá Alþjóðagjaldeyrissjóðnum , Simon Johnson frá MIT og téður Martin Wolf stýrði umræðum .
En einkum vakti aðdáun framganga Gylfa , sem hélt uppi vörnum fyrir þann vilja ríkisstjórnarinnar að sækja um aðild að Evrópusambandinu og í kjölfarið að kasta krónunni fyrir evru .
Svo mjög kvað að Gylfa að þegar Martin Wolf varaði Íslendinga við því að ganga í Evrópusambandið í lokaorðunum , þá greip Gylfi orðið til að andmæla .
" En þetta eru lokaorðin ! Þetta leyfist ekki , " sagði Wolf góðlátlega áður en hann hleypti honum að – og ekki laust við að gætti undrunar í rómnum .
Pétur Blöndal pebl@mbl.is 