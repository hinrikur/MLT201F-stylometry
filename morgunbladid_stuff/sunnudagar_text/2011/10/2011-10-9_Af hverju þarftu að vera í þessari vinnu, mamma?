Starf lögreglunnar er ekki bara erfitt , það getur líka verið stórhættulegt , eins og lögreglukona nokkur fékk að reyna í " ósköp venjulegu " útkalli fyrir þremur árum .
Hún og félagi hennar urðu fyrir fólskulegri líkamsárás átta karlmanna og barst ekki aðstoð fyrr en þeir voru á bak og burt .
Lögreglukonan rifjar hér atvikið upp en af öryggisástæðum vill hún ekki koma fram undir nafni .
Þegar sonur hennar var sex ára fékk hann spurninguna : " Hvað ætlar þú að verða þegar þú verður stór ? " Ekki stóð á svari : " LÖGGA " .
Hvað annað , mamman lögga og þar sem þau voru bara tvö í heimili var hún fyrirmyndin .
Í dag , fimm árum síðar , er svarið við spurningunni allt annað , nú ætlar sonurinn að verða flugmaður .
En hvað breytti viðhorfi þessa litla drengs ? " Litli drengurinn minn er að þroskast og hefur þurft að þroskast hratt , " segir lögreglukonan .
" Hann á mömmu sem starfar í vaktavinnu , engri venjulegri vaktavinnu því hún er í lífshættu í vinnunni .
Í dag spyr hann reglulega : Af hverju þarftu eiginlega að vera í þessari vinnu , mamma ? " Örlagaríka vinnudaginn átti lögreglukonan í október 2008 .
Hún mætti á vaktina sína kl. 23 , grunlaus um hvað biði hennar þessa nótt .
Varðsvæðið var Grafarvogur , Árbær , Mosfellsbær , Kjalarnes , Suðurlandsvegur að Litlu kaffistofu og af Vesturlandsvegi inn í Hvalfjarðarbotn .
" Ég hafði aldrei hitt vinnufélaga minn fyrir þessa vakt , hann var hinn viðkunnanlegasti og kom okkur vel saman .
Vaktin lofaði góðu og þegar ég var búin að kynnast vinnufélaganum í um tvær klukkustundir fengum við útkall .
Það var " hávaðaútkall " .
Með öðrum orðum , ósk borgarbúa um aðstoð vegna samkvæmishávaða frá húsnæði nágranna .
" Hávaðaútkall " er eitt algengasta útkall lögreglumannsins og hljómar hvorki sérstaklega spennandi né erfitt verkefni að sinna .
Lögreglan kemur þá á staðinn eftir að hafa fengið útkallið .
Hún gerir ráðstafanir sem hæfa tilefninu og í flestum tilfellum tekur fólk tillit og er okkar afskiptum þá lokið , " útskýrir hún .
Ólíkt öllum öðrum útköllum Þetta " hávaðaútkall " var ólíkt öllum öðrum útköllum enda þótt upphafið hefði hljómað mjög svo kunnuglega .
" Við vorum send í húsnæði á varðsvæði okkar , þaðan barst mjög mikill samkvæmishávaði og klukkan var orðin 1.30 að nóttu .
Við bönkuðum , samkvæmisgestur kom til dyra og óskuðum við eftir því að fá að ræða við húsráðanda .
Húsráðandi kom til dyra , ung kurteis stúlka .
Þegar stúlkunni var gerð grein fyrir hávaðanum sem bærist frá heimili hennar kvaðst hún vera að halda upp á afmælið sitt .
Eftir að hafa rætt við stúlkuna um stund var sameiginleg ákvörðun tekin um að hún skyldi ljúka samkvæminu , þá sér í lagi þar sem ung börn voru vakandi meðal gesta og ölvun augljós á staðnum .
" Lögreglukonan og félagi hennar stóðu á stigaganginum á meðan meirihluti gesta yfirgaf samkvæmið og voru allir samkvæmisgestir kurteisir í þeirra garð .
" Að því loknu kvöddum við húsráðanda , þökkuðum henni fyrir og yfirgáfum stigaganginn .
Þegar við vorum komin niður í anddyri hittum við hóp manna og voru þeir beðnir um að vera ekki með hávaða fyrir utan húsnæðið .
Einn mannanna sagði þá alla vera að bíða eftir leigubifreið .
Við kvöddum mennina og gengum í átt að lögreglubifreiðinni .
" Þá tók atburðarásin óvænta stefnu .
" Þegar við vorum komin að bifreiðinni og við það að opna dyrnar sitt hvorum megin , kom einn maðurinn úr hópnum gangandi í átt að félaga mínum .
Félagi minn sá manninn ekki en hann kom aftan að honum , greip í herðarnar á félaganum og kippti honum aftur .
Félaga mínum brá mjög við þetta og hann féll aftur fyrir sig .
Manninum var kynnt að hann væri handtekinn þar sem hann hafði ráðist að lögreglumanni að tilefnislausu .
" Tekin hálstaki Þegar verið var að færa manninn í handjárn komu félagar hans til þess að losa hann frá lögreglu .
Félagar mannsins voru sjö talsins og upphófust handalögmál þar sem verið var að stía lögreglumönnunum frá þeim handtekna .
" Maðurinn sem upphaflega átti að handtaka vék mér aldrei úr augsýn og áður en ég vissi af var allur hópurinn kominn inn á stigaganginn .
Ég hélt manninum að vegg inni á stigaganginum og ætlaði að halda honum þar þangað til aðstoð bærist .
Miðað við aðstæður sá ég að ég myndi ekki ná að koma manninum ein í handjárn .
" Tíminn leið og hver mínúta var eins og heil eilífð .
" Ég var farin að þreytast .
Félagi minn var þá hvergi sjáanlegur .
Maðurinn reyndi að bíta mig í hendurnar og ég var ekki með hanska .
Ég reyndi að verja á mér hendurnar .
En skyndilega gerðist eitthvað .
Áður en ég vissi af var hinn handtekni búinn að taka mig hálstaki .
Ég trúði ekki því sem var að gerast .
Ég þurfti að hugsa fljótt svo ég næði andanum .
Ég þrýsti hökunni niður til að ná að anda og greip um höndina á manninum sem þrýsti um hálsinn á mér .
Í hinni hendinni hélt ég enn á handjárnunum .
Ég sló handjárnunum aftur fyrir mig , fyrir ofan höfuðið á mér .
Það var það eina sem ég gat gert í von um að maðurinn myndi sleppa takinu .
Ég vissi ekki hvar höggið myndi enda .
Ég sló handjárnunum í andlitið á manninum .
Hann sleppti þá hálstakinu en greip í staðinn um hárið á mér .
Ég hafði misst jafnvægið og þarna hékk ég með allan minn líkamsþunga á hárinu einu saman .
Mér fannst eins og höfuðleðrið væri að rifna frá höfuðkúpunni .
Mig verkjaði svakalega .
Höggin dundu því næst á andlitinu á mér .
Fyrst frá hægri hlið og svo frá vinstri hlið .
Höggin voru líklega fimm eða sex talsins og ég vankaðist við högg númer tvö en höggin voru mjög þung og beint í gagnaugun .
Það eina sem ég hugsaði meðan ég hékk þarna bjargarlaus á hárinu var : Haltu þér vakandi ! " Einhverjir velta eflaust fyrir sér hvers vegna hún notaði hvorki varnarúðann né kylfuna .
" Skýringin var einfaldlega sú að ég gat ekki notað þann búnað vegna þess að ég hef bara tvær hendur og önnur hélt manninum og í hinni hélt ég á handjárnunum .
Ég vildi ekki láta handjárnin frá mér vegna hættu á að þeim yrði stolið og þau notuð á mig sjálfa eða félagann .
" Sá félagann alblóðugan Henni var skyndilega sleppt og féll í gólfið .
Maðurinn lét sig hverfa en allir félagar hans voru þá farnir af svæðinu .
" Það var ekki fyrr en ég stóð upp og gekk að útidyrahurðinni og sá félaga minn þar fyrir utan alblóðugan að ég áttaði mig á því sem virkilega hafði gerst .
Á meðan ég var í lífshættu á fyrstu hæð , var hann í lífshættu í kjallaranum .
Mennirnir sem þarna voru á móti okkur voru átta talsins .
Við vorum tvö ! " Þau óskuðu eftir aðstoð frá öðrum lögreglumönnum auk þess að notast við neyðarhnapp á talstöðinni .
" Ósk okkar komst ekki skilmerkilega til skila og leið og beið þar til aðstoð barst .
Vökull nágranni hringdi í 112 og sagði lögreglumenn vera í vandræðum og að þeir þyrftu aðstoð strax .
" Þess má geta að árásarmennirnir höfðu stolið talstöðinni af félaga lögreglukonunnar .
Aðstoðin barst þegar allt var yfirstaðið .
" Rekja má það til skorts á mannafla hjá lögreglu .
Síðustu ár hefur mikill samdráttur verið í fjárveitingum til löggæslu .
Skortur á lögreglumönnum er ógn við starfsöryggi þeirra lögreglumanna sem eru starfandi .
Við vorum tvö að sinna eftirliti og útköllum á því stóra svæði sem áður hefur verið tilgreint .
Næsta tiltæka lögreglutæki var í miðbæ Reykjavíkur , " segir lögreglukonan alvarleg í bragði .
Árásarmennirnir náðust og hlutu allir fangelsisdóma fyrir þátt sinn í málinu .
Lögreglukonan fékk áfallahjálp strax eftir árásina og var óvinnufær í kjölfarið .
Hún þarf enn að takast á við andlega og líkamlega fylgikvilla árásarinnar .
Ekki trekkja launin Hún kveðst enn ekki hafa svar við áleitinni spurningu sonar síns .
Starfið valdi hún vegna ánægjunnar sem hún hefur af því að aðstoða aðra .
" Ég er þjálfuð í því að vera til taks þegar aðrir geta það ekki og til þess að hugsa rökrétt við erfiðar aðstæður .
" Ekki eru það launin sem trekkja .
" Í dag eru grunnlaun mín 231.447 kr. eftir átta ár í starfi .
Útborguð laun fara sjaldan yfir 240 þús krónur á mánuði .
Þessi laun fæ ég með því að starfa á um átta næturvöktum í mánuði , tveimur löngum vinnuhelgum í mánuði og aukavinnu .
Ekki er það heldur vinnutíminn sem ég sækist í þar sem ég starfa á kvöldin , nóttunni og á hátíðisdögum þegar sonur minn er í fríi .
Ekki er það vinnuaðstaðan sem ég bý við , þar sem ég veit ekki hvenær mér berst aðstoð í tæka tíð .
En þar sem starf lögreglumannsins hefur ekki eingöngu áhrif á hann sjálfan , heldur einnig hans nánustu , munu hvorki ég né sonur minn nokkurn tíma gleyma þessu örlagaríka útkalli .
Líkamleg og andleg heilsa urðu fyrir miklum skaða og markaði þetta útkall djúp spor í okkar hversdagslega líf .
" Hún velur lokaorðin af kostgæfni : " Ég er í einu erfiðasta starfi sem hægt er að hugsa sér .
Ég er lögreglumaður og er í lífshættu í vinnunni á hverjum degi .
" 