Þegar haldið var upp á áttatíu ára afmæli Alþýðuflokksins haustið 1986 eygðu íslenskir jafnaðarmenn í fyrsta sinn í langan tíma möguleika á að vera sameinaðir undir merki eins flokks .
Einkennandi í sögu Alþýðuflokksins , sem stofnaður var árið 1916 sem umbótahreyfing fólksins á mölinni , er hve oft flokkurinn klofnaði eða af honum spruttu aðrar stjórnmálahreyfingar , ýmist vegna málefna eða persóna .
Raunar átti Alþýðuflokkurinn eftir að klofna aftur og enn eftir þessa sigurhátíð árið 1986 , enda endurtekur sagan sig alltaf .
Kommúnistaflokkur Íslands , stofnaður 1930 , var afleggjari Alþýðuflokksins og sjö árum síðar var Héðinn Valdimarsson rekinn úr flokknum fyrir að reyna samfylkingu með kommúnistum .
Um 1940 skildi leiðir með Alþýðuflokknum og ASÍ sem höfðu verið tvíeyki .
Var talið af hinu verra að verkalýðshreyfingin væri í beinum tengslum við ákveðinn stjórnmálaflokk .
Mætti svo áfram telja klofningsmál sem skóku Alþýðuflokk og áttu sinn þátt í því að hreyfing jafnaðarmanna varð aldrei jafn áhrifamikil hér og annars staðar á Norðurlöndum .
Frá einum kosningum til annarra rokkaði fylgi Alþýðuflokksins talsvert .
Varð mest í kosningunum 1978 ; 22% .
Að meðaltali var það um 15% sem dugði eigi að síður til þess að jafnaðarmenn voru frá lýðsveldisstofnun 1944 og út öldina við stjórnvölinn að jafnaði annað hvert ár .
Voru áhrif þeirra líklega mest í viðreisnarstjórninni sem sat frá 1959 til 1971 .
Er henni í dag m.a. þakkað fyrir að hafa afnumið haftabúskap og aukið frelsi á ýmsum sviðum , sem aftur léði mannlífinu bjartari blæ .
Þá átti Alþýðuflokkur aftur aðild að ríkisstjórnum á árunum 1987 til 1995 , síðustu fjögur árin í þeirri lotu með Sjálfstæðisflokknum .
Alþýðuflokkurinn bauð síðast fram árið 1995 .
Raunar var hann í borgarmálunum orðinn hluti af R-listanum sem með nokkrum rökum má segja að hafi orðið upptaktur að enn frekari uppstokkun í stjórnmálunum sem varð með stofnun Samfylkingar árið 1998 .
Guðmundur Árni Stefánsson , nú sendiherra Íslendinga í Bandaríkjunum , var síðasti formaður Alþýðuflokksins .
Hann sagði í viðtali við Morgunblaðið fyrir nokkrum árum að flokknum hefði á þeim áratugum sem hann starfaði komið mörgum góðum málum til leiðar .
Megi þar nefna grundvallargildi svo sem almannatryggingar , kjör og réttindi verkafólks og húsnæðismál .
Síðar hafi flokkurinn verið í forystu í alþjóðamálum og megi þar nefna Evrópumál sem og norræna og vestræna samvinnu .
" Náið samstarf við önnur Norðurlönd var líka rauður þráður í starfi og stefnu flokksins .
Það er eðli jafnaðarstefnunnar að vilja alþjóðasamvinnu og taka höndum saman þvert á landamæri og Alþýðuflokkurinn var trúr þeirri stefnu .
Enda er jafnaðarstefnan alþjóðleg .
" Sigurður Bogi Sævarsson sbs@mbl.is 