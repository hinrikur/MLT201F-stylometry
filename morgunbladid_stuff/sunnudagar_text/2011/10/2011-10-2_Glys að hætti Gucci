Hið fornfræga ítalska tískuhús Gucci fagnar níræðisafmæli í ár .
Voru því allra augu á sýningu Gucci á nýliðinni tískuviku í Mílanó en sýningin var á fatalínu komandi vors og sumars .
Tískuhúsið var stofnað árið 1921 en baksviðs sagði listrænn stjóri Gucci , Frida Giannini , að það væri algjör tilviljun að innblásturinn kæmi frá skreytilist ( Art Deco ) þriðja áratugarins .
Áhrif frá þessum djassaða áratug voru áberandi á tískuvikunni í New York en útfærslan var sérstaklega vel heppnuð hjá Giannini .
" Ég er mjög hrifin af flottu háhýsunum frá þessum tíma í New York , " sagði hönnuðurinn við Style.com baksviðs og miðað við línuna virðist hin fræga Chrysler-bygging vera í sérstöku uppáhaldi hjá henni .
Litirnir sem hún notaði voru svartur , hvítur og brons auk þess sem græni liturinn var áherslulitur í línunni .
Gucci-safn opnað í Flórens Veisluhöldin héldu áfram þegar fyrsta Gucci-safnið var opnað í borginni Flórens í vikunni .
Í þessari frægu ítölsku borg stofnaði Guccio Gucci lítið fjölskyldufyrirtæki sem einbeitti sér að leðurvörum og ferðatöskum .
Frá upphafi var lögð áhersla á gott handverk .
Hugmyndina að fyrirtækinu fékk hann eftir að hafa starfað á hinu fína Savoy-hóteli í London .
Á meðal þess sem er til sýnis í safninu eru frægar töskur með handfangi úr bambus úr eigu Sofiu Loren og Jackie Onassis .
Ennfremur er þarna að sjálfsögðu gott úrval af fötum og fylgihlutum úr sögu tískuhússins og fjölmargar ljósmyndir .
Að lokum má ekki gleymast að minnast á leðurferðatöskurnar , golftöskurnar og Cadillac-bílinn en allt er þetta skreytt með hinu þekkta Gucci-lógói .
