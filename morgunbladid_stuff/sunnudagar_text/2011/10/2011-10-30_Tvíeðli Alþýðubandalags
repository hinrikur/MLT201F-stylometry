Á þeim rúmu fjörutíu árum sem Alþýðubandalagið starfaði kom það ýmsu til leiðar í íslensku þjóðlífi .
Flokkurinn , sem var yst til vinstri á litrófi stjórnmálanna , var upphaflega stofnaður sem kosningasamtök árið 1956 .
Kjarninn í hreyfingunni var Málfundafélag jafnaðarmanna undir forystu Hannibals Valdimarssonar , sem nokkru fyrr hafði yfirgefið Alþýðuflokkinn .
Einnig átti Sameiningarflokkur alþýðu – Sósíalistaflokkurinn undir forystu Einars Olgeirssonar aðild að bandalaginu og síðar kom Þjóðvarnarflokkur herstöðvaandstæðingar til liðs við hreyfinguna .
Árið 1968 varð Alþýðubandalagið formlegur stjórnmálaflokkur og varð Ragnar Arnalds formaður .
Þeir formenn sem síðar komu voru Lúðvík Jósepsson , Svavar Gestsson , Ólafur Ragnar Grímsson og síðast Margrét Frímannsdóttir , sem kjörin var formaður haustið 1995 .
Hún leiddi flokkinn á breytingatímum en 1998 rann Alþýðubandalagið svo inn í Samfylkinguna sem þá var verið að stofna og bauð í fyrsta sinn fram árið 1999 .
Alþýðubandalagið og þingmenn þess komust nokkrum sinnum í ríkisstjórn .
Einstaka ráðherra mætti hér nefna .
Lúðvík Jósepsson var sjávarútvegsráðherra tvívegis og tók þá af skarið með útfærslu landhelginnar fyrst í 50 og síðar 200 sjómílur .
Magnús Kjartansson , sem sat í ríkisstjórn 1971-1974 , beitti sér fyrir ýmsum umbótum á sviði almannatrygginga .
Hjörleifur Guttormsson lét til sín taka sem iðnaðarráðherra á árunum 1978-1983 og einn af svipmeiri fjármálaráðherrum Íslandssögunnar er Ólafur Ragnar Grímsson sem sat við ríkiskassann í Arnarhváli frá hausti 1988 til vors 1991 .
Er í þessari upptalningu hvergi á aðra ráðherra flokksins hallað þótt ónefndir séu .
" Alþýðubandalagið var þjóðernissinnaður sósíalistaflokkur sem hafði meiri hljómgrunn en hliðstæðir flokkar annars staðar á Norðurlöndunum , " segir Birgir Guðmundsson , stjórnmálafræðingur við Háskólann á Akureyri .
" Gjarnan naut flokkurinn fylgis 17-18% kjósenda og stundum náði það raunar meiri hæðum , t.d. 1978 þegar Alþýðubandalagið fékk nærri 23% fylgi .
Þjóðernishugsun flokksins birtist mjög sterkt í andstöðu gegn veru bandarísks herliðs hér á landi sem og í andstöðu gegn NATO .
Þá var hið sósíalíska element í flokknum sterk taug sem hafði samband við launafólk og samtök þess .
Alþýðubandalagið var sprottið upp úr flokkum sem höfðu sterk tengsl við hina alþjóðlegu kommúnistahreyfingu , t.d. Komintern , og klofningsbrotum úr Alþýðuflokknum .
Þetta tvíeðli einkenndi flokkinn alla tíð og má segja að það hafi brotist fram síðar , til dæmis á árunum upp úr 1980 og eftir það þegar deilur og ágreiningsmál fóru að einkenna flokkinn en sú var raunin allt uns flokkurinn gekk inn í Samfylkinguna þótt aðrir fyndu skoðunum sínum farveg innan VG .
" Sigurður Bogi Sævarsson sbs@mbl.is 