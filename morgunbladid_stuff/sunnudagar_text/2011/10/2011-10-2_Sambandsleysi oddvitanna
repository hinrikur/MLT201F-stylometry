Það var stutt viðtal við Steingrím J. Sigfússon , fjármálaráðherra , í síðdegisútvarpi RÚV snemma í vikunni , þar sem hann var staddur í Washington DC til þess að sitja árlegan fund Alþjóðagjaldeyrissjóðsins og Alþjóðabankans .
Að sögn fréttamannsins , Sveins Helgasonar , var síðasta helgi annasöm hjá ráðherranum , sem fundaði stíft með matsfyrirtækjum og fulltrúum erlendra banka og sjóða , með það að markmiði að efla traust fjárfesta á íslensku efnahagslífi og telja þeim trú um að í lagi væri að lána Íslendingum peninga .
Ekki var annað að heyra á ráðherranum en hann væri alsæll með stöðu Íslands , því hann sagði m.a. : " Hvað Ísland varðar og andrúmsloftið í okkar garð , þá er mjög ánægjulegt að vera hér staddur .
" Og ráðherrann beinlínis hló af gleði og bætti svo við : " Það er mikill munur frá því í fyrra , svo maður tali nú ekki um frá því í hittifyrra .
" Í hvaða tómi er fjármálaráðherrann og formaður VG ? Er hann í engu sambandi við þann raunveruleika sem við Íslendingar lifum og hrærumst í ? Einmitt um það leyti sem fjármálaráðherrann hló af einskærri gleði í útvarpsviðtalinu , yfir því frábæra viðmóti sem mætti honum á fundunum í Washington , var gerð opinber skýrsla Alþjóðaefnahagsráðsins ( World Economic Forum - WEF ) þar sem m.a. er lagt mat á heilbrigði banka í 143 löndum .
Skemmst er frá því að segja , hvað sem líður sölumennsku Steingríms J. í Washington , að íslensku bankarnir fá falleinkunn og eru við það að verma botnsætið – þeir eru í 141. sæti af 143 sætum .
Aðeins Úkraína og Írland eru neðar á listanum .
Ætli þeir hjá Alþjóðaefnahagsráðinu þurfi ekki að fara á kynningarnámskeið hjá íslenska fjármálaráðherranum , svo þeir átti sig á að allt er í lukkunnar velstandi hjá okkur Íslendingum ? Á mánudag héldu Samtök atvinnulífsins ( SA ) fund um atvinnumálin undir yfirskriftinni " Ryðjum hindrunum úr vegi – atvinnulíf í uppnámi " .
Á þeim fundi var ríkisstjórnin gagnrýnd harkalega fyrir aðgerðaleysi .
Í máli Kolbeins Kolbeinssonar , framkvæmdastjóra Ístaks , kom fram að fyrirtækið hefði gert einn verksamning hér á landi á þessu ári .
" Atvinnuleysið er að festast í sessi og það er afleiðing þessarar stefnu sem er í gangi , að það sé öruggast að gera ekki neitt , " sagði Kolbeinn .
Það er einmitt mergurinn málsins .
Ríkisstjórnin er ekki að gera neitt og íslenskt atvinnulíf og þorri landsmanna líður fyrir aðgerðaleysið .
Þrjúþúsundogsexhundruð fleiri Íslendingar fluttu frá Íslandi á árunum 2008-2010 en til landsins og fólksflóttinn hefur bara haldið áfram að vaxa það sem af er þessu ári .
En þau Steingrímur og Jóhanna halda áfram að berja sér á brjóst , mæra hvort annað fyrir vel unnin störf og afrek , þegar staðreyndin er sú , að orð eru eitt og athafnir annað , þegar þau skötuhjú eiga í hlut .
Jóhanna Sigurðardóttir , forsætisráðherra , segist bæði sár og svekkt yfir yfirlýsingum Samtaka atvinnulífsins .
Heilsíðuauglýsing birtist hér í Morgunblaðinu á föstudag , þar sem lýst var eftir Jóhönnu Sigurðardóttur og fundarlaunum heitið .
Fundarlaunin eru sögð vera afnám verðtryggingar heimilislána , gamalt og rækilega gleymt baráttumál forsætisráðherrans , frá því að hún var óbreyttur þingmaður .
Forsætisráðherrann fannst um stundarsakir á fimmtudagskvöldið þar sem hún sat fyrir svörum í Kastljósinu .
Ekki það að svör hennar væru með þeim hætti að landsmenn gleddust sérstaklega , en augljóslega var hún mjög glöð yfir eigin frammistöðu , rétt eins og Steingrímur .
Það fékk nú lítið á blessaða konuna að fregnir af fjöldauppsögnum héldu áfram að berast á fimmtudag og í nýliðnum mánuði misstu um 180 manns atvinnu sína .
Oddvitar ríkisstjórnarinnar þjást af alvarlegu sambandsleysi við þjóð sína og lítil von um að þar verði einhver breyting á .
Því miður .
