Þótt það eigi í sjálfu sér að vera aukaatriði , eða svo gott sem , þá vekur fátt meiri hrifningu en þunnar fartölvur og því meiri sem þær eru þynnri .
Þeir sem sjá nýju Lenovo ThinkPad X1 reka líka upp undrunaróp , eða það er að minnsta kosti mín reynsla .
ThinkPad eru fínar fartölvur og hafa verið alla tíð , traustar og meðfærilegar klassavélar , en vissulega ekki þær ódýrustu .
X1 sker sig ekki úr hvað það varðar þó hún sé heldur nútímalegri en síðasta gerð af ThinkPad sem ég hef skoðað .
Hún er ekki nema 1,65 cm að þykkt samanbrotin , 33,7 cm á breidd og 23,1 cm á hæð og ekki nema ríflega hálft annað kíló að þyngd .
Skjárinn er gríðarbjartur og skemmtilegur , en óneitanlega nokkur glampahætta .
Þar ræður mestu að í skjánum er sérstyrkt gler , svokallað Gorilla Glass , sem fátt bítur á .
Í vélinni er innbyggð Intel-skjástýring , HD 3000 , sem dugir vel í flesta vinnslu , en ekki vel í þunga grafíkvinnslu eða hágrafíkleiki .
Allir sem fást við texta þekkja það hvað lyklaborðið skiptir miklu máli .
Í þeim efni hafa ThinkPad-fartölvurnar haft algera yfirburði .
Lyklaborðið á þessari vél en engin undantekning , frábært að skrifa á það að öllu leyti .
Það er líka einfaldað og lyklar sem enginn notaði nokkurn tímann eru horfnir en til hliðar við lyklaborðið eru hnappar til að hækka og lækka og hljóðnemastýring .
Boddíið á vélinni er með stamri gúmmíhúð , allir fletir húðaðir , bæði til að verja hana fyrir hnjaski og eins til að betra sé að sýsla með hana ; það er engin hætta á að hún renni úr höndunum á manni .
Hliðarnar eru líka hreinlegri og meira að segja undir vélinni ; allt stílhreint og vel sniðið .
Tengi fyrir netsnúru , sameiginlegt eSATA og tvö USB-tengi til , DisplayPort , HDMI , og rauf fyrir SIM-kort ( loksins ! ) .
Lenovo Kínverskur risi í sókn Það vakti gríðarlega athygli víða um heim þegar spurðist að IBM hygðist draga sig út úr tölvuframleiðslu fyrir sjö árum , enda hafði fyrirtæki verið áberandi á því sviði árum saman .
Helsta djásnið var ThinkPad-fartölvulínan , sem þóttu einkar vel heppnaðar vélar , vel hannaðar og traustar , enda mátti nánast reka niður tjaldhæla með vélunum þó að þær þættu sjálfsagt klunnalegar í dag .
Fáir þekktu fyrirtækið sem keypti framleiðsluréttinn á ThinkPad tölvunum , Lenovo , en tölvugrúskarar þekktu það reyndar undir öðru nafni , Legend , en svo hét það í það minnsta lengi vel .
Lenovo er ekkert smáfyrirtæki , var helsta tölvufyrirtæki Kínverja þegar það keypti ThinkPad og hefur sótt enn í sig veðrið , er nú næsta stærsti tölvuframleiðandi heims , kemur næst HP .
Lenovo framleiðir einnig IdeaPad-tölvur , en þær byggjast á eigin þróunarvinnu , en ekki hugmyndum frá IBM .
Af öðru má nefna að Lenovo er með spjaltölvu í smíðum sem heita mun LePad og einnig snjallsímann LePhone , sem er seldur í Kína sem stendur og væntanlega víðar síðar .
