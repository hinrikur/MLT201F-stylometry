Ertu kominn langt að ? Mér myndi aldrei detta í hug að fara á bókastefnuna , " segir hreinskilinn leigubílstjóri í Frankfurt , sem kennir sig við Persíu og á í nokkurri tilvistarkrísu er hann ekur blaðamanni á gistiheimilið .
" Ég væri þó kannski tilleiðanlegur að fara til að ganga í augun á stúlku .
Það væri þá pólska stúlkan í sálfræði sem ég hitti stundum .
Hún les mikið og er að pæla í bókmenntum .
" En þetta kvöld er þessi ungi lögfræðinemi , sem hefur ofan af fyrir sér með því að keyra leigubíl , í nokkrum vanda því auðvelt er að þéna vel vikuna sem bókastefnan stendur yfir .
En á sama tíma bíður sænsk stúlka eftir honum og býðst til að halda fyrir honum vöku fram á nótt .
Hann sýnir blaðamanni símaskilaboðin þar að lútandi og spyr : " Hvað á ég að gera ? " 7.500 sýningaraðilar Hann er bókhneigðari leigubílstjórinn sem ekur Andra Snæ Magnasyni í Köln .
Hann geispar í fyrstu áhugalaus og spyr : " Ertu kominn langt að ? " Þegar Andri svarar : " Frá Íslandi " , þá glaðvaknar hann , segist hafa lesið að Ísland sé heiðursgestur í Frankfurt , fer með ljóð eftir sænska skáldið Tomas Tranströmer , sem fékk Nóbelsverðlaunin á dögunum , og spyr svo Andra hvað hann hafi skrifað .
" Traumland , " svarar Andri .
Þá kemur upp úr dúrnum að leigubílstjórinn hefur lesið um bókina og þegar ferðinni lýkur , þá segir hann uppnuminn : " Bara tíu evrur ! " Andri þakkar afsláttinn og gefur honum Bónusljóð sem nýkomin eru út í Þýskalandi .
Það fer ekkert á milli mála að bókastefnan í Frankfurt er fyrirferðarmikil í þýsku þjóðlífi .
Helstu sjónvarpsstöðvarnar eru með beinar útsendingar frá staðnum og þegar blaðamaður flakkar á milli stöðva á herbergi gistiheimilisins er stöðugur fréttaflutningur þaðan , viðtöl og annað efni .
Og íbúar Frankfurt finna einnig til þess að borgin fyllist af fólki frá útlöndum , hótel og gistiheimili eru fullbókuð á uppsprengdu verði og umferðin er þung og svifasein .
Það segir sína sögu að 300 þúsund sóttu bókastefnuna í fyrra , þar voru rúmlega 7.500 sýningaraðilar frá 111 löndum , þar af rúmlega 3.300 frá Þýskalandi en 13 frá Íslandi .
Yfir tíu þúsund blaðamenn sækja bókastefnuna , enda eru um þrjú þúsund viðburðir haldnir samhliða henni .
En þetta er þó fyrst og fremst samkomustaður bóksala og forleggjara .
Rauðvínsglasið dýrt Íslensku bókaforlögin eru eins og gefur að skilja öll í Frankfurt , tugir rithöfunda á vegum Sögueyjunnar Íslands og margir á eigin vegum , bæði til að upplifa þessa stóru stund fyrir íslenskar bókmenntir , en sumir öðrum þræði til að koma bók sinni á framfæri við erlenda útgefendur .
Stöðugir upplestrar eru í íslenska skálanum og þar sitja íslenskir höfundar fyrir svörum .
Einn þeirra er Steinar Bragi , sem var að senda frá sér Konur í Þýskalandi .
Hann staldrar við tvo daga í Frankfurt , en fer svo í upplestrarferð í átta daga um aðrar borgir .
" Það vilja allir Konur , " læðir hann að blaðamanni .
Á kvöldin standa útgáfufyrirtækin fyrir veislum um alla borgina .
Mörg þeirra eru haldin í Frankfurter Hof , sem er í miðborginni og leggja íslenskir bókaútgefendur gjarnan leið sína þangað .
Það virðist hinsvegar nokkuð undarlegt að bókaiðnaðurinn haldi til á stað , þar sem rauðvínsglasið kostar 12 evrur eða um tvö þúsund krónur .
En þá er til þess tekið , að bókaiðnaðurinn veltir mun hærri fjárhæðum í Þýskalandi og nýtur þess að hafa öfluga styrktaraðila .
Það vakti til dæmis nokkra athygli er einn stjórnarmanna Audi talaði á blaðamannafundi við opnun bókastefnunnar , en styrktaraðilar höfðu ekki áður setið þann fund .
Öflug bókmenntahús um allt Þýskaland bera því vitni hversu öflugur bókaiðnaðurinn er og njóta mörg þeirra svimandi hárra greiðslna frá styrktaraðilum .
Sambræðsla á kvöldin Á kvöldin eru einnig upplestrar um alla Frankfurt , þar á meðal margir viðburðir sem Sögueyjan Ísland stendur fyrir .
Svo mikill er áhuginn , að fólk borgar sig oftast inn til að hlusta og einatt er húsfyllir .
Það á til dæmis við þegar Jón Gnarr borgarstjóri kemur fram með heimspekingnum og metsöluhöfundinum Richard David Precht og talsmaður Sjóræningjaflokksins í Berlín er leynigestur .
En það eru líka tónleikar og ýmis sambræðsla ólíkra listgreina .
Á meðal viðburða er upplestur Guðmundar Óskarssonar úr skáldsögunni Bankster í Commerzbank í þessari höfuðborg fjármálakerfisins á meginlandi Evrópu , en hann prýddi baksíðu Financial Times í Þýskalandi á fimmtudag .
Og það er mikil upplifun að skoða einkasýningu Ragnars Kjartanssonar í Frankfurter Kunstverein og ljósmyndasýningu nokkurra íslenskra ljósmyndara og margmiðlunarlistamanna á sama stað .
Eins hefur Gabríela Friðriksdóttir skapað heillandi heim í kringum handritin og Erró með klippimyndum sínum á Schirn-listasafninu .
En þó að Ísland sé áberandi á bókastefnunni og íslenski skálinn hafi vakið mikla athygli , þá heldur Ísland úti aðeins einum af ótal básum sýningarbásum á bókastefnunni .
Mörg forlög og lönd eru með stærri bása og þó að Ísland sé fyrirferðarmikið í fjölmiðlum , þá horfa þýskir miðlar meira til þýsku forlaganna og höfundanna .
Og þar er þunginn mestur í viðskiptunum .
Fram að helgi .
Þá skiptir bókastefnan um ham og almennir gestir þramma um sali .
Það má greina kvíðablandna eftirvæntingu meðal starfsfólks Sögueyjunnar sem bíður holskeflunnar .
Eins og því er lýst og eflaust fært í stílinn , streymir inn fólk sem leitar að gefins varningi og grípur allt lauslegt sem það finnur , nánast naglhreinsar salina , og í þýska skálanum er stendur fólk svo þétt , að það er öxl við öxl .
Þar sem umfjöllunin hefur verið á afar jákvæðum nótum um íslenska skálann má búast við að örtröðin verði mikil þar .
Allt hrikalega krúttlegt sem við gerum Við vorum fengin til þess að vinna gjörning upp úr Íslendingasögunum með þremur Þjóðverjum og byrjuðum á því vorið 2010 , " segir Ugla Egilsdóttir , sem tróð upp á bókastefnunni í Frankfurt með fimm ungum listamönnum , Noru Gomringer , Finn-Ole Heinrich og Bas Böttcher frá Þýskalandi , og Bergi Ebba Benediktssyni og Dóra DNA .
" Þjóðverjarnir komu til Íslands og við fórum hringferð um landið , skoðuðum Gljúfrastein , Skriðuklaustur , og Hala í Suðursveit , og svo vorum við með uppákomu á Næsta bar .
Ég , Bergur og Dóri gerðum líka stutt leikrit upp úr Njálu og fórum í nokkra menntaskóla úti á landi .
Í maí héldum við til Bamberg í Þýskalandi , þar sem Nora stýrir listamannasetri í kastala , og þar bjuggum við til dagskrána .
Við komum með leikritið að heiman , Nora og Bas með ljóð , Finn-Ole smásögur og ég söng tvö lög á íslensku .
Svo var einn plötusnúður með okkur sem hrærði saman hinu og þessu .
" – Og þið lögðuð land undir fót ? " Já , ég er með allan fataskápinn með mér , " segir hún og hlær .
" Það er svo sjaldan sem svona mörg fín tilefni gefast .
Við sýndum afraksturinn í München og fórum þriggja vikna ferð um hinn þýskumælandi heim í haust , líka Salzburg og Zürich .
" – Hvernig var að kynnast Íslendingasögunum svona náið ? " Það var gaman að rifja þær upp .
Ég lærði auðvitað um þær í menntaskóla svo fékk ég einkatíma hjá frænku minni til að rifja þær upp .
Og þær eru alls ekkert hátíðlegar , þó að þær séu kynntar á hátíðum sem mikil sagnahefð – þetta er náttúrlega skemmtiefni ! " Ugla er með uppistand reglulega og er í Uppistöðufélaginu , sem er " hliðstæði heimurinn " við Mið-Ísland , sem Bergur Ebbi og Dóri DNA eru í .
" Það eru bara stelpur í okkar félagi .
Það hefur reyndar ekki verið virkt upp á síðkastið , en ég hef verið með uppistand .
Svo hef ég aðeins verið að leika í Mið-Íslands þáttunum .
Annars var ég að klára fræði og framkvæmd í Listaháskólanum .
" Og hún segist hafa fundið sterkt fyrir Íslandsáhuganum á ferðalaginu um Þýskaland .
" Aðeins of vel , " segir hún og hlær .
" Maður verður hálfhræddur við að verða stolið og settur í búr í dýragarði .
Þeim finnst allt svo hrikalega krúttlegt sem við gerum , að stundum verður manni nóg um .
" Hún hlær .
" Og þau eru með blæti fyrir því að heyra íslensku talaða , sem er mjög afbrigðilegt .
En þetta er stór þjóð og þess vegna geta þau hæft blæti fyrir ýmsu .
Bókmenntahúsið í Berlín var til dæmis hóruhús áður og ekki bara það , heldur var þar albinóafíll .
Þegar hann dó þurfti hóruhúsið að leggja upp laupana , af því að þá höfðu önnur eflaust upp á eitthvað betra að bjóða , kannski rauða fíla .
Og þá var því breytt í bókmenntahús .
" Hún segist njóta þess að fara á bókastefnuna og að fyrsta stopp hafi verið básinn frá Malasíu .
" Ég þurfti reyndar að ljúga að ég væri frá bókaforlagi til að fá þau til að tala við mig , en ég bjó einu sinni í Malasíu og var því mjög spennt að sjá bækurnar .
" Hún lítur í kringum sig í íslenska skálanum .
" Þetta er svona griðastaður á bókamessunni .
Maður hefur aldrei séð svona mikið batterí eða svona mikla peninga lagða í menningu á Íslandi .
En svona ganga hlutirnir fyrir sig í Þýskalandi .
Allir upplestrar fara fram í bakherbergjum eða skúrum á Íslandi , en bókmenntahúsin í Þýskalandi eru fjármögnuð af bílaumboðum .
Það eru greinilega ótakmörkuð fjárráð ! segir hún og hlær .
Þá berst óvænt truflun .
Stúlkan á næsta borði hallar sér að Uglu og segir : " Þú ert svo sæt .
Virkilega ! " " Ég er jafnvel betri þegar ég er komin með hattinn , ég á dýrasta hattinn í Þýskalandi , " svarar Ugla og er rokin að ná í hann .
Bauðst til að hella upp á og vaska upp Athvarf starfsmanna Sögueyjunnar Íslands og fjölmargra Íslendinga á bókastefnunni í Frankfurt er á skrifstofum undir íslenska skálanum .
Þar sér Jóhanna Margrét Guðmundsdóttir um að smyrja samlokur , laga súpu , hella upp á kaffi og sjá til þess að allir séu vel haldnir í orrahríðinni .
Og frumkvæðið er hennar , því það var hún sem óskaði eftir því að fá að vinna í sjálfboðavinnu gegn því að fá aðgang að sýningunni og umgangast Íslendingana á staðnum .
" Ég hef búið í Frankfurt í fjörutíu ár , " segir hún brosandi .
" Mér finnst svo mikill heiður fyrir Ísland að vera heiðursgestur á bókastefnunni .
Hér áður fyrr fór ég alltaf sjálf , keypti miða þegar opnað var fyrir almenningi og heimsótti íslenska básinn .
Nú langar mig til að vera með Íslendingunum , þannig að ég setti mig í samband við Halldór Guðmundsson í gegnum vin á Íslandi og sagðist vera tilbúin í sjálfboðavinnu , að laga kaffi , vaska upp og svoleiðis .
Þessu var vel tekið , ég er hamingjusöm að vera hér og hann hamingjusamur að njóta góðs af .
Ég bauðst til að vera alla fimm dagana , líka þegar opnað verður fyrir almenningi .
Ég ætla að njóta þess að tala íslensku og vera með Íslendingum , því ég er mikill Íslendingur í mér þó að ég hafi svona lengi hérna úti – Ísland er landið mitt .
" Hún segist fylgjast vel með þróun mála á Íslandi .
" Frændi minn er Sveinn Runólfsson landgræðslustjóri , við erum systkinabörn og ég fylgist með í gegnum hann .
Og ég hef öll árin gætt þess að halda góðu sambandi við vini og fjölskyldu .
Ég var búin að ákveða að flytja heim árið 2011 , en svo kom bankahrunið árið 2008 og Landsbankinn fór illa með mig .
Ég átti líka í erfiðleikum með augun á mér , það þurfti að skera mig upp vegna gláku og ég hef átt erfitt með að fljúga út af þrýstingnum .
En nú vonast ég til að komast heim næsta sumar .
" Jóhanna Margrét er fædd og uppalin í Reykjavík .
" Pabbi minn líka og föðurafi minn var Eldeyjar-Hjalti , sem var mikill skörungur í gamla daga , einn af stofnendum slippsins og hann kom með þennan fræga kolakrana á höfnina , sem allir urðu svo reiðir yfir af því að þeir óttuðust að missa vinnuna – að fá ekki að bera pokana ! Ég lauk skólagöngu í Reykjavík , útskrifaðist úr Verslunarskólanum 1965 og fór til Þýskalands .
" Hún lærði þýsku hjá Goethe-stofnuninni , fór svo aftur heim til starfa hjá Ottó A. Michelsen , sem rak IBM , en stefndi svo á að vinna í tvö ár hjá Loftleiðum til að fá tækifæri til að ferðast , en Loftleiðir gerðu þá út frá Frankfurt .
" En þegar ég kom hingað voru erfiðir tímar , þannig að mér bauðst einungis þriggja mánaða ráðning .
Ég skrifaði þá IBM , kynnti mig og sótti um starf .
Og þar vann ég til ársins 1998 .
" Og hún er ánægð með Frankfurt .
" Ég þekki nefnilega Frankfurt , öfugt við fólk sem kemur bara á flugvöllinn eða brautarstöðina .
Ég kom hingað fyrst árið 1965 , áður en öll þessi háhýsi voru reist , og hef í gegnum tíðina fylgst vel með uppbyggingunni .
Ég bý ekki sjálf í Frankfurt , flutti til Hofheim utan borgarinnar , en það eru góðar lestarferðir , ég heimsæki oft vini mína í Frankfurt og svo er fjölbreytt menningarlíf hérna .
Ég get nefnt söfnin , ekki síst Stadel-safnið þar sem er stórt málverk af Goethe , og fæðingarstaður skáldsins er líka í Frankfurt og þar hefur verið komið upp safni .
Þar sat hann við gluggann og beið þess áhyggjufullur að sonur hans , sem drakk mikið , kæmi heim .
Það fá allir að rýna út um gluggann , segir hún og hlær .
" Svo má ekki gleyma því að Frankfurt er mjög græn borg , hér er mikið af görðum og fylkið Hessen er stærsta samfellda skógarsvæði í Þýskalandi .
" – Hún lítur upp og kallar : " Er nóg kaffi ennþá ? " Og ljóst að samtalið verður ekki mikið lengra .
En hún segir að síðustu : " Ég er ekki enn farin að borða lambakjöt eða fisk hér – eftir fjörutíu ár .
Ég borða það bara heima og svo nýt ég ferska loftsins þar .
Mér finnst allt í lagi að það sé rok og rigning .
Og það er gott að koma í Gunnarsholt á Sælingsstöðum .
En ég veit samt ekki hvort ég flyt heim .
Ég segi bara : Maður lifir í dag og tekur því sem gerist á morgun .
Augnveikindin hafa kennt mér að það er best .
Ég á góða kunningja hér , en ekki vini eins og Lísu vinkonu sem ég var samferða alla mína skólagöngu .
Vinafólkið er heima á Íslandi .
Og saumaklúbburinn ! " 