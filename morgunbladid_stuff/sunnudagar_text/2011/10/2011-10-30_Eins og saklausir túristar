Bókin " Icesave-samningarnir – afleikur aldarinnar ? " kemur út um miðjan nóvember á vegum Almenna bókafélagsins .
Höfundur er Sigurður Már Jónsson , blaðamaður og fyrrverandi ritstjóri Viðskiptablaðsins .
Hann tók viðtöl við hátt í 50 manns við smíð hennar og birtist hér kafli úr bókinni .
Spennan var að magnast hjá íslensku Icesave-nefndinni sem búin var að koma sér fyrir í utanríkisráðuneytinu á Rauðarárstíg .
Nú var komið að lokasprettinum í viðræðunum , en um leið var ýmislegt að kvisast út .
Er mögulegt að samningur sé að fæðast ? Sigmundur Davíð Gunnlaugsson , formaður Framsóknarflokksins , hafði látið málið mikið til sín taka og var af sumum sagður vera með það á heilanum .
Hann ákveður að láta slag standa og efnir til óundirbúinnar fyrirspurnar á Alþingi seinni hluta dags 3. júní 2009 .
Sigmundur spyr fjármálaráðherra um stöðu mála í viðræðum við bresk stjórnvöld vegna Icesave-reikninganna og " hvort rétt sé að til standi að undirrita einhvers konar samkomulag við bresk stjórnvöld jafnvel á morgun og ef ekki á morgun , hvenær þá og hvað í slíku samkomulagi felist eða hvað ráðherrann gerir ráð fyrir að í því muni felast ? " Óhætt er að segja að svar Steingríms J. Sigfússonar hafi komið á óvart , en af því mátti helst ráða að ekkert væri í gangi og allt væri að gerast hægar en vænst var .
" Ég held að ég geti fullvissað háttvirtan þingmann um að það standi ekki til að ganga frá einhverju samkomulagi á morgun eða einhverja næstu daga og áður en til slíks kæmi yrði að sjálfsögðu haft samráð við utanríkismálanefnd og aðra þá aðila sem þingið hefur haft til að fylgjast með framvindu þessara mála .
Staða málsins er sú að það eru könnunarviðræður eða könnunarþreifingar í gangi .
" Erfitt er að dæma um hvort fjármálaráðherrann var svona illa upplýstur um málið eða kaus að haga orðum sínum gegn betri vitund .
Líklega hefur hann ekki séð fyrir þau óvæntu skil sem urðu í málinu daginn eftir .
Þennan dag , 4. júní 2009 , var þingmönnum gerð grein fyrir stöðu viðræðnanna í trúnaði , en ríkisstjórnin samþykkti þá fyrir sitt leyti daginn eftir .
Hvað hafði gerst ? Af hverju komst málið allt í einu á skrið ? Embættismennirnir í samninganefndinni höfðu ekki verið hafðir með í ráðum .
Eins og áður var það vaxtaprósentan sem stóð hvað mest í mönnum en það vandamál leystist skyndilega .
Fimmtudaginn 4. júní hafði Svavar Gestsson ákveðið að draga þá Johan Barnard og Gary Roberts með sér út í garðinn bakatil við utanríkisráðuneytið .
Indriði H. Þorláksson var með í för .
Hvort sem það var vorsólin í Reykjavík eða bara þreyta á málinu ákváðu Johan og Gary að spila út trompi sínu .
Þeir buðust til að lækka vaxtaprósentuna úr 6,70% niður í 5,55% .
Það sem meira var , " draugurinn " frá 11. október 2008 , eins og fjármálaráðherrann kallaði minnisblaðið ( viljayfirlýsinguna ) um 6,7% vextina , var kveðinn niður .
Þennan fimmtudag hafði þessu minnisblaði í síðasta sinn verið veifað framan í íslensku samninganefndina .
Þetta var stundin sem Svavar Gestsson og Steingrímur J. Sigfússon höfðu beðið eftir .
Nú hefðu þeir einhverju til að flagga .
Í viðtali við Morgunblaðið þremur mánuðum síðar , 6. september 2009 , útskýrir Steingrímur í raun hvernig hann sá málið .
" Það eru bara óraunhæfar kröfur að ætlast til þess að komið sé heim með lítinn og sætan samning , þegar verið er að leysa stórt og vont mál .
Það þýðir ekkert að rembast við að reyna að gera þá að sökudólgunum í þessu máli , sem voru að reyna að leysa það .
" En á sama tíma voru fornir fjendur Steingríms J. Sigfússonar í bandaríska sendiráðinu að skrifa skýrslu um frammistöðu hans og líklega hefði hann á einhverjum tíma furðað sig á þeirri umsögn sem hann fékk þar : " Sumum til undrunar er [ Steingrímur J. ] Sigfússon að sanna sig sem alvarlegur og ábyrgur fjármálaráðherra , " segir í skýrslu Neils Klopfenstein , sendiráðunautar , frá 4. júní 2009 .
Daginn áður átti Klopfenstein fund með fjármálaráðherra en það var sama dag og Steingrímur hafði gefið Alþingi skýrslu sína um að lítilla tíðinda væri að vænta í Icesave-málinu .
Á fundinum með Klopfenstein ræddi hann stöðu ýmissa lykilmála á Íslandi en upplýsingar um þetta urðu opinberar í miklum skýrsluleka frá bandarískum yfirvöldum sem WikiLeaks skipulagði í lok árs 2010 .
Fram kemur að bandarísku sendiráðsstarfsmennirnir efuðust á þessum tíma um túlkun Steingríms á framgangi viðræðna um Icesave .
Þannig hefði breski sendiherrann dregið upp mun dekkri mynd af þeim í samtölum .
Hann segði meðal annars að Íslendingar hefðu uppi barnalegar áætlanir um endurgreiðslu Icesave .
Steingrímur sagði hins vegar að Bretar sendu misvísandi skilaboð á meðan viðræður við Hollendinga gengju betur .
Það hlýtur einnig að vekja athygli við lestur minnisblaðsins , að svo virðist að þessi bandaríski útsendari njóti meiri trúnaðar Steingríms J. Sigfússonar en sjálft Alþingi Íslendinga sama dag ! Á því kunna hins vegar að vera aðrar skýringar .
Í viðtali sem birtist við Klopfenstein í Morgunblaðinu árið 2007 kom fram að hann hafði dvalið sem skiptinemi á æskuheimili Steingríms í Þistilfirði árið 1974 .
Um líkt leyti dvaldist Steingrímur á Nýja-Sjálandi , en þeir höfðu þó hist .
Er ekki að efa að þetta atriði hefur haft áhrif á samskipti þeirra síðar .
Víkjum sögunni aftur að viðræðunum í utanríkisráðuneytinu .
Aðrir í íslensku samninganefndinni fundu breytinguna þegar fjórmenningarnir komu inn aftur og allt var sett á fullt við að ljúka smíði samningsins og lesa hann yfir .
Vissulega voru menn undrandi á þessu og höfðu efasemdir , en Svavar Gestsson var einbeittur og lengra yrði ekki komist .
Það var hans persónulega mat að með þessu væri samningurinn orðin ásættanlegur .
Samtöl við fjármálaráðherrann studdu það mat hans .
En ljóst var að föstudagurinn 5. júní 2009 yrði annasamur og að málið myndi ekki renna átakalaust í gegnum þingið .
Klukkan hálfníu um morguninn var fundur með fulltrúum stjórnarandstöðunnar .
Hún fékk ekki langan tíma til að átta sig á málinu því að ríkisstjórnin hafði verið boðuð til fundar klukkan níu .
Á þeim fundi lýsti Ögmundur Jónasson yfir eindreginni andstöðu við samninginn og Árni Páll Árnason viðskiptaráðherra sagðist líka hafa ákveðnar efasemdir .
Foringjunum tókst að róa Árna Pál , en Ögmundur var einbeittur í afstöðu sinni .
Hann lýsti skoðunum sínum og málið var enn í lausu lofti þegar þingflokksfundir hófust klukkan 11 .
Þar opinberaðist að Ögmundur var ekki einn í afstöðu sinni og smám saman fór að renna upp fyrir stjórnarforystunni að hugsanlega hefði stjórnin ekki meirihluta í málinu .
Á hádegi var aftur boðað til fundar í Stjórnarráðshúsinu og þar gerðu þau Jóhanna Sigurðardóttir forsætisráðherra og Steingrímur J. Sigfússon fjármálaráðherra lokatilraun til þess að breyta afstöðu Ögmundar .
Hann lét sig ekki og gerði um leið alvarlegar athugasemdir við hraða málsins og þá launung sem honum hafði þótt vera yfir því .
Hún birtist meðal annars í því að þingflokksformenn stjórnarandstöðunnar höfðu verið beðnir að skila þeim kynningarblöðum sem þeir höfðu fengið um málið .
Það létti ekki skap þeirra Jóhönnu og Steingríms þegar Ögmundur minnti þau á að ný ríkisstjórn hefði átt að snúast um ný vinnubrögð , meðal annars aukið gagnsæi .
Þegar kom að undirritun samningsins síðdegis á föstudeginum datt andlitið af íslensku embættismönnunum .
Sumir þeirra voru enn að átta sig á hlutunum en enginn upplifði þetta sem ánægjulega stund .
Eigi að síður var undirritunin gerð að notalegri athöfn að diplómatískum hætti .
Þegar samningurinn hafði verið undirritaður bað aðalsamningamaður Íslendinga , Svavar Gestsson , um orðið og mælti nokkur vinsamleg orð .
Þakkaði hann fyrir sig og afhenti síðan hinum erlendu samningamönnum litlar gjafir .
" Það var eins og þetta væru einhverjir saklausir túristar en ekki harðsvíraðir samningamenn sem höfðu ekki skirrst við að beita öllum meðölum við samningagerðina .
Og eftir sátum við með samning sem við kviðum fyrir því að rýna ofan í , " sagði einn viðstaddra eftir á .
Embættismennirnir voru fullir efasemda og sumum fannst eins og þeir hefðu gengið frá skelfilegum samningi , sem jafnvel jaðraði við landráð .
Þeir töldu sig hins vegar hafa lítið svigrúm til að hafa áhrif á málið , hvað þá að mótmæla samningnum .
Þeir óttuðust um feril sinn og hugsanlega hafa þeir haft í huga erfitt atvinnuástand utan veggja stjórnsýslunnar .
Staðreyndin var sú að öðrum nefndarmönnum fannst nóg um hve kumpánlegir þeir Indriði H. Þorláksson og Svavar Gestsson voru orðnir við útlendingana í lok viðræðnanna .
Sérstaklega kom þeim undarlega fyrir sjónir sá siður Indriða að leitast eftir því að fara út að borða á kvöldin með viðsemjendum sínum .
Erlendu samninganefndarmennirnir voru ánægðir með samninginn og göntuðust með það sín í milli að þeir væru að flýta sér .
Þeir ættu pantað borð á Hótel Holti .
