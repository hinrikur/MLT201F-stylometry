Landsfundur Samfylkingar hófst í gær og fyrirsjáanlegt að Jóhanna Sigurðardóttir verður endurkjörin formaður og Dagur B. Eggertsson varaformaður .
Hins vegar sýnir skoðanakönnun , sem MMR gerði fyrir Viðskiptablaðið , að einingin innan Samfylkingar er ekki sú , sem ætla mætti af því sjálfkjöri .
Samkvæmt þeirri könnun er það einungis 36,1% stuðningsmanna Samfylkingar , sem treystir Jóhönnu Sigurðardóttur til að gegna starfi formanns flokksins , eða rúmlega þriðjungur .
Guðbjartur Hannesson velferðarráðherra fylgir fast á eftir með 28,3% stuðning til formennsku , Dagur B. Eggertsson með 17,2% , Össur Skarphéðinsson með 9,7% og Árni Páll Árnason með 8,7% .
Í ljósi þess , að Jóhanna Sigurðardóttir hefur gegnt embætti forsætisráðherra í bráðum þrjú ár og er fyrsti forystumaður Samfylkingar , sem gegnir því embætti , er þessi takmarkaði stuðningur fylgismanna Samfylkingarinnar við hana sem formann meiriháttar pólitískt áfall fyrir forsætisráðherrann .
Hún er bersýnilega ekki sá óumdeildi forystumaður Samfylkingar , sem forystusveit flokksins hefur viljað vera láta .
Að vísu er ljóst að forystumenn allra flokka eiga undir högg að sækja um þessar mundir .
Það sýna skoðanakannanir , sem gerðar hafa verið um stöðuna innan Sjálfstæðisflokksins .
Þó er þar ólíku saman að jafna .
Bjarni Benediktsson tók við Sjálfstæðisflokknum í sárum .
Einhverjir mundu kannski segja , að hann hafi tekið við flokknum í rústum .
Hann er ungur að árum og á ekki langan stjórnmálaferil að baki .
Þess vegna finnst mörgum sjálfstæðismönnum að honum hafi tekizt býsna vel að ná flokknum á strik .
Aðrir eiga erfitt með að fyrirgefa honum afstöðu hans til Icesave-málsins .
En auðvitað er ljóst að kannanir , sem gerðar hafa verið , eru honum erfiðar .
Jóhanna Sigurðardóttir á hins vegar margra áratuga feril að baki .
Hún er fyrsta konan , sem gegnir embætti forsætisráðherra á Íslandi og tók við því við óvenjulegar aðstæður .
Hún hefur því haft öll tækifæri til að festa sig í sessi .
Nú er staðfest í skoðanakönnun það sem margir hafa haft á tilfinningunni , að Jóhönnu hafi ekki tekizt að auka veg sinn í embætti heldur þvert á móti .
Það er engin leið að halda öðru fram en að könnun MMR sé verulegt áfall fyrir Jóhönnu og reyndar Samfylkinguna líka .
Slíkar niðurstöður eru áfellisdómur eigin stuðningsmanna yfir störfum flokksins í ríkisstjórn það sem af er þessu kjörtímabili .
Í þessu samhengi er grein , sem Árni Páll Árnason efnahagsráðherra skrifaði á heimasíðu sína fyrir viku , fróðleg aflestrar .
Árni Páll er bersýnilega þeirrar skoðunar að Samfylkingin sé á rangri leið í skipulagsbreytingum , sem unnið hefur verið að .
Hann segir : " Er það endilega rétt nú að loka Samfylkingunni frekar og múra hana inn á bak við heilög vé flokksbanda ? Er rétt að útiloka skráða stuðningsmenn frá aðkomu að ákvörðunum ? Við höfum vissulega vonda reynslu af galopnum prófkjörum en líka ágæta reynslu af prófkjörum , þar sem skráðir stuðningsmenn geta tekið þátt .
Er rétt að útiloka þann kost ? " Og síðar í grein sinni segir Árni Páll : " Ísland stendur á tímamótum .
Gömul valdaöfl eiga í miklum tilvistarvanda og fornir valdaflokkar eru ófærir um að svara þörfum hófsams miðjufólks , sem þráir að sjá á Íslandi kraftmikið alþjóðavætt athafnalíf samhliða félagslegu réttlæti .
Við þessar aðstæður væri það ótrúlegt axarskaft af Samfylkingunni að loka sig af og þróast í gamaldags stjórnmálaflokk .
Það fer henni ekki og hugmyndir um slíkt virðast til vitnis um djúpstæðan skort á sjálfstrausti .
Við ætluðum ekki að búa til svoleiðis flokk .
Við ætluðum að losna úr viðjum lítilla og stjórnlyndra flokka og búa til lýðræðislega fjöldahreyfingu .
" Innan Samfylkingar – eins og í öllum flokkum – er hvíslað .
Háværasta hvíslið er að til sé að verða innan flokksins eins konar einræði formannsins .
Þegar Árni Páll telur að Samfylkingin sé að þróast í " gamaldags stjórnmálaflokk " , talar um " stjórnlyndi " og vísbendingar um " djúpstæðan skort á sjálfstrausti " er hann að endurspegla það umtal , þótt hann noti önnur orð .
Hvað einkennir sálarlíf einræðisherra allra tíma ? " Djúpstæður skortur á sjálfstrausti " .
Og eitt af því , sem " einræðisherrar " gera til að treysta völd sín , er að loka sig af eins og Árni Páll segir að Samfylkingin sé að gera með því að " múra sig inn " í " heilög vé " .
Er þetta það sem er að gerast í Samfylkingunni ? Er Jóhanna Sigurðardóttir að breyta Samfylkingunni í svona flokk ? Það fer tæpast á milli mála , að það er skoðun efnahagsráðherra hennar að svo sé .
Þetta er mjög djúp gagnrýni .
Hún vegur að rótum Samfylkingarinnar , sem þeirrar " lýðræðislegu fjöldahreyfingar " , sem Árni Páll segir að hún hafi átt að verða .
Og augljóst að þessi þróun innan flokksins gengur þvert á þá samfélagsstrauma , sem hafa verið að brjótast upp á yfirborðið frá hruni .
Nú verður fróðlegt að fylgjast með því , hvernig umræður á landsfundi Samfylkingar þróast .
Fyrir skömmu hafði einn af forystumönnum Samfylkingar þau orð uppi í einkasamtölum , að uppgjörið innan flokksins færi ekki fram nú eins og margir höfðu spáð fyrir nokkrum mánuðum en það mundi óhjákvæmilega fara fram á landsfundi fyrir næstu þingkosningar .
Það á eftir að koma í ljós .
En ekki fer á milli mála , að Jóhanna Sigurðardóttir stendur í ströngu .
Henni hefur augljóslega mistekizt að koma böndum á forseta Íslands eins og hún reyndi og nú hefur verið staðfest með birtingu bréfa .
Tekst henni um þessa helgi að " loka " Samfylkinguna inni í " heilögum véum " " gamaldags stjórnmálaflokks " eins og Árni Páll Árnason er hræddur um ? 