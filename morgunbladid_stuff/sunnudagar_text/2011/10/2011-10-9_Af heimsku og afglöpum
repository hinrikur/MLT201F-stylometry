Það verður seint sagt að heimskan ríði við einteyming , þegar núverandi stjórnvöld eiga í hlut .
Nýjasta dæmið af mörgum heimskupörum ríkisstjórnar Íslands beinlínis æpir á landsmenn , sem fæstir eiga orð yfir því að nú sé með viðhöfn búið að taka síðasta áfanga Hellisheiðarvirkjunar , Sleggjuna , í notkun og þar með auka framboð á raforku til atvinnuuppbyggingar hér á landi , en að engin not séu fyrir raforkuna , vegna þess að Steingrímur J. Sigfússon og hans flokkur , VG , hafa komið í veg fyrir að eitt einasta áform um uppbyggingu og aukna atvinnusköpun yrði að veruleika .
Heimska og afglöp lýsa þessu hátterni best .
Jóhanna Sigurðardóttir hefur í ræðum sínum lofað atvinnu fyrir þúsundir á þúsund ofan , en efndir hafa engar reynst .
Heimska og afglöp lýsa hennar hátterni einnig best .
Það liggur fyrir að raforka sem kostar marga milljarða króna á ári er nú ónotuð í raforkukerfi okkar landsmanna , en ráðamenn standa ráðalausir og hafa engar lausnir á takteinum , aðrar en þær , að þeir vilja öðruvísi atvinnuuppbyggingu .
Raforkan sem til er í landinu og ekki er nýtt myndi duga til þess að knýja áfram fyrsta áfanga álvers Norðuráls í Helguvík og því væri hægt að setja framkvæmdir í Helguvík á fullt á nýjan leik .
En stjórnvöld telja að sjálfsögðu betra að orkan sé óseld og ónýtt , því þau hafa svo " göfugar hugsjónir " gegn auknum áliðnaði í landinu ! Ætla mætti að stjórnvöld hefðu tvö mottó að leiðarljósi : Skítt með " pöpulinn " ! Skítt með atvinnulausa ! Það eru því engar líkur á að við sjáum framkvæmdir á fullum dampi í Helguvík í bráð .
Eins og kunnugt er tókust samningar um það á milli Norðuráls og HS Orku , sem þá var að mestu í eigu sveitarfélaga á Suðurnesjum , að HS Orka leiddi vinnu við orkuöflun , sem tryggði nýju álveri Norðuráls í Helguvík næga orku .
Svo gerist það , að sveitarfélögin á Suðurnesjum selja ráðandi hlut í HS Orku í hendur á fjárglæframönnum og um það bil fallítt útrásarvíkingum og Geysir Green Energy eignast ráðandi hlut .
Það ástand varði stutt , því HS Orka endaði í fanginu á bönkunum , sem eftir verulegt japl , jaml og fuður , seldu ráðandi hlut í HS Orku til kanadísks fjárglæframanns , sem var ekki næstum jafn stöndugur og hann þóttist vera , Ross Beaty , eigandi Magma , sem heitir í dag Alterra Power .
Þessi karl var aldrei að hugsa um atvinnuuppbyggingu og skynsamlega nýtingu raforku í þágu okkar Íslendinga , þegar hann ruddist inn á sjónarsviðið .
Hann var auðvitað fyrst og síðast að hugsa um að maka krókinn og blóðmjólka út úr fyrirtækinu allar þær greiðslur sem honum væri stætt á að mjólka og græða feitt á heimsku og afglöpum Íslendinga .
Þetta gat Ross karlinn m.a. vegna þess að í leynimakki með öðrum og ekki minni karli , sjálfum Steingrími J. Sigfússyni , fjármálaráðherra og formanni VG , varð til sameiginleg stefna þessara tveggja karla : Álver Norðuráls í Helguvík skyldi aldrei taka til starfa .
Skítt með þegar gerðan fjárfestingarsamning á milli ríkisstjórnar Íslands og Norðuráls ! Katrín Júlíusdóttir , orku- og iðnaðaráðherra , virtist í orði fremur jákvæð í garð atvinnuuppbyggingar á Suðurnesjum og einnig á Bakka í Norðurþingi .
En það var bara í orði , ekki á borði .
Hún hafði engin bein til þess að standa uppi í hárinu á niðurrifsfólki á borð við Steingrím J. og Svandísi Svavarsdóttur .
Eftir sitja þeir í súpunni , sem gerðu í góðri trú samninga og hófu framkvæmdir sem hafa þegar kostað tugi milljarða króna og verða þar að auki að punga út milljörðum króna á ári fyrir raforku frá Sleggjunni , sem þeir hafa engin not fyrir .
Eftir sitja sveitarstjórnarmenn á Suðurnesjum , sem seldu HS Orku , án þess að tryggja að fyrirtækið stæði við gerða samninga , þótt í höndum nýrra eigenda væri .
Eftir sitja þúsundir atvinnulausra einstaklinga , sem átta sig æ betur á því að það stóð aldrei til að rífa Ísland upp úr því ástandi stöðnunar sem hér ríkir – ekki hjá þeim sem nú sitja við stjórnvölinn á þjóðarskútunni .
