Hið fornfræga félag Southampton hefur farið mikinn á þessu hausti og situr makindalega á toppi b-deildar ensku knattspyrnunnar með þriggja stiga forskot á næsta lið , West Ham United , þegar flautað verður til leikja helgarinnar .
Kemur þetta gengi mörgum sparkspekingnum í opna skjöldu en Dýrlingarnir , eins og þeir eru gjarnan nefndir , léku í c-deildinni á liðinni leiktíð .
Ekki nóg með það , einungis er hálft þriðja ár síðan félagið fór í greiðslustöðvun og minnstu munaði að það yrði hreinlega lagt niður .
Undanfarinn áratugur hefur verið mikil rússíbanareið fyrir stuðningsmenn Southampton .
Vorið 2003 lék liðið til úrslita um enska bikarinn ( laut í lægra haldi fyrir Arsenal ) og lauk keppni í áttunda sæti úrvalsdeildarinnar .
Þá tók gengið að síga .
Veturinn 2004-05 var ákaflega erfiður og um vorið féll Southampton úr úrvalsdeildinni eftir 27 ára samfellda veru meðal hinna bestu .
Á ýmsu gekk í b-deildinni , þar sem Dýrlingarnir dvöldust næstu fjögur árin , og mögulega vakti félagið á þeim tíma mesta athygli fyrir að hafa fóstrað tvo af umtöluðustu ungu leikmönnunum í Englandi , Theo Walcott , sem Arsenal keypti dýrum dómum 2006 , og Gareth Bale , sem gekk til liðs við Tottenham Hotspur ári síðar .
Gengið var skrykkjótt og örla fór á erfiðleikum í rekstri félagsins .
Illa gekk að útvega nýtt hlutafé en ýmsir auðkýfingar voru orðaðir við félagið , þeirra á meðal Íslandsvinurinn Paul Allen , stofnandi Microsoft .
Haustið 2007 var ljóst að Southampton rambaði á barmi greiðslustöðvunar .
Sviptingar héldu áfram á vettvangi stjórnarinnar og markvisst var dregið úr kostnaði til að halda félaginu á floti , leikmenn meðal annars seldir og lánaðir út um allar trissur .
Allt kom fyrir ekki , vorið 2009 fór Southampton í greiðslustöðvun .
Til að bíta höfuðið af skömminni féll liðið í c-deildina , þar sem það mátti sætta sig við að hírast í fyrsta skipti í hálfa öld .
Hafi það ekki verið nægilegt áfall var Southampton gert að hefja leik með 10 stig í mínus vegna greiðslustöðvunarinnar .
Staðan var á allan hátt ömurleg , félagið gat ekki staðið skil á launagreiðslum og starfsmenn voru beðnir að vinna kauplaust þar til lausn var fundin .
Ljóst var að nýir eigendur urðu að koma að félaginu ætti ekki að leggja það niður .
Brúnin lyftist loks á stuðningsmönnunum þegar skýrt var frá því að Matthew Le Tissier , einn dáðasti leikmaður félagsins frá upphafi , hefði safnað um sig hópi fjárfesta í því augnamiði að reisa Southampton úr öskustónni .
Þau áform runnu á hinn bóginn út í sandinn .
Eigandinn lést úr hjartaslagi Inn á sviðið steig í staðinn Markus Liebherr , svissneskur kaupsýslumaður , og bjargaði félaginu frá því að leysast upp í frumeindir sínar .
Stuðningsmennirnir voru uggandi í fyrstu en Liebherr sýndi frá fyrstu mínútu að honum var alvara með yfirtökunni , á fyrstu sex mánuðunum varði hann 3 milljónum sterlingspunda til leikmannakaupa .
Ekki stór upphæð í úrvalsdeildarsamhengi en samt meira en nokkuð annað félag í c-deildinni hafði svigrúm til á sama tímabili .
Land tók að rísa á ný enda þótt brekkan væri of brött til að snúa strax aftur í b-deildina .
Það gerði Southampton hins vegar með bravör síðastliðið vor og hefur engin áform um að horfa um öxl .
Heiðruðu menn með þeim hætti minningu eigandans en Markus Liebherr lést af völdum hjartaslags í ágúst í fyrra .
Félagið þarf þó ekki að kvíða framtíðinni en kyrfilega var búið um alla hnúta varðandi reksturinn .
Southampton er nú í eigu dánarbús Liebherrs og stýrt af viðskiptafélaga hans , Ítalanum Nicola Cortese .
Bjart er yfir suðurströndinni þessa dagana en Southampton hefur ekki byrjað betur í 75 ár .
Heimavöllurinn er lykillinn að góðu gengi en liðið hefur unnið hvorki fleiri né færri en þrettán leiki í röð á St .
Mary ' s. Síðasta félagið til að fara þaðan með sigur var Manchester United í bikarnum .
Tíð stjóraskipti Skipt hefur verið um knattspyrnustjóra eins og sokka á St .
Mary ' s en undanfarinn áratug hafa hvorki fleiri né færri en þrettán menn spreytt sig á starfinu .
Þeirra á meðal Harry Redknapp , George Burley , Nigel Pearson og Alan Pardew .
Nigel Adkins stýrir Southampton nú með þessum líka prýðilega árangri – alltént enn sem komið er .
Þar sem undrin una sér vel Southampton hefur aldrei orðið enskur meistari í knattspyrnu en hafnaði í 2. sæti mótsins 1983-84 .
Þá vann félagið enska bikarinn 1976 eftir frækinn sigur á Manchester United .
Sigurmarkið gerði Bobby gamli Stokes .
Margir tóku ástfóstri við Dýrlingana í upphafi níunda áratugarins þegar Kevin Keegan lék með liðinu ásamt Mike Channon , sem er markahæsti leikmaður Southampton , David Armstrong , Steve Moran , Steve Williams , Mark Wright , Ivan Golac og fleirum .
Þóttu þeir leika knattspyrnu af hugmyndaauðgi og innlifun .
Seinna á níunda áratugnum gerðu Wallace-bræðurnir garðinn frægan hjá Southampton , einkum Danny , sem rétt losaði 1.60 metra og Rod , sem var tröll við hlið hans , 1.70 metrar á hæð .
Ray , tvíburabróðir Rods , náði líka nokkrum leikjum en stóð bræðrum sínum hvergi nærri á sporði .
Ástsælasti leikmaður Southampton er þó án efa ólíkindatólið Matthew Le Tissier , einn skemmtilegasti sparkandinn í Englandssögunni .
Þá stóð Peter Shilton um tíma milli stanganna hjá Southampton og Alan Shearer hóf þar feril sinn .
Það gerði líka Alex Oxlade-Chamberlain , sem gekk milli bols og höfuðs á Jollungunum okkar um daginn .
