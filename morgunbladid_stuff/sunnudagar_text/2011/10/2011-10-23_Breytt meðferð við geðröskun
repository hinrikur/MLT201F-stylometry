Umræðan um geðlyf hefur verið nokkur síðustu misseri og oft á neikvæðum nótum .
Undanfarin ár hefur áherslan á samvinnu fagstétta í geðheilbrigðisþjónustu hins vegar verið að aukast og fyrir rúmu ári var fyrsta þverfaglega samfélagsgeðteymið stofnað hér landi .
Texti : Unnur H. Jóhannsdóttir Mynd : Kjartan Þorbjörnsson golli@mbl.is Beggja vegna Atlantsála hafa samfélagsgeðlækningar verið stundaðar í áraraðir .
" Við erum enn talsvert á eftir öðrum þjóðum í þessu efni , en sums staðar , svo sem í Bretlandi og vissum stöðum í Norður-Ameríku , hefur þjónusta af þessu tagi verið í þróun í um fjörutíu ár , " segir Magnús Haraldsson , geðlæknir í nýstofnuðu samfélagsteymi Landspítalans .
" Þetta er tilraunaverkefni til tveggja ára en eitt af meginmarkmiðum þess er að veita þverfaglega og einstaklingsmiðaða geðþjónustu í nærumhverfinu , " segir Magnús en hann kynntist samfélagsgeðlækningum í sérnámi sínu við Wisconsinháskóla í Bandaríkjunum .
Magnús lauk nýlega doktorsnámi í rannsóknum á geðklofa við Háskóla Íslands og er dósent við læknadeild HÍ .
" Breytingin frá því sem var fram á seinni hluta 20. aldar , þegar fólk með alvarlegar geðraskanir dvaldi lengi , jafnvel ævilangt , á geðdeildum , er mikil .
Á síðustu áratugum hefur þróunin verið sú að innlagnartími á geðdeildum hefur smám saman verið að styttast .
Áherslan hefur verið að færast frá því að vista fólk vikum og jafnvel mánuðum saman á geðdeildum og yfir í að veita fólki meðferð og stuðning á dag- og göngudeildum .
Einnig hefur verið bætt við úrræðum í samfélaginu eins og með sérstakri heimaþjónustu .
" " Geðdeildir eru engu að síður enn mikilvægur hlekkur í þjónustunni , " segir Magnús .
" Á síðustu árum hafa þær þróast í það að verða móttökudeildir þar sem fólk dvelur oftast í styttri tíma á meðan það er að komast yfir erfiðan hjalla í veikindum sínum .
Þá hefur geðdeildum á Kleppspítala verið breytt í endurhæfingardeildir þar sem veitt er markviss endurhæfing tímabundið t.d. eftir að dvöl á móttökugeðdeild lýkur , " segir geðlæknirinn og heldur áfram .
" Dag - og göngudeildarþjónusta hefur hins vegar verið aukin verulega á geðsviði Landspítalans þar sem samnýttir eru kraftar margra fagstétta eins og geðlækna , sálfræðinga , félagsráðgjafa , geðhjúkrunarfræðinga og iðjuþjálfa .
Það er rétt að geta þess að þó að samfélagsgeðteymi LSH sé fyrsta eiginlega þverfaglega teymið hafa um nokkurt skeið verið starfandi teymi t.d. hjúkrunarfræðinga og iðjuþjálfa sem unnið hafa ötullega að því að styðja fólk með geðraskanir úti í samfélaginu og þá má ekki gleyma öllum þeim fjölda geðlækna sem sinna fólki á einkareknum stofum .
Einnig hafa félagasamtök eins og Rauði krossinn og Geðhjálp lengi unnið ómetanlegt starf í þágu fólks með geðraskanir í samfélaginu .
" Notendur geðdeilda kvarta undan iðjuleysi En hver er þá framtíð geðdeilda ? " Ég held að áfram muni verða þörf fyrir geðdeildir þegar þörf er á miklu eftirliti og meðferð og þær eru eins og ég segi mikilvægur hlekkur í keðjunni .
Legurúmum hefur fækkað töluvert síðustu áratugi og erum við nú með hlutfallslega talsvert færri rúm en ýmsar nágrannaþjóðir okkar .
Fækkun sem þessi þarf þó ekki endilega að draga úr kostnaði í geðheilbrigðiskerfinu heldur mun áherslan einfaldlega verða á önnur úrræði ; göngudeildir , dagdeildir og samfélagsteymi , þar sem fólk fær viðeigandi aðstoð í sínu nærumhverfi .
" Magnús segir að hvað varðar aðbúnað á geðdeildunum séu byggingar sem hýsa þær , bæði á Landspítalanum við Hringbraut og eins á Kleppsspítala , að ýmsu leyti úreltar enda áratugagamlar .
" Deildirnar kunna því að vera ekki nægilega aðlaðandi og bjóða þar fyrir utan ekki í öllum tilfellum upp á einstaklingsherbergi en þá hafa notendur einnig kvartað undan því að þar sé ekki nóg við að vera , sem er slæmt því það er svo mikilvægt að virkja einstaklinginn .
" Ekki rétt að stilla upp úrræðum sem andstæðum Talið berst að geðlyfjum og notkun þeirra og segir Magnús að umræðan um það taki stundum á sig undarlegar myndir .
" Ég held að enginn myndi vilja hverfa aftur til þess tíma þegar geðlyf voru ekki til .
Ég tel að það sé ekki rétt að stilla lyfjameðferð og öðrum meðferðum upp sem andstæðum – annaðhvort eða .
Mjög oft eru lyf nauðsynleg , eins og við meðferð á geðrofseinkennum , en jafnframt er mjög mikilvægt að horfa til sál- og félagslegra þátta og sníða meðferðina að þörfum einstaklingsins .
Það er sjaldnast svo að lyf séu eina viðeigandi meðferðarúrræðið en þau eru í mörgum tilfellum mikilvægur þáttur í meðferð .
" Margir af skjólstæðingum samfélagsgeðteymisins höfðu þurft að leggjast oft inn á geðdeildir og eitt af markmiðunum er að minnka þörf á innlögnum og stytta þær með því að tryggja góðan stuðning og eftirfylgd .
" Þegar fólk er orðið mikið veikt og búið að vera í lengri tíma þarf það aðstoð til þess að rjúfa félagslega einangrun og hvatningu til virkrar þátttöku í eigin bata með sjálfstæðri búsetu utan stofnana og virkni í samfélaginu .
Við aðstoðum fólk í að komast í viðeigandi úrræði og hjálpum því að viðhalda og styrkja félagslegt tengslanet sitt .
" Magnús segir teymið gera þetta með ýmsum hætti , t.d. með vitjunum í heimahús .
" Við göngum út frá því að bati sé mögulegur og því vinnum við markvisst út frá því að efla þátttöku fólks í daglegu lífi og bataferli .
Oft þarf að aðstoða fólk við að taka lyfin sín og hjálpa því með athafnir daglegs lífs þangað til það er orðið sjálfbjarga .
" Hann segir að á þessu rúma ári hafi samfélagsteymið þjónustað yfir 100 einstaklinga .
" Við höfum reyndar ekki farið út í nákvæmar rannsóknir en kannanir benda til þess að innlögnum notenda samfélagsteymisins hafi fækkað og þær styst síðan þeir hófu að sækja þjónustu samfélagsteymisins .
Eins virðist þeim líða betur og hafa meiri stjórn á lífi sínu .
Aðstandendum er líka boðinn stuðningur en þeir hafa oft mikla þörf fyrir slíkt .
" Verulegir fordómar enn til staðar En finnurðu fyrir fordómum gagnvart fólki með geðraskanir ? " Já , ég held því miður að enn séu verulegir fordómar í garð fólks með geðraskanir .
Ég tel samt að þar sem umræðan er orðin meiri og fólk orðið óhræddara við að koma fram og ræða reynslu sína af geðröskunum hafi talsvert dregið úr fordómum á síðustu árum .
Ég held að opinber umræða , t.d. í tengslum við alþjóðageðheilbrigðisdaginn , sem haldinn er 10. október ár hvert , og átak eins og Brospinnann , sé mjög mikilvæg .
Ég held að ábyrgðin liggi líka hjá okkur fagfólkinu að upplýsa og fræða , hjá fjölmiðlum að nálgast þennan málaflokk fordómalaust og hjá yfirvöldum að finna úrræði sem gera fólki með geðraskanir kleift að nýta hæfileika sína og krafta í samfélaginu .
Það er mikilvægt að upplýsa fólk um að það er ýmislegt hægt að gera til þess að hjálpa fólki að öðlast meiri lífsgæði þó að endanleg lækning sé ekki alltaf möguleg .
" 