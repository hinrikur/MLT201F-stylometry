Robert Todd Lincoln tengist morðunum á þremur Bandaríkjaforsetum .
Einn þeirra , Abraham Lincoln , var faðir hans og hann var í grenndinni þegar bæði James A. Garfield og William McKinley voru skotnir .
Stærsta tilviljunin í lífi Lincolns hverfist þó um bróður morðingja föður hans .
Orri Páll Ormarsson orri@mbl.is Fjórir Bandaríkjaforsetar hafa verið myrtir í embætti : Abraham Lincoln ( 1865 ) , James A. Garfield ( 1881 ) , William McKinley ( 1901 ) og John F. Kennedy ( 1963 ) .
Svo undarlega vill til að einn og sami maðurinn , Robert Todd Lincoln , tengist þremur víganna enda þótt hann hafi hvorki komið nálægt skipulagningu þeirra né framkvæmd .
Robert Todd Lincoln var 21 árs þegar leikarinn John Wilkes Booth skaut föður hans til bana í Ford ' s-leikhúsinu í Washington 14. apríl 1865 .
Lincoln yngri var ekki viðstaddur en kom á staðinn skömmu eftir ódæðið .
Að vonum hafði það mikil áhrif á líf hans .
Morðið var af pólitískum rótum sprottið en Booth vonaðist með því til að geta haft áhrif á gang mála í þrælastríðinu .
Hann var eltur uppi af hermönnum og myrtur tólf dögum síðar .
Morðinginn veill á geði Þegar James A. Garfield var særður banasári á lestarstöð í Washington 2. júlí 1881 af Charles J. Guiteau var Lincoln í för með forsetanum en hann gegndi á þeim tíma embætti stríðsmálaráðherra Bandaríkjanna .
Sá hann allt sem fram fór en Garfield lést ellefu vikum síðar af sárum sínum .
Guiteau var tekinn höndum á staðnum og dæmdur til dauða í framhaldinu .
Hann var veill á geði og þakkaði sér kjör Garfields tæpum fjórum mánuðum áður .
Taldi hann eðlilegt að forsetinn skipaði sig sendiherra í Frakklandi en þegar ekki varð af því greip hann til vopna .
Lincoln varð ekki vitni að morðinu á William McKinley en var staddur þar sem það var framið , á Pan-American-vörusýningunni í Buffalo , 6. september 1901 .
Það var anarkistinn Leon Czolgosz sem skaut McKinley og gaf hann upp öndina átta dögum síðar .
Verknaðinn framdi Czolgosz í pólitískum tilgangi enda þótt aldrei hafi komið fram hverju hann hugðist koma til leiðar .
Lögregla barði tilræðismanninn til óbóta á staðnum og um tíma var honum vart hugað líf .
Hann náði þó nægilegum bata til að koma fyrir rétt , þar sem hann var dæmdur til dauða .
Forðaðist forsetana Robert Todd Lincoln þótti þessar tilviljanir í meira lagi óþægilegar og var eftir þetta tregur til að blanda geði við forseta landsins .
Einhverju sinni hafnaði hann heimboði í Hvíta húsið með eftirfarandi orðum : " Nei , ég fer hvergi , og menn ættu í raun ekki að bjóða mér , forsetum er bráð hætta búin þegar ég er viðstaddur .
" Í eitt skipti var hann á hinn bóginn tilneyddur að horfa gegnum fingur sér með þessa reglu , þegar minnismerki um föður hans , Lincoln-minnismerkið , var afhjúpað í Washington árið 1922 .
Þeim stórviðburði gat hann ekki sleppt .
Þáverandi forseti , Warren G. Harding , slapp lifandi frá athöfninni en lést í embætti fimmtán mánuðum síðar , aðeins 57 ára að aldri .
Læknar hölluðust að því að banamein hans hefði verið hjartaslag en þar sem eiginkona hans hafnaði krufningu fékkst ekki úr því skorið .
Sumir eru sannfærðir um að Harding hafi verið byrlað eitur .
Bjargað af bróður Booths Enda þótt þessar tilviljanir séu að sönnu undarlegar snýst merkilegasta tilviljunin í lífi Roberts Todd Lincolns um Edwin Booth , bróður banamanns föður hans .
Sá ágæti maður var einn virtast leikarinn í Bandaríkjunum á sinni tíð .
Kunni Shakespeare upp á tíu .
Ekki liggur fyrir hvenær téð atvik átti sér stað en líklega mun það hafa verið síðla árs 1864 eða snemma árs 1865 – skömmu áður en John Wilkes Booth myrti Abraham Lincoln .
Lincoln yngri var þá staddur á brautarstöð í Jersey City .
" Atvikið átti sér stað að kvöldlagi meðan hópur farþega var að festa kaup á miðum í svefnrými lestar af miðaverðinum sem stóð á brautarpallinum við innganginn í vagninn , " rifjaði hann upp í bréfi til Richards Watsons Gilders , ritstjóra tímaritsins The Century , löngu síðar .
" Pallinn bar við gólf lestarinnar og vitaskuld var þröngt bil milli hans og lestarvagnsins .
Margt var um manninn og svo vildi til að mér var þrýst upp að vagninum meðan ég beið eftir afgreiðslu .
Þá byrjaði lestin að hreyfast .
Við það missti ég fótanna og var að detta milli palls og lestar , gjörsamlega bjargarlaus , þegar þrifið var í kragann á frakkanum mínum og ég dreginn aftur upp í öryggið á pallinum .
" Þegar Lincoln sneri sér við til að þakka velgjörðarmanni sínum áttaði hann sig á því að þar var kominn hinn frægi leikari Edwin Booth .
" Ég bar vitaskuld kennsl á hann og þakkaði honum með nafni .
" Víst má telja að Booth hafi forðað Lincoln frá limlestingu – ef ekki dauða .
Mörgum mánuðum síðar , meðan Lincoln gegndi starfi liðsforingja í hernum , færði hann þetta í tal við einn félaga sinna , Adam Badeau ofursta , sem reyndist vera vinur Booths .
Í framhaldinu ritaði Badeau Booth bréf og hældi honum fyrir hetjudáðina .
Áður en honum barst bréfið hafði Booth ekki haft hugmynd um að ungi maðurinn sem hann bjargaði á brautarstöðinni væri sonur forseta landsins .
Mun þetta hafa verið Edwin Booth nokkur fróun en óskemmtilegt inngrip bróður hans í sögu bandarísku þjóðarinnar mun að vonum hafa lagst þungt á hann .
Lét leggja móður sína inn Robert Todd Lincoln fæddist árið 1843 , elstur fjögurra sona Abrahams Lincolns og Mary Todd Lincoln og sá eini þeirra sem náði fullorðinsaldri .
Móðir hans kom í veg fyrir að Robert gengi í sambandsherinn fyrr en skömmu áður en þrælastríðinu lauk 1865 .
Var honum þá komið fyrir í nánasta starfsliði Ulysses S. Grants hershöfðingja , sem þýddi að líkurnar á því að hann yrði sendur á vígvöllinn voru hverfandi .
Þótti þetta heldur vandræðalegt fyrir föður hans , forsetann .
Abraham Lincoln var mikið að heiman vegna pólitískra anna meðan Robert var að vaxa úr grasi og var samband feðganna fyrir vikið ekki sérlega náið .
Kunnugir fullyrða eigi að síður að gagnkvæm virðing hafi ríkt þeirra í millum .
Robert felldi tár á banabeði föður síns og skírði einkason sinn , sem lést aðeins sextán ára , í höfuðið á honum .
Tad , hinn sonur Lincolns forseta sem lifði hann , var sagður nákomnari föður sínum .
Tad var óstýrilátur og lék lausum hala í Hvíta húsinu í bernsku .
Hermt er að hann hafi bæði truflað fundi forsetans og rukkað fólk fyrir að fá að hitta hann .
Tad lést úr hjartabilun 1871 , aðeins átján ára .
Varð bæði ráðherra og sendiherra Robert las lög við Harvard í byrjun stríðs en lauk ekki prófi fyrr en í Chicago að því loknu .
Árið 1875 lét Robert leggja móður sína inn á geðsjúkrahús í Illinois vegna undarlegrar hegðunar hennar og tók af henni fjárráðin .
Mary Todd losnaði hins vegar snemma af sjúkrahúsinu að eigin frumkvæði og flutti til systur sinnar .
Til að komast hjá opinberri hneisu lét Robert kyrrt liggja en fátt var með þeim mæðginum upp frá því .
Árið 1881 tók Robert við embætti stríðsmálaráðherra í ráðuneyti James A. Garfields og gegndi því í fjögur ár .
Á árunum 1889 til 1893 var hann sendiherra Bandaríkjanna í Bretlandi en eftir það sneri hann sér aftur að lögmennsku .
Robert var alla tíð mikill áhugamaður um stjörnufræði og hefur kíkir hans varðveist .
Oft var skorað á Lincoln að bjóða sig fram til forseta eða varaforseta í Bandaríkjunum en hann tók það aldrei í mál .
Robert Todd Lincoln lést í svefni árið 1926 , 82 ára að aldri .
Dætur Roberts og eiginkonu hans , Mary Eunice Harlan , Mamie og Jessie , komust báðar upp og eignaðist hann þrjú barnabörn .
Ekkert þeirra jók á hinn bóginn við kyn sitt , þannig að síðasti afkomandi Abrahams Lincolns , Bud Beckwith , dóttursonur Roberts , bar beinin 1985 .
