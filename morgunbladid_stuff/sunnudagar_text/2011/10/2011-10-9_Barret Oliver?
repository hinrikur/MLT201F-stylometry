Það er ekki langt síðan stjörnuris Barrets Olivers var rifjað upp í sundbíói í Laugardalslaug .
Nú kvá eflaust margir og hugsa með sér : Barret Oliver ? Hver í ósköpunum er það ? Flestir sem komnir eru yfir þrítugt muna þó eftir litla sæta stráknum Bastian , sem sveif um á hvíta hundinum í sígildu kvikmyndinni Sögunni endalausu frá níunda áratugnum .
Hann bræddi hjörtu þeirra sem á horfðu og ungar stúlkur stofnuðu aðdáendaklúbba hér og hvar um veröldina .
Það var ósjaldan auglýst eftir plakötum með Barret Oliver í barnablöðunum Æskunni og ABC á sínum tíma .
Þó að stjarna hans hafi skinið skærast í Sögunni endalausu lék hann í fleiri kvikmyndum á borð við Cocoon og D.A.R.Y.L .
Þegar Barret Oliver komst á unglingsár sagði hann skilið við leiklistina og gekk til liðs við vísindakirkjuna .
Hann heillaðist ekki af sviðsljósinu og hefur verið tregur að veita fjölmiðlum viðtöl eftir að hann komst á fullorðinsár og haldið sig mikið til hlés .
Hann söðlaði um þó að hann hafi ekki sagt skilið við listina og fyrir sköpunarþörf sína fékk hann útrás í ljósmyndun .
Hann hefur haldið fjölda ljósmyndasýninga og meðal annars kennt ljósmyndun í Los Angeles .
Í iðngrein sinni hefur hann einna helst lagt áherslu á tækni frumkvöðlanna og útlit 19. aldar ljósmynda .
Bók hans , A History of the Woodburytype , fjallar meðal annars um þess konar ljósmyndun , en hún kom út árið 2007 .
Einu tengsl Barrets við kvikmyndir nú á síðustu árum eru þau að verk hans birtust í myndinni Cold Mountain frá árinu 2003 en að öðru leyti hefur hann sagt skilið við kvikmyndaiðnaðinn , sviðsljósið og aðdáendur sína að fullu .
Hinir sönnu aðdáendur gefast þó ekki upp og vonast enn eftir að fá að sjá Barret Oliver aftur á hvíta tjaldinu og halda úti aðdáendasíðu á netinu .
signy@mbl.is 