Nýr maður tók við starfi forstjóra Eimskipafélags Íslands síðsumars 1979 .
Óttarr Möller sem staðið hafði í brúnni um langt árabil steig til hliðar og Hörður Sigurgestsson tók við stjórn félagsins , sem hann sinnti allt fram undir aldamót .
Var sem forstjóri einn helsti áhrifamaður íslensks viðskiptalífs og raunar í þjóðfélaginu öllu , þar sem hann veitti forstöðu fyrirtæki í fremstu röð enda tóku áherslur í starfsemi þess mið af því sem gerist í alþjóðlegu viðskiptaumhverfi " Við vinnum nú að stefnumótun til næstu ára .
Ég geri ráð fyrir að þar verði megináherslan lögð á aukna gámaflutninga og endurnýjun skipakostsins .
Þar hefur Eimskip verið brautryðjandi , en nú ber nauðsyn til að eldri skipin verði endurnýjuð og hagkvæmari skip fengin í þeirra stað , " sagði Hörður í viðtali við Frjálsa verslun haustið 1979 um það leyti sem hann tók við starfinu .
Sagði hann sömuleiðis að endurskoða þyrfti skiparekstur félagsins – en á þessum tíma var félagið með 24 skip í útgerð sem árið 1978 sinntu 55% almennra farmflutninga til og frá landinu .
Fór líka svo á næstu árum að skipunum var fækkað mikið og gámaflutningar urðu ráðandi .
Eimskip styrki sömuleiðis stöðu sína sem leiðandi fyrirtæki í atvinnulífinu .
Í eðli flutningarekstrar býr að hann er alþjóðlegur og í viðtali við Morgunblaðið árið 1989 þegar haldið var upp á 75 ára afmæli Eimskips talaði Hörður Sigurgestsson fyrir útrás íslenskra fyrirtækja .
" Við hjá Eimskip þurfum að vera tilbúnir til að aðlaga okkur þeim breytingum sem verða á íslenskum mörkuðum .
Mér finnst ekki ótrúlegt að Eimskip megi búast við aukinni samkeppni í flutningum í framtíðinni og álít rétt að bregðast við því eftir föngum .
Ég tel að íslensk fyrirtæki verði að íhuga vel hvaða möguleika þau eigi á erlendum mörkuðum .
Við eigum að freista þess að vera markvissari og djarfari í þessum efnum og ekki að hika of mikið við að taka áhættu ...
Hitt er svo jafnan mikilvægt að hafa í huga að það má aldrei gerast innan neins fyrirtækis að taki fyrir þróun , það verður alltaf að halda áfram að skoða vinnubrögðin , " sagði Hörður í nefndu viðtali .
Fyrirtæki breytast og þurfa að taka mið af veruleika dagsins og jafnframt því sem starfsfólk og stjórnendur leggja af mörkum í þá deiglu sem þróun samfélagsins er .
Eimskip þurfti að stokka spilin í efnahagshruninu og er nú að komast fyrir vind .
Og hátt er stefnt .
Nýlega var gengið frá samningum um smíði tveggja nýrra gámaskipa sem afhent verða eftir tvö ár og fara þá til siglinga á svonefndri Suðurleið en skip sem sigla þá rútu hafa viðkomu í Þórshöfn í Færeyjum , Immingham í Bretlandi og Rotterdam í Hollandi .
Þeir viðkomustaðir hafa í tímans rás verið mikilvægir viðkomustaðir í siglingakerfi Eimskips ; óskabarns þjóðarinnar .
Sigurður Bogi Sævarsson sbs@mbl.is 