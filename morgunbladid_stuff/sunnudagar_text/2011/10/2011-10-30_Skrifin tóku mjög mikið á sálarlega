Þessi bók tók mjög mikið á mig sálarlega þegar ég var að skrifa hana , " segir Steinunn Sigurðardóttir rithöfundur og vísar þar til nýjustu skáldsögu sinnar , Jójó , sem nýverið kom út hjá Bjarti .
" Ég hef alltaf tekið það mjög nærri mér að vita af börnum sem fullorðna fólkið svíkur og hefði þess vegna frekar viljað forðast þetta verkefni .
En á sama tíma fannst mér ég eiginlega ekki maður með mönnum nema ég reyndi að leggja mitt af mörkum í skáldskap til þess að tala um börn , þann háska sem þau geta lent í og skaðann sem af getur hlotist .
" Í Jójó segir af einstöku sambandi tveggja en mjög svo ólíkra karlmanna sem bindast órjúfanlegum vináttuböndum .
Mennirnir tveir eru eins ólíkir og hugsast getur með tilliti til þjóðernis , starfs og stöðu , því annar þeirra er virðulegur , flottur , ungur og farsæll krabbameinslæknir meðan hinn er óhrjálegur franskur útigangsmaður sem lendir í meðferð hjá þeim fyrrnefnda .
" Í ljós kemur að það er leyndarmál sem tengir þá , " segir Steinunn og tekur fram að erfitt sé að tala um bókina án þess að segja of mikið og spilla þar með lestrinum fyrir væntanlegum lesendum .
" Ég get þó sagt að bókin byrjar á því drama að læknirinn fær í hendurnar sjúkling sem hann vill helst ekki hafa neitt með að gera og myndi helst vilja feigan .
Í kjölfarið lendir hann í sálarháska því hann veit ekki hvernig hann á að höndla aðstæðurnar .
" Barnið ofurselt aðstæðum sínum Hvernig kom þessi saga til þín ? " Yfirleitt veit ég voða lítið um það hvernig sögurnar mínar verða til .
Sem dæmi get ég nefnt að þegar ég er spurð um tilurð Góða elskhugans þá get ég í mesta lagi sagt að það hafi verið nafn á leiði sem ég sá fyrir 20 árum sem varð kveikjan að bókinni .
Ég veit reyndar ekki lengur hvar leiðið er , en aðalatriðið er að konan hét Doreen Ash .
Það er hins vegar ekkert launungarmál að einn helsti drifkraftur þess að ég skrifaði Jójó er reiði og frústrasjón yfir því hvernig farið er með börn .
Þegar kemur að réttindum barna þá lifum við á miðöldum .
Ef barn er alið upp við ofbeldi eða óþolandi aðstæður þá hefur það ekki fræðilegan möguleika á því að koma sér út úr þeim ef foreldrarnir hylma nógu vel yfir það sem er að gerast á heimilinu .
Barnið er ofurselt aðstæðum sínum og það er óþolandi , " segir Steinunn og tekur fram að hún sé einnig mjög hugsi yfir því hversu erfitt geti reynst fyrir börn að segja frá ofbeldinu og vera trúað .
Vandamál hvað má segja mikið Er erfitt fyrir þig sem höfund að takast á við þetta efni ? " Þetta er í rauninni allt alveg djöflinum erfiðara .
Í Góða elskhuganum leyfði ég mér að skrifa um hamingju í hluta bókarinnar .
Hamingjan er gagnsæ , hún er sjálfsögð , hún er jákvæð .
En í raun er miklu erfiðara að skrifa um hana en að skrifa um sorg .
Í Jójó er það hins vegar miðlægt vandamál hvað má segja mikið .
Hvernig miðla ég því með skýrum hætti hvað er í gangi án þess að fara yfir strikið .
" Nú hefur þú í síðustu bókum þínum kosið að skrifa út frá sjónarhóli karlmanna .
Hvað veldur ? " Það er reyndar auðveldara að skrifa út frá sjónarhóli karla , því þá fæ ég að ímynda mér eins og mér sýnist .
Það er erfiðara að skrifa um kvenfólk því ég stend því nær og þá er hættan sú að fjarlægð skorti .
Þetta er hins vegar ekki til þess að búa í haginn fyrir mig heldur af því að sögurnar koma svona til mín á hverjum tíma .
" Hef aldrei skrifað neitt þessu líkt áður Talandi um fjarlægð þá vekur það athygli að ólíkt fyrri bókum þínum þá er Ísland víðs fjarri í Jójó .
Hafa búferlaflutningar þínir frá Frakklandi til Berlínar árið 2008 haft sín áhrif eða ertu meðvitað að reyna að skrifa þig inn á þýska bókamarkaðinn ? " Mér myndi aldrei detta í hug að miða bókina mína við einhverja þjóð eða tiltekinn markað , enda væri það með því vitlausasta sem hægt er að gera .
Ef maður skrifar ekki bókina eins og manni finnst hún eigi að vera þá er maður á villigötum .
Það verður alltaf að vera innri sannfæring og innistæða fyrir því sem maður er að gera .
Ég nota þennan sögustað af því að hann passar þessu efni , " og vísar þar til Kreuzberg í Berlín .
" Kreuzberg er ómótstæðilegur leikvöllur fyrir bók og þegar kom að þessu tiltekna söguefni þá hefði Ísland ekki hentað .
Það var því algjörlega meðvitað val að Ísland og Íslendingar eru fjarri í bókinni , þótt vissulega megi segja að sálin í aðalpersónunum mínum sé pínulítið íslensk .
Einn af rauðu þráðunum í bókinni er hins vegar munurinn á þjóðerni aðalpersónanna tveggja .
Ég hef átt heima bæði í Frakklandi og Þýskalandi og munurinn á þessum tveimur þjóðum hættir aldrei að koma mér á óvart , " segir Steinunn og bætir síðan við : " Ef ég hefði alla ævi mína átt heima á Íslandi og þekkti ekki nógu vel til í útlöndum til þess að geta notað staði þar sem aðalsögusvið þá hefði ég aldrei skrifað þessa bók .
Frá mínum bæjardyrum séð er ég að fara á algjörlega nýjar slóðir .
Ég hef aldrei skrifað neitt sem líkist þessu áður , en auðvitað er það annarra að dæma , " segir Steinunn .
Á ferð og flugi um heiminn Ekki er hægt að sleppa Steinunni án þess að forvitnast hvenær hún sé væntanleg til landsins að fylgja Jójó úr hlaði .
" Ef ég á að vera alveg hreinskilin þá veit ég það ekki alveg , " segir Steinunn og bendir á að dagskrá hennar sé og hafi verið mjög þétt skipuð síðustu vikurnar enda hefur hún verið að fylgja eftir Góða elskhuganum sem kom út á þýsku í byrjun septembermánaðar .
" Ég er þannig búin að vera að flækjast í lestunum út um allar trissur í því skyni að lesa upp víðs vegar um Þýskaland við einstaklega góðar undirtektir , " segir Steinunn og tekur fram að hún sé jafnframt himinlifandi yfir þeirri athygli sem hún hafi fengið á nýafstaðinni bókastefnu í Frankfurt .
Þar las hún upp víðs vegar um borgina , tók þátt í Bláa sófanum svonefnda og fór í hin ýmsu sjónvarps- og útvarpsviðtöl , m.a. Kulturzeit og ARD-Radionacht der Bücher með um fjögur hundruð áhorfendum .
Auk þess tók hún þátt í uppákomu á vegum Open Books sem haldin var í Chagall-salnum í Schauspiel Frankfurt á opnunarkvöldi bókastefnunnar með fjórum öðrum höfundum , þar á meðal nýbökuðum verðlaunahöfum þýsku bókmenntaverðlaunanna og friðarverðlauna þýskra bóksala , Eugen Ruge og Boualem Sansal frá Alsír .
" Þarna fékk ég einstakt tækifæri til þess að kynna Góða elskhugann , " segir Steinunn og tekur fram að Þjóðverjar séu þakklátir fyrir viðleitni hennar til að tala þýsku .
Nú undir lok mánaðarins er Steinunn síðan stödd í Kína þar sem hún ásamt fleiri íslenskum ljóðskáldum tekur þátt í ljóðahátíð í Peking .
Í næsta mánuði liggur leið hennar til Frakklands og loks heim til Berlínar áður en komið er að næstu Íslandsför .
