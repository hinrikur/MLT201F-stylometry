Ólafur Gunnarsson hefur sent frá sér sitt fyrsta smásagnasafn , Meistaraverkið og fleiri sögur .
Ólafur er einkum þekktur fyrir stórar skáldsögur og má þar nefna Tröllakirkju , Vetrarferðina og Öxina og jörðina en fyrir þá síðastnefndu fékk hann Íslensku bókmenntaverðlaunin á sínum tíma .
Hann er fyrst spurður að því af hverju þessi nýja bók sé smásagnasafn .
" Mig hefur lengi langað til að fást við smásagnaformið , " segir hann .
" Það var einfaldlega komið að því á mínum ferli að takast á við það form og þess vegna skrifaði ég þessar smásögur í hrinu .
Þær voru ekki skrifaðar á löngum tíma , eru nær allar frá árunum 2009 og 2010 , ein var samin í vor , tvær eru frá 2005 og elsta sagan er frá 1998 .
" Finnst þér smásagnaformið vera vanmetið ? " Það er enginn vettvangur fyrir smásöguna lengur .
Í gamla daga voru Vikan , Fálkinn , Lesbók Morgunblaðsins og sunndagsblað Tímans og Þjóðviljans full af smásögum , og höfundar lásu líka frumsamdar smásögur sínar í útvarp .
Nú er ekki lengur hægt að birta smásögu í nokkrum miðli nema menningartímaritum eins og Tímariti Máls og menningar og Stínu .
" The Glimmer Twins Þú ert raunsæishöfundur og það gerist ýmislegt miður fallegt í bókum þínum .
Ertu kannski stundum of grimmur við persónur þínar ? " Ja , hvað skal segja , lítum í kringum okkur og sjáum hvað hefur verið að gerast á Íslandi upp á síðkastið .
Mér þykir alltaf vænt um persónur mínar jafnvel þótt þær séu stundum ekki par fínar .
" En notarðu raunverulegar fyrirmyndir ? " Já , ég hef raunverulegar fyrirmyndir í huga að hluta til vegna þess að annað er ekki hægt .
Í einhvern stað verður maður að sækja sér efnivið .
Oft verður ein skáldsögupersóna til úr mörgum mönnum .
Einn leggur til rödd , annar útlit , sá þriðji sinn innri mann og þar fram eftir götunum .
Ég hef hins vegar aldrei gert raunverulega manneskju að persónu í bók til að ná mér niðri á henni og hæðast að henni .
Mér finnst skáldskapurinn vera merkilegri en svo að það eigi að nota hann sem hefndartól .
Annars er eitt af vandamálunum við að vera höfundur á Íslandi hversu lítið samfélagið er .
Hefurðu ekki heyrt söguna um svarta hattinn ? " Nei .
" Svava heitin Jakobsdóttir var að semja smásögu og velti því fyrir sér hvernig hattur einnar persónunnar ætti að vera á litinn .
Svo kom vinkona hennar í heimsókn og var einmitt nýbúin að kaupa sér hatt sem var svartur og Svava ákvað að hatturinn í sögunni yrði svartur .
Svo birtist sagan í Lesbók Moggans og Svava var ekki fyrr búin að opna blaðið til að dást að eigin verki en síminn hringdi .
Það var vinkonan sem hvæsti : Þurftirðu endilega að láta allan bæinn vita að ég er búin að kaupa mér svartan hatt .
Ég var að hugsa um það um daginn að það væri gaman að skrifa stóran róman um listaheiminn .
Gott og vel , hugsaði ég , ég ætla að skrifa skáldsögu frá sjónarhóli bókaútgefanda .
En þá skaut samstundis upp í hugann : Jóhann Páll útgefandinn minn eða Kristján í Uppheimum verða taldir fyrirmyndir mínar .
Þá söðlaði ég um og sagði við sjálfan mig : Af hverju verður þetta þá ekki bara bók um kvikmyndaframleiðanda ? En þá féll mér allur ketill í eld þegar mér varð hugsað til vinar míns Sigurjóns Sighvatssonar .
" Þið Jóhann Páll Valdimarsson , hinn litríki útgefandi þinn , hafið verið miklir félagar í áratugi .
Er bara kostur við það að eiga svo náinn vinskap við útgefanda sinn eða fylgja því einhverjir gallar ? " Okkar samstarf hefur staðið frá árinu 1976 .
Við Jóhann höfum oft tekist á um málin en okkar vinskapur stendur svo traustum fótum að hann hefur staðið af sér alla storma .
Við pexum og þjörkum oft mikið í tölvupóstum en það er úr okkur að morgni .
Ef skeytin hafa verið sérlega þung þá líða nokkrir dagar þar til hinn rankar við sér og spyr : Er ekki allt í lagi með þig , vinur ? Við Jóhann erum mjög nánir , við erum eiginlega bræður satt að segja .
Við erum Keith Richards og Mick Jagger .
The Glimmer twins .
" Var mikið fjör hjá ykkur í gamla daga ? " Alveg geigvænlegt .
Jóhann er skemmtilegasti partíkarl sem ég hef skemmt mér með .
Þar eru engu saman að jafna .
Það var alltaf eitthvað óvænt og skemmtilegt að gerast í kringum hann .
Það var líka mjög gaman með Alfreð Flóka en það gat orðið dramatískt því hann var bráður og fljótur að skipta skapi .
Ég var eitt sinn í heimsókn hjá Flóka og uppi í hillu voru þrjár fjölritaðar bækur eftir mig , allar mjög þunnar á kjölinn : Ljóð , Upprisan og Hrognkelsin .
Flóki benti á þær og sagði : Það sem er næst á dagskrá hjá mér er að kaupa tvo volduga bókafíla til að styðja við þetta heildarsafn þitt .
Ég svaraði að þótt mitt höfundarverk væri kannski ekki mikið að vöxtum þá væri það allavega skárra en myndin sem hann væri að vinna að og benti á trönurnar .
Flóki stökk á fætur og reif verkið , stóra kolamynd , í tætlur .
Pappírinn stóð í drífu yfir okkur báða .
" Besti brandari bæjarins Ertu alveg hættur að drekka ? " Fyrir löngu .
Ég hætti 10. ágúst 1986 , 38 ára gamall .
Ég held að ég hafi séð fram á að ég myndi ekki ná fimmtugsaldri ef ég hætti ekki .
Frá því andartaki að ég fékk mína fyrstu blöndu af appelsín og vodka til helminga þá var ég alki .
" Hafði drykkjan áhrif á ritstörf þín ? " Ég beitti mig talsvert mikilli hörku , fór á fætur og skrifaði þótt ég væri þunnur .
Ég man hvað ég var mikið veikur þegar ég var að fullvinna Gaga .
Enn þann dag í dag er það svo að ef ég tek þá bók upp og les málsgrein eða svo þá stafar timburmönnunum upp af síðunum .
Stolt átti sinn þátt í þeirri ákvörðun minni að hætta .
Ef það barst einhvers staðar í tal að ég myndi leggja af drykkju þá var það bæjarins besti brandari .
Það herti mig , ég kærði mig ekkert um að vera slíkur aumingi að ég gæti ekki stoppað .
Ég fór ekki í meðferð heldur hætti upp á eigin spýtur sem var mjög erfitt .
" Það hefur þurft mikinn viljastyrk til þess .
" Það myndaðist nýr vöðvi á enninu satt að segja .
" Ég hafði átt mikinn drykkjufélaga sem ég vil ekki nefna .
Það eru ekki til þær uppákomur sem við lentum ekki í .
Svo skildi leiðir .
Eftir að ég hætti langaði mig í vín upp á hvern einasta dag .
Einn morgun vakna ég og mér leið eins og ég hefði sofnað út frá því að drekka hálfa viskíflösku .
Samt hafði ég ekki smakkað vín í þrjú og hálft ár .
Þá hringdi ég í SÁÁ og spurði hvað væri að gerast .
Læknir sem ég talaði við sagði að þetta væri síðasta neyðaröskur líkamans til að koma mér aftur í drykkju .
Ef ég kæmist í gegnum þessa vanlíðan þá væri ég líkast til sloppinn .
Hann sagðist samt skyldu senda til mín meðferðarfulltrúa til að ræða við mig .
Meðferðarfulltrúinn mætti og það urðu fagnaðarfundir því þetta var minn gamli drykkjufélagi sem þá hafði verið edrú í fimm ár .
Morguninn eftir vaknaði ég með léttan fiðring í augum og leið eins og ungbarni .
Áfengislöngunin getur komið ennþá , stendur í örstutta stund og er oft tengd popplögum sem ég heyri .
Það er eins og einhvers staðar inni í höfðinu á mér sé lokað herbergi þar sem er standandi partí í gangi .
" Spenna og verkkvíði Ertu mannblendinn eða ertu einfari ? " Ég er mannblendinn en eitt af því langerfiðasta við að hætta var að síminn þagnaði .
Ég var allt í einu einn .
Áður hafði alltaf verið hringt í mig því ég þótti ómissandi í öll samkvæmi .
" Hvaða áhrif hafði drykkja þín á konuna þína ? " Ég er giftur konu sem er svo sjálfstæð að hún lætur sig engu varða hvort ég drekk eða drekk ekki .
Hún fær sér rauðvín í samkvæmum og ég er viss um að ef við grömsum hér í skápum finnum við sérríflösku .
" Við erum að tala saman á heimili þínu en þú býrð aðeins fyrir utan bæinn í húsi sem erfitt er að finna og allt í kring er náttúran .
Líður þér vel hér ? " Faðir minn átti þetta hús .
Mér finnst gott að búa í nánd við náttúruna .
Ég á annað lítið hús hér fyrir neðan sem ég notaði lengi sem vinnustofu .
Þar skrifaði ég Tröllakirkju , Vetrarferðina , Blóðakur og Öxina og jörðina .
Svo einn daginn sat ég þar , búinn að vera fjögur ár að skrifa Öxina og jörðina og sá allt í einu blett í veggnum fyrir framan mig .
Ég hugsaði : Drottinn minn dýri , ég er búinn að sitja hérna með þennan blett rétt við nefið á mér í öll þessi ár .
Ég gat ekki verið þar lengur , það var orðið of einmanalegt .
Nú skrifa ég heima .
" Hvað er næst á döfinni hjá þér ? " Ég er í miðju kafi við að semja skáldsögu .
Ég held að það sé ekki sniðugt hjá mér í bili að segja mikið frá henni .
Fyrsti hlutinn er gott sem kominn á pappír og ég er kominn vel inn í upphaf annars hluta , en er ekki með framhaldið nákvæmlega á hreinu .
Að skrifa er að uppgötva ! Af því að Hemingway er mér svo kær þá man ég að ritstjóri hans sagði um Hverjum klukkan glymur : Ernest vissi ekki nema í megindráttum hvað myndi gerast frá degi til dags í bókinni .
Allt varð til við ritstörfin .
Þetta sama á við um mínar skriftir .
Ég veit í meginatriðum um hvað sagan fjallar og hef hugmynd um hvernig hún á að enda en það er allt og sumt .
" Finnst þér gaman að skrifa ? " Það er skemmtilegt en því fylgir mikil spenna og verkkvíði .
Ég spurði Thor eitt sinn hvort hann þjáðist af verkkvíða .
Drottinn minn ! sagði hann .
Hvort ég geri ! Um sjálfan mig má segja , fari ég á fætur um níu er ég ekki kominn almennilega í gang við skriftirnar fyrr en klukkan ellefu .
Þess vegna er svo gott að nota gamla ráðið að flýta sér hægt .
Best er að stoppa þegar maður er á mestu flugi því þá er hægt að taka upp þráðinn daginn eftir .
Það er ekki rétt að þurrausa sig á einum morgni og liggja svo kannski í lamasessi í þrjár vikur .
Það er miklu meira vit að skrifa 500-600 orð daglega .
" Hugsarðu mikið um stílinn meðan þú skrifar ? " Ef vel gengur þá er ég ekki meðvitaður um stíl , textinn bara æðir áfram .
Maður hamast við að koma setningunum á pappír .
Ef hugmyndir um hvað gerast skal í sögunni eru of niðurnjörvaðar áður en hafist er handa þá stirðnar stíllinn .
Flaubert sagði : Vertu reglusamur og hófstilltur hversdagslega svo þú getir sleppt fram af þér beislinu við vinnu þína .
Mér finnst þetta gott ráð .
" 