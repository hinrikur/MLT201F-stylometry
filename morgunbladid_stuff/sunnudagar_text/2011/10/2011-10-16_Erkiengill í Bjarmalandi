Þarna er vændishúsið , " segir leiðsögumaðurinn og bendir út um gluggann á rútunni .
Allir líta við í sætum sínum , gáttaðir á að þetta skuli frekar fámáll fararstjórinn einmitt þurfa að upplýsa .
Það er ekki alveg ljóst hvert hann er að benda og enginn spyr hvaða hús nákvæmlega maðurinn eigi við .
Og auðvitað er engin ástæða til að rifja þetta atvik upp úr útsýnisferð um Arkangelsk nema til að ná athygli lesandans .
Arkangelsk liggur við ána Norður-Dvínu , sem rennur í Hvítahaf .
Í rússneska heimsveldinu var aðgangur að opnu hafi mikilvægur , en þrátt fyrir að ná yfir ellefu tímabelti hafa Rússar alltaf átt í vandræðum með að koma sér upp höfnum , sem væru opnar allan ársins hring og veittu aðgang að úthafi .
Arkangelsk hefur því gegnt mikilvægu hlutverki í aldanna rás , þótt fyrir tíma kjarnorkuknúinna ísbrjóta hafi ekki verið hægt að stunda siglingar þaðan allan ársins hring .
Á slóðum Þóris hunds Arkangelsk liggur þar sem norrænir menn kölluðu Bjarmaland og segir Snorri Sturluson frá því að þangað hafi Þórir hundur frá Hálogalandi farið í víking og átt viðskipti við heimamenn .
Á sextándu öld fyrirskipaði Ívan grimmi keisari að borg skyldi reist við Norður-Dvínu til að komast undan yfirráðum Svía yfir siglingum á Eystrasalti .
Í Arkangelsk var selt satín frá Amsterdam , flauel frá Feneyjum , vefnaðarvörur frá London og teppi frá Danzig og til baka fóru skip hlaðin timbri og loðfeldum .
Á fyrri hluta átjándu aldar ákvað Pétur mikli hins vegar að verslun og viðskiptum skyldi beint til Pétursborgar og fyrirskipaði að í Arkangelsk mætti ekki taka við vörum umfram þarfir íbúa á svæðinu .
Vegur borgarinnar átti þó eftir að vaxa á ný þegar lestarteinar voru lagðir frá Moskvu og vægi timburútflutnings jókst á nítjándu öld .
Timburvinnsla og pappírsframleiðsla er enn ein helsta atvinnugrein borgarinnar og sér reyk leggja yfir borgina úr pappírsmyllunum .
Arkangelsk var vígi hvíta hersins í baráttunni við bolsévika á árunum 1918 til 1920 .
Í heimsstyrjöldinni síðari varð borgin ásamt Múrmansk helsti áfangastaður skipalesta bandamanna með vistir til að hjálpa Sovétmönnum í baráttunni við Þjóðverja .
Borgin er falleg , en um margt virðist tíminn þar þó hafa staðið í stað og sú tilfinning vaknar að lítið hafi breyst frá hruni Sovétríkjanna .
Munurinn á Arkangelsk og Moskvu er sláandi og greinilegt hvert peningarnir fara .
Þeir flæða um höfuðborgina , en seytla í mesta lagi til annarra borga Rússaveldis og þegar komið er 1500 kílómetra norður af Moskvu er flæðið orðið ansi tregt .
Nú binda menn hins vegar miklar vonir við möguleikana , sem skapast við bráðnun íshettunnar á norðurpólnum .
Vonast er til þess að Arkangelsk verði miðstöð siglinga , hversu raunhæft sem það er .
Nú þegar eru næststærstu skipasmíðastöðvar heims í Severodvinsk , sem er nokkra tugi kílómetra norðan við Arkangelsk .
Sérstakur stíll timburhúsa Arkangelsk er þekkt fyrir sérstakan stíl timburhúsa og er eitt húsið þar sagt hæsta íbúðarhús , sem reist hefur verið úr timbri .
Mörgum þessara húsa hefur því miður verið illa haldið við , en engu að síður leynir glæsileiki þeirra sér ekki .
Ferðalangurinn getur þurft að hafa fyrir því að bjarga sér á þessum norðlægu slóðum .
Ekki er gefið að fólk tali ensku , en það er allt af vilja gert að skilja .
Ekki er heldur verra að glöggva sig á kirilíska letrinu áður en haldið er til Rússlands þannig að hægt sé að lesa götuheiti og nöfn .
Tíðindamaður Sunnudagsmoggans gerði ekki úttekt á skemmtanalífi borgarinnar , en rambaði þó inn á stað sem heitir Fidel þar sem Castro og byltingarhetjur Kúbu prýða veggi .
Í hátölurunum hljómaði hins vegar taktföst , rússnesk diskótónlist , sem þróttmikil , rússnesk ungmenni dönsuðu við af krafti og sungu hástöfum .
Hótel Bélomorskaja er foldgnátt og klossað , reist á sovéttímanum og það sést .
Ódýrustu herbergin kosta um þúsund rúblur , um 3,700 krónur .
Kannski væri best að hafa sem fæst orð um morgunmatinn , sem var innifalinn .
Fyrsta daginn var soðinn fiskur með soðnum kartöflum á floti í smjöri , annan daginn kjötbolla með makkarónum og tómatsósu og þann þriðja hafragrautur .
Það hefði ekki verið í frásögur færandi ef ekki hefði verið ofan á grautnum gulur pollur , sem við nánari eftirgrennslan kom í ljós að var bráðið smjör .
Pur-Navolok-hótelið fær bestu umsagnirnar , en þar er ódýrasta herbergið líka þrefalt dýrara .
Fjöldi íbúa Arkangelsk er svipaður íbúafjölda Íslands , í kringum 350 þúsund , og borgin er á svipaðri breiddargráðu og Reykjavík .
Á vorin og haustin virðist veðrið þar vera svipað og í Reykjavík , en sveiflurnar eru mun meiri .
Í janúar er að meðaltali 10 stiga frost um miðjan dag , en mesta frost sem mælst hefur er 45 stig .
Í júlí er meðalhitinn um miðjan dag hins vegar í kringum 20 stig .
