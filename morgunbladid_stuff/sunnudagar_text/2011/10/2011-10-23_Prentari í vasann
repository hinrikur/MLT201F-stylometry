Græjur Árni Matthíasson arnim@mbl.is Víst er gaman að taka myndir á símann , en enn skemmtilegra ef hægt er að sýna myndirnar .
Það má gera það á Facebook eða tísta þeim á Twitter , en svo er líka hægt að vera með Polaroid GL-10 prentara í vasanum .
Ekki þarf tóner eða litað blek í prentarann , hann notar tækni sem Polaroid kallar Zink , Zero Ink , og felur það í sér að á pappírnum er örþunn húð af litkristöllum sem birtast eftir því sem prentarinn hitar pappírinn .
Þessi tækni er notuð í ferðaprentara eins og þennan , en líka í stærri ferðaprentara og svo eru ýmsir að spreyta sig á að nota hana í ljósmyndavélar .
Prentarinn gengur fyrir eigin rafhlöðu ef vill , í honum er hleðslurafhlaða og hver hleðsla dugir til að prenta út fimmtán myndir .
Myndirnar eru skarpar og góðar , ekki framúrskarandi en meira en nógu góðar .
Hann er um 500 g að þyngd og lítur einkar vel út , enda skrifast útlitið víst á Lady Gaga .
Myndirnar eru 7,5 x 10 cm og tók innan við mínútu að prenta þær út .
Þær voru snertiþurrar um leið og þær komu úr prentaranum , ólíkt því sem gerðist með Polaroid-myndir í gamla daga .
Ekki gat ég betur séð en þær væru vatnsþolnar , þó ekki hafi ég prófað það af neinu viti .
Polaroid GL-10 getur tekið við myndum úr síma með Bluetooth- eða USB-tengi ( Mini-b USB ) og því hægt að tengja hann við síma eða tölvur , pésa og Makka , að sögn , en ég prófaði bara pésatengi og svo náttúrlega Bluetooth úr síma .
Það svínvirkaði .
Forn frægð Sólgleraugu , skyndimyndir og Lady Gaga Það þekkja sjálfsagt fáir Polaroid í dag , í það minnsta þeir sem yngri eru , enda fór fyrirtækið á hausinn í kjölfar þess að stafræn ljósmyndun ruddi sér til rúms .
Polaroid , sem stofnað var 1937 til að selja samnefnd sólgleraugu , var brautryðjandi í ljósmyndatækni sem byggðist á því að hægt var að skoða myndir nánast um leið og þær voru teknar .
Polaroid-vélar sem komu á markað í lok fimmta áratugarins notuðu sérstaka filmu þar sem allt sem þurfti til að framkalla myndirnar fylgdi með ; myndin var tekin úr vélinni um leið og búið var að smella af og eftir að hún hafði fengið að þorna smástund var hún tilbúin .
Margir listamenn og áhugamenn um ljósmyndun nýttu sér Polaroid , enda þóttu litir í myndunum sérstakir , en svo var líka hægt að skrifa , reikna eða krassa á myndirnar á meðan þær voru að þorna og breyta þeim þannig og margir þekkja líka i-Zone-vélar frá Polaroid .
Á síðasta ári var tilkynnt að Lady Gaga yrði þróunarstjóri fyrirtækisins .
