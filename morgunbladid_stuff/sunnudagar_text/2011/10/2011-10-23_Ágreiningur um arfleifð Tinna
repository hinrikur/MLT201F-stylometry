Ævintýrahetjan Tinni er á leiðinni á hvíta tjaldið í nýrri mynd úr smiðju Stevens Spielbergs .
Blaðamaðurinn ungi er sívinsæll , en aðdáendur Tinna eru ekki allir á eitt sáttir með hvernig farið hefur verið með arfleifð hans .
Hergé , höfundur Tinna , er einn af dáðustu sonum Belga .
Hann hét réttu nafni Georges Remi og lést barnlaus árið 1983 , 75 ára að aldri .
Ekkja hans , Fanny Vlamynck , sem er 28 árum yngri , erfði dánarbúið .
Sagt er að hún hafi meiri áhuga á búddisma en viðskiptum .
Hún hefur látið viðskiptin í hendur seinni eiginmanns síns , Nicks Rodwells , sem er 18 árum yngri en hún , undanfarin tíu ár .
Rodwell er þeirrar hyggju að Tinni sé " Rolls Royce teiknimyndasögunnar " .
Hann vill ekki að ímynd Tinna birtist á hvaða glingri sem er .
Hjónin gáfu Pompidou-safninu í París upprunalegt mót af síðu eftir Hergé og fyrir tveimur árum var opnað safn eftir arkitektinn Christian de Portzamparc , sem er handhafi Pritzker-verðlaunanna , í bænum Louvain-la-Neuve .
Safnið mun vera vel heppnað , en gagnrýnendur segja að þar sé áherslan öll á listina , en ekki persónuna Tinna og sögurnar um hann .
Hugues Dayez , höfundur bókar um arfleifð Hergé , segir að Rodwell hafi " algerlega einangrað Tinna frá börnum og dægurmenningu " .
Í fréttaskýringu AFP kemur fram að í Tinnabúðinni í Brussel sé reyndar hægt að fá litlar afsteypur af söguhetjunum úr Tinnabókunum á fjórar evrur ( 640 krónur ) , en veggspjöld kosti 55 evrur ( tæpar 9.000 krónur ) og safngripir á borð við rauðu eldflaugina 44 til 300 evrur ( 7.000 til 50.000 krónur ) .
Tinni hefur fært ekkju Hergé og manni hennar mikinn auð .
Þau eru talin eiga 73 milljónir evra samkvæmt enska blaðinu Sunday Times , standa jafnfætis Sean Connery og skjóta Hugh Grant langt aftur fyrir sig .
Nýja myndin , sem er í leikstjórn Peters Jacksons , sem gerði myndirnar eftir Hringadróttinssögu , á örugglega eftir að auka auð þeirra enn .
Ýmsir hafa áhyggjur af því að Hollywood muni eyðileggja Tinna .
Belgískir gagnrýnendur , sem fengu að sjá myndina á forsýningu , sögðu hins vegar að hún hitti beint í mark .
Dominique Maricq , gamalreyndur starfsmaður Hergé-myndversins , sagði við AFP að í Hollywood virtust menn staðráðnir í að " virða anda heims Tinna og breyta honum ekki í bandaríska ofurhetju " .
Fleira bjátar á í heimi Tinna .
Fyrir rúmri viku var krafa , sem Bienvenu Mbutu Mondondo , borgari frá Kongó , setti fram um að bókin Tinni í Kongó yrði fjarlægð úr verslunum vegna þess að hún væri " réttlæting á nýlenduvæðingu og yfirburðahyggju hvítra " , tekin fyrir af belgískum dómstólum .
Hergé gerði bókina 1931 þegar Belgar voru nýlenduherrar í Kongó og var Tinni í Kongó önnur bókin um blaðamanninn .
Lögmenn útgefandans segja að Hergé hafi síður en svo verið haldinn kynþáttafordómum .
" Hergé endurspeglar samtíma sinn , þetta voru ekki kynþáttafordómar heldur föðurleg umhyggja .
" Sams konar kröfu var hafnað í Svíþjóð , en árið 2007 ákvað bandaríska bókakeðjan Borders að fjarlægja bókina úr hillum í barnabókadeildinni .
Þegar kynþáttajafnréttisnefnd Bretlands komst að þeirri niðurstöðu að bókin endurspeglaði " ógeðfellda kynþáttafordóma " það sama ár rauk sala bókarinnar upp .
Byggt á AFP .
Tinni á 77 tungumálum Tinni varð til 1929 .
Alls komu út 24 bækur um Tinna , sú síðasta 1978 .
Þær hafa verið þýddar á 77 tungumál , þar á meðal íslensku , og selst í yfir 180 milljónum eintaka um allan heim .
Steven Spielberg hafði fyrst samband við Hergé , höfund Tinna , 1983 með mynd í huga .
Myndin verður frumsýnd 26. október .
Spurningar um pólitík , fordóma og kynhneigð í Tinnabókunum Hergé , höfundur Tinna , var handtekinn eftir síðari heimsstyrjöld fyrir að starfa með nasistum vegna þess að sögur hans höfðu birst Le Soir , sem var málgagn þeirra .
Hann var einnig vændur um gyðingahatur , meðal annars vegna þess að illmennið í bókinni Dularfullu stjörnunni , gráðugur , bandarískur auðmaður , var upprunalega kallaður Blumenstein og var með svipmót í anda þeirrar staðalmyndar af gyðingum , sem iðulega var dregin upp á þeim tíma .
Í þeim sögum um Tinna , sem birtust meðan Belgía var á valdi nasista , var pólitík að nánast öllu leyti hreinsuð út .
Tinni var aldrei gerður að málpípu nasista .
Þá var fasismi meira að segja gagnrýndur í ævintýrum Tinna fyrir stríðið .
Hergé kvaðst einfaldlega hafa verið að vinna fyrir sér meðan á hernámi nasista stóð líkt og hver annar smiður eða pípulagningamaður .
Hann kvaðst hafa talið að framtíð Vesturlanda gæti oltið á hinu nýja stjórnskipulagi og margir hefðu orðið fyrir vonbrigðum með lýðræðið , en í ljósi alls þess , sem gerst hefði , væru hrapalleg mistök að hafa trúað á málflutning nasista eitt augnablik .
En það er ekki bara pólitíkin .
Vinsældir Tinna hafa orðið til þess að bækurnar um hann hafa verið brotnar til mergjar á ýmsum sviðum og hefur kynhneigð hans verið eitt viðfangsefnanna .
" Auðvitað er Tinni hommi , spyrjið Tobba , " sagði Matthew Parris , blaðamaður The Times , þegar Tinni varð áttræður 2009 .
Tobbi er hundurinn hans .
" Hvað þarf að ræða þegar sönnunargögnin benda með svo afdráttarlausum hætti í eina átt ? Óreynt , ljóshært ungmenni með eiginleika karls og konu , klætt skrítnum buxum og trefli , flytur inn í sveitasetur besta vinar síns , miðaldra sjómanns .
" Átti hann við hinn orðljóta og drykkfellda Kolbein kaftein .
Einnig hefur verið tekið til þess hve fáar konur prýða bækurnar .
Aðeins átta af 350 persónum eru auðsjáanlega konur .
Þess utan sé áberandi að engar ástir séu í lífi Tinna og því mun vera til skila haldið í myndinni .
Parris segir að Tobbi sé þó " óvefengjanlega gagnkynhneigður " og bætir við að viðleitni hans til að stíga í vænginn við tíkur , sem á vegi hans verði , verði ávallt að engu vegna íhlutunar húsbónda hans .
