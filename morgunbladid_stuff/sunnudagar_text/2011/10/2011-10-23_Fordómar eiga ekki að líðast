Samfélag mannanna er oft undarlegur staður .
Það er ekki bara óþægileg tilhugsun heldur óskiljanlegt með öllu að á 21. öldinni séu enn fordómar á Íslandi gagnvart fólki með geðraskanir , eins og fram kemur í samtali Unnar H. Jóhannsdóttur við Magnús Haraldsson geðlækni í Sunnudagsmogganum í dag .
" Ég held því miður að enn séu verulegir fordómar í garð fólks með geðraskanir , " segir Magnús .
En bætir þó við : " Ég tel samt að þar sem umræðan er orðin meiri og fólk orðið óhræddara við að koma fram og ræða reynslu sína af geðröskunum hafi talsvert dregið úr fordómum á síðustu árum .
" Það liggur í hlutarins eðli , að fordómar eru fötlun út af fyrir sig , meinloka sem takmarkar líf þeirra sem fordómunum eru haldnir .
Í máli Magnúsar kemur fram að opinber umræða um málefni fólks með geðraskanir er mikilvæg , til dæmis í tengslum við alþjóðageðheilbrigðisdaginn , sem haldinn er 10. október ár hvert , og átak eins og Brospinnann .
Þar vinna margir ósérhlíft starf í þágu betra samfélags .
En það er ýmislegt sem stendur upp á stjórnvöld í þessum efnum , eins og Magnús bendir á , þar á meðal að finna úrræði sem gera fólki með geðraskanir kleift að nýta hæfileika sína og krafta í samfélaginu .
Brotalamirnar eru víðar .
Það er áhyggjuefni að aðbúnaði á geðdeildum sé enn ábótavant og að byggingarnar sem hýsa þær séu úreltar .
Um það segir Magnús : " Deildirnar kunna því að vera ekki nægilega aðlaðandi og bjóða þar fyrir utan ekki í öllum tilfellum upp á einstaklingsherbergi , en þá hafa notendur einnig kvartað undan því að þar sé ekki nóg við að vera , sem er slæmt því það er svo mikilvægt að virkja einstaklinginn .
" Það hlýtur að vera forgangsmál innan heilbrigðiskerfisins að bæta úr þessu .
Það er mikilvægt fyrir hvern einstakling að finna kröftum sínum verðugt viðnám og mikið er í húfi fyrir þjóðfélagið að beisla þann kraft .
Lífið er barátta Frásögnin er hjartnæm af lífsbaráttu tólf ára stúlku sem fékk hjartaáfall fyrir tæpu ári og hefur með hugrekki og viljaþreki náð heilsu á ný .
Í grein Skapta Hallgrímssonar kemur fram að viðbrögðin voru snör hjá heilbrigðisstarfsfólki , sem hélt lífi í henni í tvær klukkustundir áður en hún fór í sjúkraflug til Reykjavíkur og áfram alla leiðina suður .
Á Landspítalanum - háskólasjúkrahúsi komst hún loks í hjarta- og lungnavél .
" Þegar hún kom suður rétt blakti hjartað , " segir móðir stúlkunnar .
Það var nóg til að hún kæmist aftur til heilsu .
Og víst kennir það okkur Íslendingum að fjarlægðir skipta máli frá landsbyggðinni til LSH og það hlýtur að vega þungt í umræðunni um staðsetningu Reykjavíkurflugvallar .
Mikið fer fyrir hagtölum og vísitölum í algleymi þjóðfélagsumræðunnar , þar sem einstaklingurinn hverfur í stóra samhengið .
En það er ekki í því almenna heldur hinu einstaka , sem áhugi fólks kviknar fyrir alvöru – þegar það heyrir hjartað slá .
Þar tökumst við á við spurningar , sem verða knýjandi fyrr eða síðar .
Sunnudagsmogginn hefur lagt sig fram um að segja sögur af fólki sem stendur í þeim sporum .
Lífið er barátta og okkur er hollt að leiða hugann að því endrum og eins – það hjálpar okkur að setja hlutina í samhengi .
