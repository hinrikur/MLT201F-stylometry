Óvíða er notalegra að sitja en í blárri lautu með grænu ívafi , jafnvel dálítið rauðu , og tína beint upp í sig .
Helst í norðlenskri stillu .
Láta sig dreyma um sumarið sem ekki kom en njóta haustblíðunnar .
Þetta er í Hörgárdalnum .
Ég hef komið mér þægilega fyrir , sólin sleikir andlitið og fluga suðar fallegan djass á hægri öxlinni .
Þessum vængjaða vini mínum líður bersýnilega ekki síður vel en mér .
Konan mín krýpur við þarnæstu þúfu , tínir í gríð og erg og ég sé fyrir mér hálffullan ísskáp af sultum og saft , ímynda mér bláberjaskyrtertur , kex og osta ( og rauðvín handa gestunum ) við kertaljós á nístandi köldu vetrarkvöldi .
Helst norðan stórhríð .
Oscar Peterson við flygilinn , Niels-Henning plokkar bassann .
Það er langt síðan ég fór síðast í berjamó og er satt að segja búinn að gleyma hve kyrrðin getur verið mikil hér í sveitinni .
Það heyrist ekki einu sinni í hundi , hvað þá lambi .
Kannski vegna þess að heyrnin er ekki jafn góð og í gamla daga en hugsanlega yfirgnæfir smjattið í sjálfum mér öll önnur hljóð .
Maður verður vitaskuld að smakka , enginn tilgangur með því að tína í heilan dag og átta sig ekki á því fyrr en heim er komið að berin eru öll ónýt .
Konan er búin að fylla fyrri fötuna og mér sýnist ekki mikið pláss eftir í þeirri seinni .
Þetta eru stórar málningarfötur .
Forkur duglegur , konan .
Mér var falið að fylla litla málningardós .
Þegar ég sé að húsbóndinn er að farinn að huga að heimferð rek ég upp ægilegt öskur .
( Bragð sem ég lærði hjá gömlum vini ) .
" Hvað elskan , meiddirðu þig ? " – Nei , en heldurðu að ég hafi ekki velt dósinni um koll .
Hún var orðin barmafull , allt stór og falleg ber .
Ansans ! Og ekki nóg með það , ég var svo mikill klaufi að ég steig í berjahrúguna og kramdi allt sem ég var búinn að tína .
" Ég veit að þú ert klaufi , en er þetta ekki einum of ? Segðu mér bara satt , fór græðgin með þig ? " – Með mig ? Nei , auðvitað ekki ! Þetta var einskær óheppni .
Ég tíndi bara í dósina .
Um leið ég sleppi orðinu geri ég mér grein fyrir því að óþægilegt augnablik nálgast : " Opnaðu munninn og sýndu mér tunguna .
" skapti@mbl.is 