Fyrir rúmri viku voru ævintýralegir tónleikar haldnir í Hörpu , hinu mikla tónlistarhúsi okkar Íslendinga .
Þar voru saman komin í salnum , sem kenndur er við Norðurljós , 90 börn og unglingar úr þremur tónlistarskólum á höfuðborgarsvæðinu .
Skólarnir , sem hlut áttu að máli voru Tónlistarskóli Hafnarfjarðar , Tónlistarskóli Kópavogs og Tónskóli Sigursveins D. Kristinssonar .
Þessi 90 börn og unglingar , sem voru valin úr hópi nemenda þessara þriggja skóla , mynduðu strengjasveit , sem raðað var upp hringinn í kringum salinn á eins konar göngubrú eða efri hæð , sem þar er að finna .
Verkefni þeirra þessa kvöldstund var að flytja tónverk , sem heitir Velodrome , eftir danska tónskáldið Östen Mikal Ore , sem sjálfur stjórnaði flutningi verksins .
Tónverkinu sjálfu er lýst þannig í kynningu að hugmyndin að því sé " innblásin af keppnisgrein í hjólreiðum og sirkusatriðum , þar sem reiðhjól eða vélhjól þeysast í hringi um hallandi brautir á hringlaga völlum .
Það heitir Velodrome .
" Norðurljósasalurinn var fullur af fólki , foreldrum , ömmum og öfum , og systkinum og vinum hinna 90 flytjenda .
Fyrirfram var hægt að ímynda sér að það yrði ekki auðvelt fyrir þessi 90 börn og unglinga að flytja nútímaverk .
Þau geta verið svolítið snúin og höfða ekki endilega til allra .
Þær hugmyndir reyndust ekki á rökum reistar .
Verkið sjálft var stórskemmtilegt , stjórnandinn líflegur hluti af flutningi þess enda höfundurinn sjálfur og augljóst að börnin og unglingarnir höfðu gaman af flutningi þess .
Stemmningin í salnum var ævintýri út af fyrir sig .
Verkið kom áheyrendum algerlega í opna skjöldu , litbrigði salarins og uppsetning strengjasveitarinnar og staðsetning stjórnandans gerði það að verkum , að öðrum þræði upplifði áheyrandinn sig þátt í einhvers konar gjörningi , svo notað sé orð um fyrirbæri í myndlist , sem ég skil ekki en veit að er til .
Satt að segja hafði mér ekki dottið í hug að tónlistarhúsið gæti orðið vettvangur fyrir tónlistarflutning barna og unglinga af þessu tagi en þessir tónleikar sýndu svo ekki verður um villzt þá miklu möguleika , sem í því felast .
En jafnframt var þetta Norðurljósaævintýri undirstrikun á því hvað tónlistarnám getur haft mikla þýðingu fyrir börn og unglinga .
Þau 90 ungmenni , sem þarna voru saman komin muna þennan atburð alla sína ævi ( og þeir sem að þeim standa ekki síður ) .
Tónlistarnám hefur grundvallarþýðingu þótt það leiði ekki til þess að fólk geri tónsmíðar eða tónlistarflutning að lífsstarfi sínu .
Það hefur einfaldlega jákvæð áhrif á tilfinningalíf fólks og breikkar sjóndeildarhringinn og dýpkar upplifun þess á tilverunni .
Tónlist er göfgandi .
Við Íslendingar eigum mikið að þakka nokkrum útlendingum , sem komu hingað til lands fyrir og í stríðsbyrjun , flóttamenn frá eigin heimaslóðum .
Sumir þeirra voru gyðingar og áreiðanlega rétt , sem við mig var sagt fyrir nokkrum árum , að það hefði orðið okkar litlu þjóð til hagsbóta ef fleiri slíkir hefðu komið hingað .
Þessir menn áttu mikinn þátt í að byggja upp tónlistarlíf á Íslandi og ekki síður að byggja upp tónlistarnám fyrir börn og unglinga .
Það var ógleymanleg lífsreynsla að læra á blokkflautu undir handarjaðri dr. Heinz Edelstein svo og tónfræði .
Þær ströngu kröfur , sem hann gerði voru þroskandi .
Nú eru margir tónlistarskólar starfandi í landinu .
Lítilleg kynni af tveimur þeirra , tónlistarskólum Kópavogs og Hafnarfjarðar , um lengri og skemmri tíma , hafa sannfært mig um , að þar eru gerðar kröfur , sem að mínu mati höfðu jákvæð áhrif á nemendur dr. Edelstein í þá daga , kröfur , sem skila árangri eins og þeim , sem áheyrendur urðu vitni að í Norðurljósasal Hörpu fyrir viku .
Það skiptir miklu máli að rækta þennan garð og enginn veit fyrirfram til hvers sú ræktun kann að leiða .
Það getur ekki verið tilviljun , hversu margir stjórnendur hljómsveita frá Finnlandi hafa náð árangri á alþjóðavettvangi á seinni árum .
Þeir hljóta að vera að uppskera af einhverju , sem sáð hefur verið til þar í landi fyrir langalöngu enda sterk tónlistarhefð í Finnlandi .
Arfleifð Síbelíusar hefur áreiðanlega skilað sér með margvíslegum hætti fyrir finnsku þjóðina .
Nú hafa skapazt aðstæður hér á Íslandi fyrir blómlegt tónlistarlíf .
Með starfi tónlistarskóla um land allt hefur verið lagður traustur grunnur að því .
Gleymum ekki hvernig einn maður , Ragnar H. Ragnar , skapaði sterka tónlistarhefð á Ísafirði .
Og nú er ekki lengur í kot vísað um tónlistarflutning .
Þeir sem muna tónleika á vegum Tónlistarfélags Reykjavíkur i Trípólíbíói gera sér skýra grein fyrir því hvers konar bylting hefur orðið á því sviði á rúmri hálfu öld með tilkomu Eldborgar í Hörpunni .
Salurinn í Kópavogi , sem varð til ekki sízt fyrir sterkan metnað Jónasar Ingimundarsonar en skilning Gunnars I. Birgissonar á þeim hugmyndum , hefur líka hlutverki að gegna og á þátt í að skapa því bæjarfélagi þá menningarlegu ímynd , sem það hefur lengi sýnt vilja til .
Það á líka við um Hof á Akureyri , sem hefur auðvitað gjörbreytt aðstöðu til tónlistarstarfsemi þar .
Það er allt fyrir hendi .
Skólarnir , tónlistarsalir , stór hópur af hæfu tónlistarfólk .
Nú eigum við að leggja vaxandi áherzlu á tónlistarnám ungs fólks og laða fleiri og fleiri úr þess hópi að því námi og gefa því færi á að takast á við verkefnin í hinum glæstu sölum .
Það uppeldisstarf mun skila íslenzku þjóðinni arði , þegar líður á öldina .
Með fordæmi sínu hefur Víkingur Heiðar Ólafsson , píanóleikari , stjarna íslenzkrar menningar nú um stundir , vísað veginn .
Ný ímynd Íslands mun ekki sízt byggjast á fólki , sem vex upp úr þeim jarðvegi .
