Föstudaginn 9. september flutti áhrifamesti málfræðingur okkar tíma , Noam Chomsky , fyrirlestur í boði Hugvísindasviðs Háskóla Íslands .
Þar sagði Chomsky frá róttækum hugmyndum sínum um uppruna mannlegs máls , sem hafa breytt því hvernig málfræði er stunduð í háskólum um allan heim .
Seinna sama dag fjallaði hann um heimsmálin í anda þeirrar róttækni sem við þekkjum úr villta vinstrinu – án þess þó að ganga Stalín eða Maó á hönd .
Íslenskir fjölmiðlar sýndu hinum róttæka fyrirlestri mikinn áhuga ( Morgunblaðið taldi hann að vísu enn eitt dæmið um tök vinstri manna á HÍ ) en skautuðu hratt eða ekki yfir framlag Chomskys til heimsmenningarinnar : málfræðikenningar hans .
Í viðbrögðum fjölmiðla ( nema hugras.is sem sagði vel frá Chomsky og heimsókn hans ) birtist einhver mennta- og vísindafælni sem ætti að vera algjör óþarfi því málfræðifyrirlesturinn var fjölsóttur , skemmtilegur og auðskiljanlegur .
Hann fjallaði að sjálfsögðu ekki um tæknilegar útfærslur og hríslumyndir einstakra tungumála heldur um grunnhugsunina að baki : Hvernig það megi vera að öll börn læri tungumál á fyrstu árum ævi sinnar .
Áhugi á þessari spurningu og svörum við henni er nánast jafn útbreiddur og mannlegt mál .
Hugmynd Chomskys er að öll tungumál lúti sömu grundvallarreglum þó að hinar töluðu birtingarmyndir séu óendanlega ólíkar á yfirborðinu .
Málstöðvar heilans í öllum mönnum virðist m.ö.o. vera gæddar sama hugbúnaði frá framleiðanda .
Þessi hugmynd hefur m.a. mótað tungumálakennslu , málpólitík , þróun máltækni í tölvum og skilning á táknmáli , máltöku barna , málstoli heilabilaðra og lesblindu .
Í fyrirlestrinum greindi Chomsky frá tilraunum þar sem fylgst var með viðbrögðum heilans við hljóðum sem líktu annars vegar eftir hljóðum sem gætu verið tungumál og hins vegar við hljóðum úr raunverulegu en algjörlega framandi tungumáli .
Hljóðin úr raunverulegu tungumáli reyndust örva málstöðvar heilans en eftirlíkingarnar ekki .
Mannshugurinn greini því hljóð tungumála frá öðrum hljóðum , og geti raðað þeim í kerfi sem geri börnum kleift að læra málið .
Chomsky reyndi síðan að taka hugmyndina alla leið og fara inn í heilabúið á okkur með því að segja að einhvern tímann fyrir meira en 50 þúsund árum , þegar yngsti sameiginlegi forfaðir mannkynsins gekk um jörðina , hefði orðið stökkbreyting sem skilaði sér í hæfileikanum til mannlegs máls .
Og sá hæfileiki hefði ekki breyst eða þróast síðan .
Eðli málsins samkvæmt hefði stökkbreytingin orðið hjá einum manni fyrst .
Sá hefði því búið yfir hæfileikanum til að finna merkingu án hljóðs á skrafi við sjálfan sig .
Tungumálið væri þannig ekki hljóð með merkingu , eins og Aristóteles sagði , heldur merking sem væri tjáð með hljóðum eða táknum af einhverju tagi .
Heilinn byggi yfir hæfileikanum til að hugsa merkingarbærar hugsanir og miðla þeim með tungumálum – sem byggðust á einni algildismálfræði .
Eins og nærri má geta eru þessar hugmyndir umdeildar .
Margir málfræðingar halda sig frá hinum arfgenga alheimsmálhæfileika , benda á menningarmótandi áhrif tungumála og hugsa fremur um tungur heims sem afsprengi þróunar og samspils manna við ólíkar aðstæður .
Að hugmynd sem leiði okkur til að gera ráð fyrir stökkbreytingu í einum manni fyrir liðlega 50 þúsund árum sé óraunhæf .
Gegn þróunarhugmyndinni teflir Chomsky því að allir menn hafi nú sama málhæfileikann og hann sé ekki breytilegur eftir þjóðflokkum og menningarsvæðum .
Eftir stendur að fólk hefur áhuga á því hvernig megi skýra hæfileikann sem börn búa yfir við fæðingu .
Þau læra sín ólíku móðurmál eftir sömu grundvallarreglunum og mynstrunum sem málfræðingar um allan heim keppast við að greina til þess að hrekja eða renna stoðum undir hina alltumlykjandi kenningu Chomskys – sem er ástæðulaust að halda frá íslenskum almenningi með því að tala bara um stjórnmál við málfræðinginn Noam Chomsky .
