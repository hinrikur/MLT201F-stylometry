Síðasta leikrit og jafnframt mest leikna verk Antons Tsjekhovs var frumsýnt í Borgarleikhúsinu síðastliðinn föstudag .
Þetta klassíska verk , sem hefur ótal sinnum verið sett upp hér á landi , er nú í leikstjórn Hilmis Snæs Guðnasonar .
Þær Sigrún Edda Björnsdóttir og Ilmur Kristjánsdóttir leika mæðgur í verkinu og svo skemmtilega vill til að það er ekki í fyrsta sinn sem þær gera það á sviði Borgarleikhússins en þær léku einmitt líka mæðgur í Fólkinu í kjallaranum .
Nú eru þessar mæðgur uppi á mjög ólíkum tíma og persónurnar í mjög ólíkum aðstæðum og liggur því beinast við að spyrja þær hvort það sé eitthvað sameiginlegt með þessum hlutverkum annað en mæðgnatengslin .
Sigrún Edda : " Mæðgnatengslin eru í grunninn alls ekkert ólík .
Báðar mæðurnar hafa upplifað mjög djúpa sorg og svik , þær leiðast út í drykkju og neita að horfast í augu við raunveruleikann .
Þær eiga það sameiginlegt að vera mjög greindar , skemmtilegar og miklar drottningar .
Þær eru sjálfhverfar og líf þeirra og athafnir hafa þau áhrif á börnin þeirra að þau lifa í ótta og óöryggi .
" Ilmur : " Það er bara eitthvað líkt með öllum mæðgum .
Það er alltaf einhver strengur sem verður ekki rofinn , sama hvað gengur á .
" Sigrún Edda : " Tímarnir eru náttúrlega gjörólíkir en aðallega aðstæður þeirra .
Mamma Klöru í Fólkinu í kjallaranum er alltaf blönk , drekkur ódýrt rauðvín úr belju en Ljúba í Kirsuberjagarðinum lifir hátt og drekkur rándýrt kampavín .
" Ilmur : " En það er samt alltaf þessi mikla ást á milli mæðgna .
" Sigrún Edda : " Já , báðar þessar mæður elska börnin sín mjög heitt en átta sig ekki á því hvernig þær óviljandi eyðileggja fyrir þeim og þær gera það ekki viljandi .
Lífið fer bara stundum aðrar leiðir en mann langar til .
" Manneskjan alltaf eins í grunninn Fáið þið eitthvað að segja um uppsetningu sýninganna sem þið takið þátt í eða er þetta allt leikstjórinn ? Ilmur : " Já , við fáum það eins og allir leikarar gera .
Við erum listamenn " ( hlær ) .
Sigrún Edda : " Það er búið að vera mjög skapandi andrúmsloft í þessari uppsetningu og því hafa allir haft tækifæri til að leggja sitt í púkk til að gera sýninguna betri .
" Ilmur : " Já , vinnan að baki þessari sýningu er búin að vera mjög ástríðufull .
Maður elskar þessar persónur .
" En finnst ykkur þessar persónur eiga einhverja samleið með okkur í nútímanum ? Ilmur : " Já , það er kannski snilldin við Tsjekhov að hann skrifar um manneskjuna sem breytist aldrei í grunninn .
Verkið á svo sannarlega ennþá við í dag því breyskleiki mannsins hefur örugglega ekkert breyst í mörg þúsund ár .
" Sigrún Edda : " Tsjekhov skrifar svo flottar persónur , við könnumst svo vel við þær og þær eru svo breyskar og þær eru svo hlægilegar og okkur þykir svo vænt um þær af því að þær eru alveg eins og við .
Margir hafa líka velt fyrir sér fyrir hvað Kirsuberjagarðurinn stendur og það eru ólík svör við því .
Hann getur staðið sem tákn fyrir ástina , fegurðina , náttúruna , allt sem maðurinn þráir að tengja sig við .
Fólkið í leikritinu hefur misst tengslin við þennan garð .
Ljúba hefur veðsett hann upp í topp til að lifa hátt , það eina sem hægt er að gera til að bjarga henni úr skuldafeninu er að höggva hann og byggja sumarbústaði .
Einhvers staðar las ég að á rússnesku þýddi orðið kirsuberjagarður bæði lystigarður og nytjagarður .
En kirsuberjagarðurinn gefur ekki af sér ávexti sína nema annað hvert ár , enginn í leikritinu hefur þolinmæði til að bíða eftir því .
Það er hagkvæmara að höggva hann niður , en hvers á kirsuberjagarðurinn að gjalda á kostnað græðginnar ? " Ilmur : " En sá sem vill höggva kirsuberjagarðinn er alls ekki vondur maður .
Hans hugsjónir eru þær að garðurinn fyllist af fólki , auðlegð og hamingju og það er kannski það sem er snilldin í verkinu .
Það er enginn alvondur eða algóður og það er engin ákvörðun bara sú eina rétta .
Það eru bara allir með mismunandi hugsjónir og svo þurfum við að spyrja okkur sjálf ákveðinna spurninga .
Hvað er Kirsuberjagarðurinn fyrir okkur ? Er hann til dæmis okkar Kárahnjúkar eða sjávarútvegurinn eða jafnvel eitthvað ennþá persónulegra eins og heimilið okkar ? " Lína langsokkur í þeim báðum Kynntust þið í gegnum leikhúsheiminn ? Sigrún Edda : " Nei , við bjuggum í sama húsi á Óðinsgötu 6 .
Þá var Ilmur 11 ára og dóttir mín á sama aldri og ég man mjög vel eftir Ilmi .
Hún var með stór og mikil gleraugu sem stækkuðu augun og hún var dálítið grallaraleg og ábúðarfull .
" Ilmur : " Og ég man líka mjög vel eftir Sissu .
Þegar maður labbaði framhjá íbúðinni hennar heyrðust skrækar og háværar raddir .
Þá var hún að æfa sig af því að hún var alltaf að lesa inn á teiknimyndir .
Mér fannst þetta allt saman mjög spennandi .
" Sigrún Edda : " En þó að leiðir okkar hafi legið fyrst saman á Óðinsgötunni þá eigum við líka annað sameiginlegt .
Fyrsta stóra hlutverkið okkar beggja var Lína langsokkur .
Ég var Lína langsokkur í Þjóðleikhúsinu 1983 og Ilmur hér í Borgarleikhúsinu 2003 .
" Ilmur : " Þannig að ég veit framtíð mína .
Hún var frú Prússulín í sýningunni þar sem ég var Lína og ég hlýt því að vera í hlutverki Prússulínar árið 2023 .
Ég þarf greinilega ekki að hafa neinar áhyggjur af framtíðinni ef ég feta í fótspor Sissu .
" Mynduð þið segja að þið væruð nánar ? Ilmur : " Já , ég myndi segja það .
Við Sissa erum alla vega sammála um allt .
Við erum andlega skyldar .
" Sigrún Edda : " Ef við viljum fá stuðning einhvers staðar þá leitum við hvor til annarrar .
" Hvernig væri að vera dóttir hennar Sigrúnar Eddu ? Ilmur : " Ég væri auðvitað önnur genasamsetning .
Ég er bara voða glöð að vera vinkona hennar .
" Sigrún Edda : " Það er kannski ekki auðveldasta hlutskipti í heimi að vera dóttir mín í Kirsuberjagarðinum og Fólkinu í kjallaranum .
" Ilmur : " Það er reyndar mjög gott að vera dóttir hennar á sviði því það eru einhver tengsl á milli okkar og það er mjög gott að leika með henni .
" Sérð þú dóttur þína í Ilmi ? Sigrún Edda : " Ég hef bara aldrei hugsað út í það .
Mér þykir bara mjög vænt um hana .
Maður stígur inn í aðra heima þegar maður stígur á leiksvið .
Maður byggir á sjálfum sér en er ekki maður sjálfur .
" Ilmur : " Ég sé til dæmis ekki mömmu mína fyrir mér þegar ég er að tala við Sissu á sviðinu .
" Sigrún Edda : " Maður horfir bara í augun á þeim einstaklingi sem maður mætir , sér hvað hann gerir og bregst við honum út frá þeim forsendum sem verkið gefur manni og það er svo spennandi .
Maður veit ekki alltaf hvað gerist .
" Ilmur : " Það er eins og taugaáfallið í Fólkinu í kjallaranum .
Það var aldrei eins .
Það var alveg merkilegt hvað það stýrði sér sjálft .
Maður veit náttúrlega aldrei hvað gerist en það kom svo skýrt í ljós þar .
Maður fór bara í eitthvert ástand og það var aldrei eins .
Og ef ég reyndi að stýra því þá var það glatað .
" Sigrún Edda : " Þetta er eins og að stíga út á svell , það er bæði spennandi en ógnvekjandi um leið .
" Endurnærð eftir sýningu Taka þá svona sýningar ekki mikið á ? Ilmur : " Jú , þær gera það en þær gefa líka á móti .
Ég upplifi það oft eftir sýningar að vera endurnærð , en stundum er ég búin á því .
" Sigrún Edda : " Sýning kvöldsins verður aldrei eins og sýning gærdagsins .
Það eru margir sem spyrja hvort það sé ekki leiðinlegt að endurtaka alltaf sömu sýninguna aftur og aftur .
Það er það ekki vegna þess að engar tvær leiksýningar eru eins .
Það er þetta sem gerir leikhúsið svo spennandi .
Hver einasta sýning er áskorun og krefst ákveðins hugrekkis .
" Ilmur : " Já , og svo þegar maður er búinn á því þá kemur maður heim og tautar : " Ég ætla að hætta að vera leikkona , þetta er ömurlegt " eða maður kemur heim endurnærður og kastar höndunum andvarpandi í loftið og segir : " Ég elska þetta fag og að standa á þessu sviði ! " Það er stundum himinn og haf á milli daga .
" Sigrún Edda : " Svo er það líka þannig að maður elskar eiginlega mest það verk sem maður er að vinna að .
Mér þykir til dæmis mjög vænt um Ljúbu núna og mig hefur í rauninni dreymt um að fá að leika hana .
Ég hef ekki átt neitt svona draumahlutverk fyrr , en núna er þetta kannski það .
Nú er ég kannski nógu þroskuð til að takast á við það .
" Eigið þið erfitt með að lýsa hvor annarri ? Ilmur : " Nei .
Sissa er sterk , drífandi , ákveðin , glöð , gefandi og sérlega smekkleg .
( Mikið hlegið .
) Var þetta ekki nokkuð gott ? " Sigrún Edda : " Jú , þetta var bara fínt .
Á ég þá ekki að lýsa Ilmi ? Hún er bara yndisleg .
Það er eitthvað svo fallegt við hana .
Hún er svo afslöppuð , fyndin , skemmtileg , greind og hún er líka hlý og hún er pjattrófa eins og ég .
Mér þykir mjög vænt um hana .
" 