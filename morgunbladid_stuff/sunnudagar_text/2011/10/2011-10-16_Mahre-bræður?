Bandarísku tvíburabræðurnir Phil og Steve Mahre vou um árabil í hópi fremstu skíðenda í heimi .
Þeir geystust fram á sviðið aðeins átján ára gamlir og þegar þeir lögðu skíðin á hilluna átta árum síðar höfðu þeir samtals farið með sigur af hólmi í 36 heimsbikarmótum alpagreina og unnið til þrennra verðlauna á Ólympíuleikum .
Phil , sem er fjórum mínútum eldri , var sigursælli .
Hann vann heimsbikarinn þrjú ár í röð , 1981-83 , og skákaði í öll skiptin sænsku goðsögninni Ingemar Stenmark , tvö seinni árin með umtalsverðum yfirburðum .
Besti árangur Steves í heimsbikarnum var 3. sæti árið 1982 .
Phil vann samtals 27 heimsbikarmót en aðeins tveir landar hans hafa gert betur , Bode Miller og Lindsey Vonn .
Phil vann til silfurverðlauna í svigi á Ólympíuleikunum í Lake Placid árið 1980 og fjórum árum síðar bárust bræðurnir á banaspjót um gullið í sömu grein .
Steve hafði góða forystu eftir fyrri ferðina en urðu á mistök í þeirri seinni sem varð til þess að Phil hreppti gullið .
Bróðir hans varð að gera sér silfrið að góðu .
Phil komst ekki að því fyrr en í sjónvarpsviðtali eftir sigurinn að eiginkona hans , Holly , hafði alið honum son klukkustund áður en mótið hófst .
Einu gullverðlaun Steves komu í stórsvigi á heimsmeistaramótinu í Schladming 1982 .
Þar komst Phil ekki á pall .
Bræðurnir áttu erfitt uppdráttar veturinn 1983-84 og um vorið ákváðu þeir að láta staðar numið , aðeins 26 ára að aldri .
Ólust upp í skíðabrekkunum Phil og Steve Mahre fæddust í Yakoma , Washington , 10. maí 1957 og eru því 54 ára gamlir .
Þeir ólust bókstaflega upp í skíðabrekkunum ásamt systkinum sínum sjö en faðir þeirra , Dave " Spike " Mahre , var um árabil fjallstjóri á White Pass-skíðasvæðinu í Washington-ríki .
Bjó fjölskyldan við lyfturæturnar .
Bræðurnir báru snemma af öðrum skíðendum í sínum aldursflokki og slógust skíðaframleiðendur um að semja við þá .
Bandaríska fyrirtækið K2 hreppti hnossið og héldu bræðurnir tryggð við það alla tíð .
Voru skíðin jafnan löguð að þörfum þeirra .
Ári eftir að þeir hættu keppni sendu Mahre-bræður frá sér bókina Engin brekka of hröð ( e. No Hill Too Fast ) , sem fjallaði um uppvöxt þeirra og afrek .
Mæltist hún vel fyrir .
Sama ár settu þeir á laggirnar Mahre-æfingamiðstöðina og hafa starfrækt hana allar götur síðan .
Fyrst í Keystone , Colorado , en fluttu sig svo yfir til Deer Valley , Utah .
Bræðurnir eru jafnframt miklir áhugamenn um bíla og hafa um árabil keppt í rallakstri vestra .
49 ára gamall byrjaði Phil óvænt að keppa á ný og var aðeins hársbreidd frá því að komast á bandaríska meistaramótið 2008 .
Veturinn eftir varð hann fyrir slæmum hnémeiðslum og þurfti á aðgerð að halda .
Ekki er vitað um frekari endurkomuáform .
orri@mbl.is 