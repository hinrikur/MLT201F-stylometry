Kvöld eitt í vikunni vakti ég nokkuð lengi fram eftir við að elda heilan kjúkling samkvæmt kúnstarinnar reglum .
Nei , ég er ekki byrjuð að troða í mig á nóttunni , nema vængjunum , þeir voru bara svo girnilegir .
Ég var bara að nota tímann vel og eyddi því notalegri kvöldstund með kjúlla sem bullaði og mallaðist í ofninum .
Það er nefnilega tilvalið að nota kaldan kjúkling í hina og þessa rétti og hagkvæmt að kaupa hann í heilu .
Kjúklinginn er t.d. gott að nota í samloku með grófu brauði , sýrðum rjóma og sinnepi og káli .
Svo er líka hægt að búa sér til vefjur og rúlla kjúklingnum upp með hverju því sem manni finnst girnilegt .
Það er t.d. hægt að búa sér til Sesarsalats vefjur og fylla þær með kjúlla , brauðmolum og tilheyrandi sósu .
Eða gera eitthvað dálítið sterkara og nota chillísósu og góðan hvítmygluost með kjúklingnum .
Hugmyndirnar eru eiginlega of margar .
Ég hugsa að ég verði að elda í það minnsta tvo kjúklinga í viðbót til að geta prófað allan hugmyndalistann .
