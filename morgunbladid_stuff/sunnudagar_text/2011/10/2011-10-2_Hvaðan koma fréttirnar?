Hver drap dagblaðið ? var spurt á forsíðu vikuritsins Economist árið 2006 .
Nú fimm árum síðar eru dagblöð enn gefin út en ljóst að mörg þeirra eiga í verulegum rekstrarerfiðleikum .
Ekkert bendir hins vegar til þess að dagblöðin deyi drottni sínum á næstunni en mikil gerjun er í fjölmiðlaheiminum .
Guðrún Hálfdánardóttir guna@mbl.is Til hefðbundinna fjölmiðla hafa hingað til talist dagblöð , útvarp og sjónvarp .
Þróunin er afar hröð í þeirri tækni sem fjölmiðlar nýta sér og því oft erfitt að henda reiður á hvað séu fjölmiðar í dag og hvað ekki .
Á Íslandi eru gefin út tvö dagblöð , Fréttablaðið og Morgunblaðið en ekki eru mörg ár liðin frá því hér voru gefin út fimm dagblöð .
Bæði blöðin hafa átt í verulegum erfiðleikum undanfarin ár og stóð til að sameina útgáfu þeirra eftir hrunið 2008 .
Samkeppniseftirlitið hafnaði hins vegar samrunanum og í lok febrúar 2009 kom nýr útgefandi að Morgunblaðinu undir forystu Óskars Magnússonar .
Á svipuðum tíma breyttist eignarhaldið á Fréttablaðinu en það er að mestu í eigu Ingibjargar Pálmadóttur .
365 miðlar , sem eiga meðal annars Fréttablaðið , reka einnig fimm útvarpsstövar , fimm sjónvarpsstöðvar og vefmiðilinn Vísi.is .
Árvakur , sem gefur út Morgunblaðið , rekur einnig vefmiðilinn mbl.is .
Stór hluti af fréttamiðlun Árvakurs og 365 fer fram á netinu sem er eðlilegt ef horft er til þess að 93% þeirra Íslendinga sem eru nettengdir fara daglega inn á netið , samkvæmt nýlegri skýrslu Hagstofu Íslands .
Úr pappír yfir í rafrænt form Skiptar skoðanir eru um hvort netið eigi eftir að koma í stað dagblaðanna en Styrmir Gunnarsson , fyrrverandi ritstjóri Morgunblaðsins , er sannfærður um það .
Hann telur að dagblöð eigi eftir að hætta að koma út í því formi sem þau eru gefin út í dag og útgáfa þeirra færist yfir á netið .
Þessi þróun taki einhverja áratugi en hjá henni verði ekki komist .
Ari Edwald , forstjóri 365 , sér fyrir sér að dagblöðum eigi ekki eftir að fjölga heldur miklu fremur eigi þeim eftir að fækka .
" Ég held að Fréttablaðið haldi velli , það hefur fundið sér rekstrargrundvöll .
Það er hinsvegar hægt að draga saman í kostnaði ef viljinn er fyrir hendi og þörf fyrir það .
Til að mynda með því að draga úr prentun og dreifingu .
Núna er Fréttablaðinu dreift á Akureyri og í kassa víðar .
Ef þörf er á er hægt að einbeita sér að því að dreifa blaðinu í hús á suðvesturhorninu og minnka upplagið í 60 þúsund eintök .
Nánast allar auglýsingar koma af þessu svæði og er þeim yfirleitt beint að neytendum á þessu svæði .
" Aukin áhersla á netið Í skýrslu Efnahags- og framfarastofnunarinnar , OECD , kemur fram að bæði útvarp og sjónvarp hafi tekið spón úr aski dagblaðanna löngu fyrir daga netsins .
Hins vegar hafi þróunin verið hröð undanfarin ár þar sem auglýsingar og lesendur dagblaða færist sífellt meira á netið .
Af 31 landi innan OECD hefur lestur á dagblöðum minnkað í tuttugu þeirra .
Kreppan undanfarin ár hefur ýtt enn frekar undir þessa þróun .
Er það einkum unga kynslóðin sem hefur yfirgefið dagblöðin og leitað á náðir netsins í leit að fréttum .
Telur OECD að þessi þróun eigi bara eftir að verða á sömu leið , lesendur fari frá dagblöðum yfir á netið og er svo komið að í sumum löndum er netið orðið helsta uppspretta frétta .
Fjölmörg dagblöð og ljósvakamiðlar eru með fréttavefi á sínum snærum en í flestum tilvikum hefur gengið illa að fá neytendur til að greiða fyrir fréttir á netinu .
Að vísu sannar undantekningin regluna í tilviki viðskiptablaðanna Financial Times og Wall Street Journal .
Fleiri fréttamiðlar eru að fóta sig sem áskriftarvefir , svo sem Sunday Times og Times í Bretlandi og New York Times í Bandaríkjunum .
Líklegt er að fleiri dagblöð stefni í þessa átt til þess að auka á arðsemi útgáfunnar en ólíklegt er að stigin verði stór skref í þá átt á næstunni þar sem það er ekki auðvelt að fá fólk til að borga fyrir það sem áður var ókeypis .
Enda spurning um hvort neytendur sætta sig við að greiða manni eins og Rupert Murdoch fyrir upplýsingar sem hann veitti þeim áður án endurgjalds ? En það eru ekki bara fréttavefir sem eru í sókn því afþreyingarvefir njóta mikilla vinsælda sem og samskiptavefir .
Samskiptasíður á borð við Facebook og Twitter njóta mikilla vinsælda á netinu og höfðu , samkvæmt nýrri rannsókn Hagstofu Íslands , tæp 76% netnotenda notað slíkar síður í ár sem er 5,5% aukning frá árinu 2010 .
Tæplega 54% höfðu notað " Wiki " síður , 42% lásu eða skrifuðu skoðanir um samfélagsleg málefni á netinu og 33% höfðu reynt að hafa áhrif á samfélagslega eða pólitíska umræðu , til að mynda með netkosningum eða rafrænum undirskriftalistum .
Efast um varðhundinn Fjölmiðlar og starfsmenn þeirra hafa sætt gagnrýni fyrir að sinna ekki eftirlitshlutverki sínu nægjanlega .
Hafa sumir gengið svo langt að segja að hlutverki þeirra sem varðhundsins sé lokið á sama tíma og fjölmiðlafyrirtækjum hefur fækkað og þau stækkað sem eftir lifa .
Eitt af þeim ráðum sem eigendur fjölmiðla nota til þess að draga úr kostnaði er að hætta að birta djúpar fréttaskýringar eða fréttaskýringaþætti .
Slíkt efni er tímafrekt að vinna og yfirleitt eru það reyndir blaðamenn sem settir eru í slíka vinnu .
Hafa fjölmargir fjölmiðlar því hætt að halda úti slíkri starfsemi á hefðbundnum fjölmiðlum .
Með tilkomu netsins spruttu upp fréttaveitur sem ekki eru háðar hinum stóru eigendum fjölmiðla .
Meðal þeirra sem tóku þátt í þessum breytingum er Dan Gillmor sem starfaði sem blaðamaður í 25 ár en árið 2005 snéri hann sér að verkefnum tengdum grasrótinni í fjölmiðlun , einkum og sér í lagi á netinu , og hann varð sennilega einn sá fyrsti til þess að blogga fréttir .
Gillmor telur að hættuleg breyting hafi átt sér stað á fjölmiðlasviðinu undanfarin ár og þessa þróun megi fyrst og fremst rekja til viðskiptahagsmuna .
Hann óttast að helsti óvinur fjölmiðla séu þeir sjálfir .
Viðskiptahagsmunir ráði ríkjum og reynt sé að kreista hvern dropa úr blaðamönnum þar sem eigendur krefjast þess að framleiðsla fjölmiðla aukist á sama tíma og færri standi vaktina við færibandið .
Gillmor segir að grasrótin hafi tekið við keflinu sem áður var hjá fjölmiðlunum sjálfum .
Að veita almenningi upplýsingar .
Til að mynda hafi bloggarar og sjálfstæðar fréttaveitur gríðarleg áhrif og það sé hlustað á það sem þar kemur fram .
Þar eigi almenningur auðvelt með leggja sitt til málanna .
Hann nefnir dæmi af slíkri borgaralegri blaðamennsku þegar árásirnar voru gerðar á Bandaríkin 11. september 2001 .
Myndskeið sem almennur borgari tók rataði í heimspressuna , forsíður dagblaða út um allan heim voru þaktar myndum frá sjónarvottum og svipað hafi verið upp á teningnum þegar árásirnar voru gerðar í Lundúnum árið 2005 .
Borgararnir taka þátt Einn angi grasrótar í blaðamennsku er eins og áður sagði borgaraleg blaðamennska .
Í grein Helgu Kristínar Einarsdóttur sem birt var í Morgunblaðinu árið 2006 kemur fram að slíka blaðamennsku sé hægt að skilgreina sem " þátttöku almennra borgara í söfnun , miðlun , greiningu og útbreiðslu frétta og upplýsinga .
Þeir sem áður voru mataðir á efni og upplýsingum gegna sífellt stærra hlutverki í mótun fréttaflutnings og miðlunar og leggja sitt af mörkum á athugasemdaþráðum netmiðla , með netbloggi og myndum og myndskeiðum sem tekin eru upp með síma , svo dæmi séu nefnd .
Hugmyndafræðin er sú að fyrir tilstilli nýrrar tækni , séu allir , eða geti allir verið , fjölmiðlamenn .
" Sænski fræðimaðurinn Gunnar Nygren heldur því hins vegar fram að þótt allir þeir sem hafi aðgang að netinu geti haldið úti fréttasíðum og bloggi þá geti þeir ekki komið í stað hefðbundinnar blaðamennsku .
Í svipaðan streng tóku þátttakendur í sænskri rannsókn sem unnin var við háskólann í Stokkhólmi 2006-2007 .
Töldu flestir þátttakendanna að lítil gæði einkenndu slíka blaðamennsku .
Aftur á móti viðurkenndu þeir að slík gagnvirk miðlun , svo sem blogg um fréttir , hefði áhrif á fréttaval þeirra .
Á fréttavefjum sést um leið hvað er mest lesið og það skiptir máli í daglegri vinnu blaðamannsins .
Fréttir sem vekja athygli fá forgang á fréttastofum því blaðamenn leitast við að skrifa um það sem vekur athygli .
Ef farið er yfir vinsælustu fréttirnar á íslenskum fréttavefjum , og um leið þær fréttir sem flestir deila á samskiptavefjum , sést að stjórnendur fréttavefja láta slíkt ekki skipta öllu máli enda yrði lítið annað að finna á vefjunum en fréttir af andláti Íslendinga , þekktra sem óþekktra , hörmungum sem landsmenn hafa ratað í auk frétta af fræga fólkinu .
Hvort það hafi farið í lýtaaðgerð nýlega eða hvaða ráð þau hafa fyrir lesendur um hvernig eigi að halda sér grönnum fyrir lífstíð .
Þyrnir í augum valdhafa Samskipta- og bloggvefir eru þyrnir í augu valdhafa sem reyna að brjóta á bak viðleitni íbúa til að koma skoðunum sínum á framfæri .
Er Kína þar þekkt dæmi þar sem stjórnvöld hafa árum saman reynt að koma í veg fyrir slíka miðlun upplýsinga meðal annars með því að loka vefjum og brjótast inn í tölvupósta einstaklinga .
David Cameron , forsætisráðherra Bretlands , íhugaði að loka fyrir aðgang að samskiptavefjum þegar óeirðirnar brutust út í Bretlandi í síðasta mánuði á sama tíma og her Breta tók þátt í loftárásum á Líbíu til þess að reyna að brjóta á bak aftur einræðisherra sem lét loka fyrir aðgang að netinu þegar uppreisnin hófst í landinu .
Bresk stjórnvöld gengu svo langt að fara í samstarf við framleiðanda BlackBerry snjallsímanna um að rekja upplýsingar úr Black Berry símum til þess að hafa upp á meintum óeirðarseggjum .
Þetta gagnrýndu samtökin Fréttamenn án landamæra ( e. Reporters without Borders ) harðlega enda spurning um hvort brotið sé á friðhelgi einkalífs eigenda BlackBerry síma með slíkum aðgerðum .
Styrmir Gunnarsson hætti sem ritstjóri Morgunblaðsins í júní 2008 eftir margra áratuga starf fyrir blaðið .
Hann er einn þeirra sem hafa snúið sér að fréttamiðlun á netinu en hann og fyrrverandi samstarfsfélagi af Morgunblaðinu , Björn Bjarnason , fyrrverandi ráðherra og aðstoðarritstjóri Morgunblaðsins , halda úti vefnum Evrópuvaktinni .
Styrmir segir að kannski sé það tæknin sem bjargar dagblöðunum frá því að deyja drottni sínum því á netinu sé hægt að stofna og reka fjölmiðla án mikils kostnaðar .
Hann nefnir sem dæmi að hægt sé að stofna marga ólíka miðla sem eru vistaðir á sama stað .
Með því að vinna saman skapist grundvöllur fyrir því að auglýsendur sjái hag sinn í að auglýsa á viðkomandi vefsvæði .
Hann efast ekki um að netið eigi eftir að verða vettvangur fyrir dýpri fréttaskýringar þar sem rýmið er nægt á netinu ólíkt dagblöðunum .
Því þrátt fyrir að dagblöðin hverfi í því formi sem þau eru í núna þá verði fjölmiðlar áfram til .
Kannski smærri en um leið fleiri og fjölbreyttari .
Líkt og fram hefur komið hér að framan blasir erfið staða við íslenskum sem útlendum dagblöðum .
Svipað er uppi á teningnum í ljósvakamiðlunum .
Netið hefur tekið spón úr aski þeirra , myndirnar birtast strax á netinu , það er ekki beðið eftir fyrirfram skipulögðum fréttatímum þar sem brosandi og vel til hafður fréttaþulur upplýsir almenning um hvað sé að gerast í heiminum .
Hinn hefðbundni fréttaflutningur hefur riðlast .
Döpur framtíðarsýn Matthías Johannessen , fyrrverandi ritstjóri Morgunblaðsins , skrifaði sitt síðasta Reykjavíkurbréf í Morgunblaðið þann 31. desember árið 2000 og þar fjallaði hann um fjölmiðla nútímans , hlutverk þeirra og framtíð : " Framtíð íslenzkrar fjölmiðlunar er óráðin .
Margt bendir til að alþjóðleg fjölmiðlun taki við af henni áður en langt um líður .
Hún er fyrirferðarmesti þátturinn í íslenzkum sjónvörpum .
Erlendur skemmtiiðnaður er þar nánast allsráðandi og engu líkara en metnaður íslenzkra sjónvarpsstöðva standi helzt til þess að verða eins konar amerískt útihús hér norður í ballarhafi .
Þetta er heldur dapurleg framtíðarsýn .
En vonandi marka þessir fjölmiðlar sér íslenzka stefnu með þá arfleifð að bakhjarli sem er dýrmætasta eign okkar .
Og þá helzt í anda gömlu Gufunnar .
Hún hefur ekki gengið fyrir klámhöggum .
Blaðamennska er samtíðin í rituðu máli ; eins og Sturlunga , " skrifar Matthías í lok árs 2000 .
Sigurður G. Guðjónsson , lögmaður og fyrrverandi forstjóri fjölmiðlasamsteypunnar Norðurljósa , segir að það sé ákveðinn galli á þeim ljósvakamiðlum sem reknir eru á Íslandi hversu keimlíkir þeir séu .
Þrjár sjónvarpsstöðvar , þar af ein í eigu ríkisins , keppa um að kaupa ameríska þætti og þar sem allir eru að keppa um sömu þættina þá er verðið til íslensku miðlanna mun hærra heldur en gengur að gerist .
Ekki sé nóg með að dagskrá þeirra sé keimlík því að í dag sé það þannig að þættir og annað efni í sjónvarpi eru uppfullir af auglýsingum .
Hvort þetta á eftir að breytast samfara þeim gríðarlegu breytingum sem eiga sér stað í fjölmiðlum um þessar mundir á eftir að koma í ljós .
En það sem liggur ljóst fyrir er að hinir hefðbundnu fréttamiðlar þurfa að taka tillit til óska almennings sem vill upplýsingar um fréttnæma atburði strax og þeir gerast en ekki þegar fjölmiðlinum hentar .
Möguleikar til fjölmiðlunar endalausir Þorsteinn J. Vilhjálmsson er einn þeirra sem hafa fylgst vel með þeirri þróun sem á sér stað í fjölmiðlum enda hefur hann unnið með flesta þá miðla sem í boði eru .
Hann segir ótrúlega mikla möguleika vera í fjölmiðlum nú um stundir .
" Í sjálfu sér hefur tæknin aldrei verið jafn spennandi og nú og möguleikar til fjölmiðlunar endalausir .
Um leið eru fjölmiðlar , að minnsta kosti hér á Íslandi , frekar umkomulausir gagnvart öllum þessum möguleikum .
Ef tekið er dæmi um kvöldfréttir í sjónvarpi þá eru þær ennþá sagðar eins og fólk hafi ekki heyrt fréttir yfir daginn .
Sennilega eru 90 prósent af fréttunum myndskreytta útgáfan af því sem fólk hefur heyrt eða lesið á netinu þann daginn .
Mín skoðun er sú að fjölmiðlar : blöð , útvarp , sjónvarp og net , þurfi að skoða rækilega framsetningu efnis hjá sér .
Ef tekið er dæmi um dagblöð , þá er þessi , , smáskammtastíll " sem komst í tísku fyrir um áratug eða svo , löngu barn síns tíma .
Þannig þurfa fjölmiðlar að tileinka sér miklu betur hefðbundna frásögn eins og þekkst hefur í fjölmiðlum , sjónvarpi og blöðum um áratuga skeið .
Hætta að keppa um fréttir sem eru hvort eð er alls staðar og finna sér eigin farveg á sínu sviði , " segir Þorsteinn .
Dagblaðið ekki við dauðans dyr Hann er ekki sammála þeirri fullyrðingu að dagblaðið sé að deyja drottni sínum í pappírsútgáfu .
" Sagan sýnir okkur að ný tækni í fjölmiðlum leysir aldrei þá sem fyrir er af hólmi .
Það gefur auga leið út frá kostnaði og umhverfissjónarmiðum að dagblöðum hefur fækkað og sjálfsagt mun þeim fækka enn frekar .
En þetta er svolítið gömul saga , eins og þegar fullyrt var að bókin myndi deyja þegar útvarpið eða bíómyndir komu til sögunnar .
Það skiptir hins vegar miklu máli fyrir prentmiðla að taka mark á þeirri samkeppni sem er í netinu og sjónvarpi almennt .
Það er hægt með framsetningu , að vera með efni / content sem hinir miðlarnir geta ekki verið með , auka á sérstöðu sína í frásagnarstíl og umbroti , þannig lifa blöð og tímarit klárlega áfram , " segir Þorsteinn .
Næturvaktaserían var bylting Hann segir að svipað sé uppi á teningnum varðandi ljósvakamiðlana : útvarp og sjónvarp .
" Þessir miðlar verða að finna sér farveg .
Nú eru ekki lengur nein tíðindi í því að sjónvarpsstöðvar hér á landi kaupi hina eða þessa erlenda framhaldsþáttaröð , því það efni er hægt að fá á netinu eða hreinlega á mynddiskum .
Hér á Íslandi varð Næturvaktasería Stöðvar 2 ákveðin bylting í íslensku sjónvarpi .
Hún sýndi að það er fyrst og fremst áhugavert , innlent efni , sem fólk vill sjá , í bland við allskonar annað efni auðvitað líka .
Miðlarnir verða að átta sig á breyttri notkun fjölmiðla .
Þannig er alveg átakanlegt að fylgjast með framþróun hjá útvarpsrásum Ríkisútvarpsins .
Til dæmis er Rás 1 jafn stöðnuð í frásagnarforminu og fyrir tuttugu árum og Rás 2 er ennþá að spila erlend dægurlög , sem hægt er að fá eða hlusta á alls staðar .
Rás 2 hefur reyndar haldið vel utan um íslenska popptónlist síðustu ár , en þáttagerð um tónlist eða tónlistarstefnur , einstaka hljómsveitir eða tónlistarmenn , eru ekki til .
Þessir miðlar eru smám saman að drepa sig sjálfir , ef hægt er að taka svo til orða .
Ef framsetningin efnisins breytist ekki , deyr svona dagskrá með síðasta hlustanda sínum , engir nýir bætast í hópinn , " segir Þorsteinn .
Netið frábær viðbót Aðspurður segir Þorsteinn að netið sé frábær viðbót við fjölmiðlun , með fullt af kostum , og fullt af göllum .
" Gallana sjá allir sem reyna að reka fjölmiðilinn .
Það er gríðarlega erfitt að fá áskrifendur og auglýsingapláss ákaflega takmarkað .
Netið er hinsvegar staðnað að mörgu leyti .
Það er ekki nóg að vera fyrstir með fréttirnar , framsetning efnisins skiptir gríðarlega miklu máli ef efnið á að vekja áhuga .
Það sem er spennandi er að sjónvarpsvæðing netsins er að mörgu leyti stutt komin , á þann hátt að netið búi sjálft til gæðaefni .
Það er nóg af YouTube efni alls staðar , en það vantar gæðaefni ef svo má segja .
Um leið vantar líka tekjumódelið fyrir slíka framleiðslu en iTunes og fleiri miðlar hafa sýnt fram á vilja notenda til að greiða fyrir efni sem þeir hafa áhuga á , " segir Þorsteinn sem meðal annars rekur vefinn Þetta líf .
Þetta líf .
RÚV sinnir fréttaskýringum hörmulega Ítarlega unnar fréttaskýringar og fréttaskýringaþættir verða sífellt minna áberandi í íslenskum fjölmiðlum .
Margir vilja kenna bágri fjárhagsstöðu fjölmiðla um en hver er skoðun Þorsteins á þessu : " Þetta er gömul saga og ný í íslenskum fjölmiðlum .
Það sem vekur mesta furðu er að sá fjölmiðill sem nýtur mestrar fyrirgreiðslu á íslenskum fjölmiðlamarkaði , Ríkisútvarpið , sinnir þessari fréttaskýringaskyldu sinni alveg hörmulega .
Það er fyrst og fremst við ritstjóra að sakast , ekki peningaleysi .
Þetta snýst um hvernig mannskapnum á ritstjórnunum er ráðstafað , á hvað fréttastofurnar vilja í rauninni leggja áherslu .
Fréttablaðið er gott dæmi um þetta .
Það er engin eftirspurn eftir flestum fréttunum sem eru í blaðinu og alveg furðulegt að þeim mannskap sem þó er til staðar , skuli ekki leyft að blómstra betur í að finna og skrifa eigið efni .
Það sama má segja um Morgunblaðið sem hefur elt þennan " smáskammta " fréttastíl síðustu ár og þar er gott dæmi um algerlega tilgangslausa afþreyingarframleiðslu .
Morgunblaðið hefur um árabil státað af bestu blaðaljósmyndurum á Íslandi , en flestallar ljósmyndirnar í blaðinu eru skemmtiefni ; " börnin fá sér ís , gamla fólkið leikur sér í golfi eða hannyrðum " .
Það er engin eftirspurn eftir afþreyingu í fjölmiðlum , nema í huga ritstjóra og eigenda blaðanna , lesendur vilja alvöruefni , " segir Þorsteinn .
Samskiptavefir eru ekki fjölmiðlar Líkt og rakið er hér til hliðar hefur hlutur samskiptavefja aukist og fréttaflutningur færst að einhverju leyti yfir á þá .
Þorsteinn segir að það sé óhætt að segja að Facebook og Twitter og fleiri slíkir miðlar séu það sem er mest spennandi við nútímafjölmiðlum .
Um leið eru þeir viðbót , einhverskonar alheims dagbækur þar sem fólk getur skrifað og birt myndir strax , svona persónuleg upplifun af heiminum sem um leið getur breytt heiminum , líkt og arabíska vorið er gott dæmi um .
Jafnframt er mikilvægt að muna að þetta eru ekki fjölmiðlar .
Fjölmiðlar lúta allt öðrum lögmálum en einstök upplifun manneskjunnar ; þeir eiga að hafa heildarmyndina , útskýra hlutina og gera okkur grein fyrir orsök og afleiðingu .
Þetta er hægt á gera á ótal vegu en fellur aldrei úr gildi .
Góð fréttamynd , góð fyrirsögn , góð grein , þetta er það sem við þurfum á að halda í öllum þessum myndum , neti , dagblöðum , útvarpi og sjónvarpi , og það er ekki tilviljun að ég nefni þetta í þessari röð .
Netið verður svona einskonar hornsteinn í fjölmiðluninni , dreifingunni , í tölvunni og símanum , það er á hreinu .
En gæðin verða að koma úr hinum grunnunum , þeim leiðum sem við kunnum þegar til að segja sögur og miðla fréttum og efni .
Að því leyti er netið ekkert nýtt ! , " segir Þorsteinn að lokum .
Engum háð Meðal fjölmiðla á netinu sem starfa sjálfstætt og án þess að hagnaðarsjónarmið ráði för er fréttaveitan ProPublica sem undanfarin tvö ár hefur unnið til Pulitzer-verðlauna fyrir fréttaskýringar sínar .
Fréttaveitan var formlega stofnuð í ársbyrjun 2008 og hóf að birta fréttir og fréttaskýringar í júní 2008 .
Helstu yfirmenn ProPublica eru engir aukvisar í blaðamennsku en þeir eru : Paul Steiger , fyrrum ritstjóri Wall Street Journal , Stephen Engelberg fyrrum ritstjóri Oregonian og fyrrum yfirmaður rannsóknarblaðamennsku hjá New York Times og Richard Tofel , fyrrum aðstoðarútgefandi Wall Street Journal .
Á vef ProPublica kemur fram að ritstjórn fréttaveitunnar einbeiti sér fyrst og fremst að fréttum og fréttaskýringum sem skipti almenning máli .
Að upplýsa almenning um það sem betur mætti fara hjá þeim sem eru við völd .
Rannsóknarblaðamennska er áhættusöm fyrir rekstur fjölmiðla og líta margar fréttastofur á hana sem munað .
Í dag er skortur á slíkri uppsprettu frétta .
Tíma- og fjárskortur koma í veg fyrir að rannsóknarblaðamennska fái að njóta sín .
Því er nauðsynlegt að nýta nýja möguleika til þess að koma slíkum fréttum á framfæri .
Fagmennska í blaðamennsku fái að njóta sín öllum til hagsbóta og mynda varnargarð um lýðræðið .
Eldfimar fréttir Ungur Túnisbúi , Mohammed Bouazisi , kveikti í sjálfum sér hinn 17. desember sl. eftir að lögregla bannaði honum að selja ávexti og grænmeti í heimabæ sínum .
Atburðurinn kom af stað mótmælaöldu ungs fólks í heimabæ hans , Sidi Bouzid , þar sem atvinnuleysi ungs fólks var mótmælt .
Þegar myndbandi af mótmælum , sem móðir Bouazizi stóð fyrir , var dreift á Facebook sáu fréttamenn arabísku sjónvarpssstöðvarinnar Al Jazeera það og birtu í fréttum sínum .
Þegar Bouazizi lést af sárum sínum hinn 4. janúar höfðu mótmælin breiðst út um allt Túnis og víðar .
Í grein Economist nýverið segir Marc Lynch , sem er sérfræðingur í fjölmiðlum Mið-Austurlanda , að samskiptavefir og gervihnattasjónvarpsstöðvar hafi í sameiningu beint athyglinni að arabíska vorinu .
Samskiptavefir dreifðu myndum af mótmælum í Túnis og komu í veg fyrir að mótmælin yrðu barin niður af stjórnvöldum .
Þess í stað hrökklaðist forseti landsins til 23 ára , Zine El-Abidine Bin Ali , frá völdum .
Einungis nokkrum mánuðum áður en Bouazisi kveikti í sér hafði starfsfólk Al Jazeera farið á námskeið þar sem því var kennt að nýta sér samskiptavefi í fréttaöflun .
Á þessum tíma var Al Jazeera ekki með fréttamenn í vinnu í Túnis , ekkert frekar en flestar helstu fréttaveitur heims .
Bandaríska sjónvarpsstöðin CNN hefur farið svipaða leið og eru fleiri þúsund borgaralegir blaðamenn skráðir hjá iReport-vef CNN og koma þeir frá öllum löndum heims .
Þegar jarðskjálftinn reið yfir Japan í mars og flóðbylgja fylgdi í kjölfarið með skelfilegum afleiðingum byggðist umfjöllun CNN að stóru leyti á efni frá borgaralegum blaðamönnum , sem sendu frá sér titrandi myndskeið tekin á farsíma , enda gerðust hlutirnir það hratt að ekki var möguleiki á að sjónvarpsstöðin gæti fangað hörmungarnar með eigin fréttamönnum .
Slíkar fréttauppsprettur vekja alltaf spurningar um hvort rétt er greint frá en yfirmenn CNN segja að allar upplýsingar séu kannaðar áður en þær fara í loftið .
Fréttavefur breska ríkisútvarpsins , BBC , hefur einnig farið þessa leið .
Þegar Norðmaðurinn Anders Behring Breivik framdi hryðjuverkin í Ósló og Útey hinn 22. júlí sl. var settur upp Twitter-vefur á mbl.is þar sem birtar voru stuttar fréttir um leið og þær bárust .
Eins var fólk beðið að hafa samband ef það var á staðnum og gæti veitt upplýsingar eða sent myndir .
Þetta skilaði nokkrum fréttum á mbl.is .
