Á þessum degi árið 1187 féll kristið ríki , Jerúsalem , í hendur múslimaforingjans Saladins .
Þá hafði borginni verið stjórnað af krossförum í 88 ár .
Jerúsalem er miðpunktur múslima , gyðinga og kristinna manna .
Með sigrum Seljuk-Tyrkja á stórum svæðum Býsanríkisins fyrir botni Miðjarðarhafsins á 11. öld fór páfadómur að verða mjög uggandi um hag kristinna manna á svæðinu .
Gefið var út herboð um alla Evrópu og safnað liði í fyrstu krossförina árið 1095 .
Mikið lið kristinna manna sigraði Jerúsalem árið 1099 .
Eftir sigurinn var konungsríki Jerúsalem stofnað og leiddi Baldwin nokkur það ríki fyrstu árin .
Múslimar reyndu að ná borginni strax aftur , enda er hún heilög fyrir þeim , en krossfararnir sigruðu þá í öllum orrustum .
Jerúsalemríkið stækkaði undir stjórn Baldwins og varð stöðugt og áhrifamikið á svæðinu .
Saladin tekur við völdum En um 40 árum eftir að kristnir menn lögðu Jerúsalem undir sig fæddist Saladin nokkur , sem varð soldán yfir Egyptalandi árið 1174 .
Hann reyndist allt í senn góður og mildur stjórnandi ríkis síns og afburðaherforingi .
Þegar hann byrjaði að herja á konungsríki Jerúsalem var mikil sundrung á meðal stjórnenda ríkisins .
Þeir lögðu niður deilur sínar og sameinuðust til að mæta innrás Saladins árið 1187 .
Herirnir mættust við Hattin í júlí það ár .
Þar sýndi Saladin hersnilli sína og gersigraði her kristinna .
Af um 20.000 manna herliði kristinna féllu um 17.000 manns í valinn .
Í raun voru örlög Jerúsalem þar með ráðin .
Hinn 20. september settist Saladin með herlið sitt um borgina .
Saladin bauð friðsamlega uppgjöf en krossfararnir höfnuðu því boði .
Saladin lét steinum og örvum rigna yfir borgina í nokkra daga áður en hann gerði árás þar sem Davíðsturninn gnæfði yfir .
Krossfararnir vörðust þeirri árás og eftir nokkurra daga misheppnaðar tilraunir hóf Saladin árás á hinn enda borgarinnar þar sem virkisveggirnir voru ekki jafnháir .
Mannfall kristinna í vörninni varð brátt það mikið að þeir byrjuðu að leita leiða til að semja við Saladin .
En núna vildi Saladin ekki lengur semja .
Þá hótuðu krossfararnir að drepa alla múslima sem voru í borginni en þeir voru um 5000 og að leggja í rúst hina heilögu mosku þeirra , Al-Aqsa moskuna .
Þá gaf Saladin undan .
Samið var um lausnarfé fyrir flesta íbúa borgarinnar og á þessum degi árið 1187 gáfust þeir upp með skilmálum .
Saladin sýndi mildi við töku borgarinnar þótt hann hafi selt þónokkuð af borgarbúum í þrældóm .
Fall Jerúsalem varð til þess að herboð fór um alla Evrópu og þriðju krossförinni var hrint af stað .
Í forystu hennar var verðugur andstæðingur Saladins , Ríkharður ljónshjarta .
Hann var enskur herforingi og konungur sem vakti meira að segja aðdáun Saladins sjálfs .
Árið 1189 kom Ríkharður með lið sitt að botni Miðjarðarhafsins .
Ríkharður átti eftir að vinna mikið af landi undir sig en náði aldrei Jerúsalem .
Ríkharður vann allar orrustur við Saladin og skaðaði hans mikla orðspor .
En enga vann hann með það afgerandi hætti að hann næði að brjóta Saladin á bak aftur .
Mikilvægasta og mest afgerandi orrustan sem Ríkharður vann var við Arsuf árið 1191 .
Af um 20.000 manna liði sínu missti Saladin um 7.000 menn og þurfti að hörfa til Jerúsalem .
Saladin dó síðan sóttdauða árið 1193 .
En eftir sigur hans á Jerúsalem var borgin alltaf í höndum múslima allt fram á 19. öld að Bretar tóku völdin .
Hann er því í hávegum hafður í ríkjum múslima í dag .
Árásargjarnir leiðtogar múslima minnast hans gjarnan og lét Saddam Hussein , fyrrverandi forseti Íraks , til dæmis mála margar myndir af sér í líki Saladins .
Þrátt fyrir að Ríkharður ljónshjarta ynni allar orrustur sínar treysti hann sér aldrei til að ráðast á Jerúsalem .
Hann fór á endanum heim til Englands án þess að ná lokatakmarki sínu .
Hann lést í bardaga í Normandí .
Í umsátri um franska borg náði strákur með lásboga að hitta konunginn í hálsinn .
borkur@mbl.is 