Birkir Alfons Rúnarsson , 15 ára strákur úr Keflavík , greindist með bráðahvítblæði í janúarmánuði síðastliðnum .
Hann hefur gengið í gegnum stranga og erfiða meðferð sem hefur snert við fólkinu í kringum hann , bæði fjölskyldu og vinum .
Í febrúar samdi vinur Birkis , Arnar Már Örlygsson , 16 ára , rapplag tileinkað Birki til að sýna honum stuðning í veikindabaráttunni og má hlusta á það á mbl.is .
Í kjölfarið reyndi hann að komast í stúdíó og það gekk upp nú í lok sumars þegar Andri Már Elvarsson hjálpaði honum að útsetja lagið .
Arnar setti síðan lagið Hef trú á þér inn á Youtube nú í vikunni .
Arnar frétti af veikindum Birkis þegar hann var á fótboltaæfingu .
" Þetta var rosalega mikið sjokk fyrir okkur alla í fótboltanum og skólanum .
Ég hafði æft fótbolta með Birki síðan við vorum litlir .
Við fengum að vita af þessu daginn eftir að Birkir greindist .
Þjálfararnir okkar sögðu okkur strákunum frá þessu , " sagði Arnar .
Margir þora ekki að hringja Vináttu þeirra Arnars og Birkis má að mestu rekja til fótboltans en þeir hafa æft saman síðan þeir voru smástrákar .
Þeir hafa líka verið saman í skóla en þar sem Arnar er ári eldri en Birkir hafa samverustundirnar þar ekki verið eins margar og í boltanum .
Nú hefur Birkir ekki getað verið eins mikið með vinum sínum og hann hefði óskað en hann segir það eitt það erfiðasta við veikindi sín .
" Ég hef samt verið duglegur að halda sambandi við vini mína á Facebook og MSN en ég hef ekkert alltaf getað hitt þá þegar ég hef viljað .
Ég er stundum bara of veikur til þess eða í einangrun .
Mér finnst ótrúlega leiðinlegt að geta ekki farið og hitt krakkana og komist á æfingar .
Það koma samt sumir til mín .
Margir þora samt ekki einu sinni að hringja , halda að þeir séu að trufla mig .
Ég verð helst að hafa samband sjálfur þegar ég treysti mér til , " sagði Birkir .
Stuttu eftir að Arnar samdi textann til Birkis sýndi hann vini sínum verk sitt og þótti Birki mikið til þess koma .
Þrátt fyrir ungan aldur er þetta ekki fyrsta rapplagið hans Arnars en hann segir að hann hafi aðallega verið í því að semja texta .
" Þetta er samt í fyrsta skipti sem ég sem texta til einhvers .
Ég hlustaði mikið á rapp þegar ég var lítill og geri ennþá en rappið hefur haft mikil áhrif á mig .
Þegar ég byrjaði að hlusta á rapp kölluðu allir rapparar sig MC og svo eitthvað annað og ég byrjaði þá að kalla mig MC Agga .
Það breyttist síðan í MC Narra á sólstöðuhátíðinni í Garði og hef ég haldið því listamannsnafni , " sagði Arnar En hvernig skyldi Birki hafa liðið þegar hann heyrði lagið fyrst ? " Ég fékk bara gæsahúð .
Það hafa líka allir tekið laginu svo vel og sumir frægir rapparar á Íslandi sögðu að þetta væri geðveikt , eins og til dæmis Kristmundur Axel , " sagði Birkir .
Hamingjuóskunum rignir yfir Arnar setur stefnuna á að halda áfram í tónlistinni og sagðist einmitt nýverið hafa verið beðinn um að semja lag um einelti .
Hann segir viðbrögðin hafa verið mjög góð við laginu .
" Þeir sem hafa hlustað á lagið segja mér að halda áfram .
Mér er líka óskað til hamingju hvar sem ég fer og það er mjög gaman .
" Það er vissulega einstakt að fá tækifæri til að ræða við svona góða vini og ekki á þeim að sjá að þeir láti erfiðar aðstæður nokkuð á sig fá þar sem þeir kljást í FIFA 2012 tölvuleiknum .
Það verður ekki hjá því komist að spyrja Birki út í veikindin en hann sagði okkur frá deginum þegar hann greindist .
" Ég byrjaði á því að fara í skólann og svitnaði og leið alveg ótrúlega illa .
Mig svimaði og mér var allt of heitt og ég gat varla gengið svo að ég ákvað að fara heim .
Þá ákvað mamma að fara með mig í bæinn í Domus Medica .
Þar var tekin blóðprufa og þá kom í ljós að hvítu blóðkornin voru allt of há .
Þá var ég settur beint inn á spítala og það voru tekin mörg sýni úr mér og ég fór í alls konar myndatökur .
Þá kom í ljós að þetta var annaðhvort veirusýking eða hvítblæði og ég var lagður inn .
Það komu allir læknarnir og hjúkkan mín inn á stofuna til mín og þá fékk ég að vita að ég væri kominn með hvítblæði .
Ég vissi ekki fyrst hvað hvítblæði var og það var ekki fyrr en ég var kominn upp á deild sem mamma sagði mér að það væri krabbamein .
Þá náttúrlega vonaðist ég til að það væri ekki það .
Það er samt auðvitað ekkert hægt að gera í þessu annað en að takast á við þetta , " sagði Birkir , hinn ungi drengur sem hefur tekist á við meiri raunir í lífinu en flestir jafnaldrar hans .
En skyldi hann ekki hafa verið hræddur á þessum tíma ? " Jú , auðvitað var ég það en við ákváðum strax að taka þetta á jákvæðninni og leyfa okkur ekki að vera neikvæð .
Ég var samt alveg hræddur um að ég myndi deyja en læknarnir sögðu að þetta væri læknandi þannig að þá bara hugsaði maður jákvætt og heldur því áfram .
" Meðferðin erfið Eins og kom fram hér að framan hefur Birki þótt einna erfiðast að geta ekki verið í eins miklu sambandi við vini sína og hann hefði viljað en það er kannski ekki það allra erfiðasta .
" Meðferðin sjálf er ógeðslega erfið .
Maður er mjög slappur eftir öll lyfin , ég er alltaf þreyttur og með verki út um allt og illt í maganum og með dúndrandi hausverk .
Það er langerfiðast .
Ég hlakka mikið til þegar þetta verður allt búið , " sagði Birkir .
Birkir segir það hafa gefið sér mikið að fá lagið frá Arnari að gjöf og sýnt honum hversu góðan vin hann á .
Hann segist ekki geta þakkað nægilega mikið fyrir að eiga svona marga góða vini en gerist hógvær þegar hann er spurður hvort það geti ekki verið að góður drengur laði að sér góða vini .
Hvítblæði Árlega greinast þrjú til fjögur börn með hvítblæði .
Við tekur erfitt meðferðarferli eftir greiningu sem einkennist af harðri lyfjagjöf og tíðum spítalainnlögnum .
Lífslíkur barna sem greinast með hvítblæði eru góðar í dag , eða um 85% , og hefur bæði meðferð og árangri fleygt fram síðastliðin tuttugu ár .
Það er ekki hvítblæðið sjálft sem er erfiðast fyrir börnin að yfirstíga heldur afleiðingar og aukaverkanir meðferðarinnar sjálfrar þar sem þær geta verið afar kvalafullar .
Börn sem sæta krabbameinsmeðferð missa bæði mikið úr félagslega og námslega og getur það reynst þeim afar erfitt , sérstaklega þegar komið er á unglingsaldur .
Þunglyndi er ekki óalgengt meðal þessara barna og þykir félagslegur stuðningur mjög mikilvægur þegar kemur að bataferlinu .
Skannaðu kóðann til að hlusta á MC Narra rappa fyrir vin sinn .
mbl.is 