Ég tek fagnandi á móti vetrinum þegar ég er búinn að birgja mig upp af villtum jurtum sem tengdamóðir mín hefur tínt og þurrkað , og búinn að fá uppskeru af gulrótum , næpum og rófum frá tengdaföður mínum .
Svo ekki sé talað um berin í frystinum og sultukrukkur í skápnum .
Það er skrítið að upplifa þennan tíma og vera ekki á kafi í villibráð eins og undanfarna áratugi .
Aðrir fylgikvillar veturkomu eins og kvef , hálsbólga og almennt slen hafa ekki látið sig vanta , við hjónin lyftum okkur þó upp úr volæðinu og sáum stórskemmtilega leiksýningu í beinni útsendingu frá National Theatre í London í Kringlubíói , þar var á ferðinni leikritið The Kitchen eftir Arnold Wesker en það gerist í eldhúsi á stórum veitingastað á Englandi , fljótlega eftir seinni heimsstyrjöld þar sem starfsfólkið er víða að frá Evrópu , allir með fortíð og álagið gríðarlegt , enda afgreiddir u.þ.b 1.500 skammtar á dag .
Að mörgu leyti gæti þetta átt við í dag , tempóið er það sama , sennilega væri starfsfólkið alþjóðlegra , þ.e.a.s. fleiri Asíubúar og hugsanlega fleiri Austur-Evrópubúar .
Það var ótrúlega gaman að sjá fagmennskuna í þessu eldhúsi sem var fullt af leikurum , sem ekki voru matreiðslumenntaðir og höfðu ekkert hráefni , báru sig að engu síður mjög fagmannlega við að " slá í " hollandaise sósu , " pannera " kola , baka " sweet crust " , saxa , " transera " o.s.frv. Við skemmtum okkur konunglega og ekki skemmdi það fyrir þegar að ég komst að því að hinn skoskættaði matreiðslumeistari Jeremy Lee var faglegur ráðgjafi við sýninguna , hefur það væntanlega haft áhrif á mikinn metnað leikaranna að bera sig fagmannlega .
Sviðsmyndin var stórkostleg , tilkomumikið gamaldags stóreldhús , með stórum gaseldavélum og massífum gasofnum , greinilega mikið lagt upp úr trúverðugleika eldhússins , t.d. voru skýr skil á milli stöðva , s.s. fiskstöðvar , kjötstöðvar , desertstöðvar og " buffs " .
Maður lifði sig alveg inn í " keyrsluna " þegar þjónarnir komu strunsandi inn í eldhús og görguðu upp " bommur " , ég upplifði meira að segja metnaðinn þegar réttunum var diskað upp þó svo að diskarnir væru vissulega tómir .
Frábær skemmtun og gaman að geta blandað saman áhugamálum , í þessu tilfelli matreiðslu og leiklist .
Mig langar að hrósa Úlfari Finnbjörnssyni fyrir nýútkomna bók sem heitir Stóra bókin um villibráð .
Um er að ræða einskonar alfræðirit um íslenska villibráð , þar sem höfundurinn sameinar mikinn áhuga sinn á veiði , verkun og eldun .
Bókin er að mínu mati skyldueign allra sælkera , hvort sem þeir hafa áhuga á veiði eða ekki .
Greinagóðar lýsingar á úrbeiningu og hlutun , margar hugmyndir um eldun á pörtum sem alltof oft eru ekki nýttir .
Einnig hugmyndir um eldun á hráefni sem fæstum dettur í hug að nota , s.s. selkjöt .
Úlfar er góð fyrirmynd fyrir aðra veiðimenn þar sem virðing hans við hráefnið er algjör og í þokkabót er hann einn af fánaberum íslensks nútímaeldhúss eins og við þekkjum það í dag .
Hann hefur gengið með þessa hugmynd að bók í maganum í áratugi og ég held að það hafi verið hárrétt ákvörðun að semja hana ekki fyrr en nú , því bókin er virkilega vel gerð í alla staði .
