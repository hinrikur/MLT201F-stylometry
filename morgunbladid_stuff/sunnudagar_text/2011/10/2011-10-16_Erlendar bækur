The Collaborator eftir Gerald Seymour * * ½ - Ástir , svik , hefndir og undirferli eru uppistaða spennubókarinnar The Collaborator .
Ungur Breti verður ástfanginn af ítalskri stúlku , sem hann hittir í London .
Þegar hún hverfur einn daginn ákveður hann að leita hana uppi til Ítalíu og gengur beint í flasið á Camorra , mafíunni í Napolí .
Í ljós kemur að stúlkan er dóttir eins helsta mafíuforingjans í borginni og hefur ákveðið að afhjúpa fjölskyldu sína .
Það er vitaskuld ekki sérlega vel séð þegar mafían er annars vegar og hinn grunlausi Breti verður leiksoppur í leið fjölskyldunnar til að þagga niður í svikaranum .
lýsingin á tökum mafíunnar á borginni nokkuð trúverðug .
Sá sem vill fara ofan í saumana á vinnubrögðum Camorra í Napolí gerði hins vegar betur í að lesa Gómorru eftir Roberto Saviano , sem ekki er síður grípandi þótt sannsöguleg sé .
En The Collaborator er nokkuð spennandi og heldur vel .
Glæpamennirnir eru hrottar og hinir góðu breyskir og dauðlegir .
The Manual of Detection eftir Jedediah Berry * * * - Í þessari frumraun Jedediah Berry hittast Franz Kafka og Arthur Conan Doyle .
Starfsmaður stórs leynilögreglufyrirtækis flækist í vef , sem hann botnar ekkert í , þar sem ekki verður þverfótað fyrir tálkvendum , töframönnum og tortryggilegum tvíburum .
Torræðar vísbendingar eru á hverju strái og er ráðgátukrossgáta Sunnudagsmoggans hátíð í samanburði .
Enginn er sá sem hann þykist vera og oft er ekki víst að hann sé einu sinni sá sem hann er .
Allir hafa annarlega hagsmuni .
Söguhetjan , Charles Unwin , hefur séð um að halda utan um störf eins færasta einkaspæjara fyrirtækisins , en er nú steypt út í að fara sjálfur á stúfana .
Það gerir hann af samviskusemi þótt hann rekist á lík á stangli .
Og sjálfsögðu er hann þess fullviss að forfrömun sín sé á misskilningi byggð .
Dularfullt fjölleikahús og stuldur á öllum vekjaraklukkum borgarinnar , sem sagan gerist í , leika stórt hlutverk .
Lesandinn er staddur á mörkum veruleikans í speglasal fullum af reyk , en á endanum verða flækjurnar svo yfirgengilegar að þær missa marks .
Ferðalagið er þó skemmtilegt , leynilögreglusaga er tekin og gerð að súrrealískri upplifun .
Karl Blöndal kbl@mbl.is 