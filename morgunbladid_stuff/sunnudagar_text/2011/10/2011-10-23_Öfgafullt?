Aðgerðir neðanjarðarhreyfingarinnar Stóru systur gegn vændi í vikunni hafa vafalaust ekki farið framhjá mörgum .
Á fjölmennum fjölmiðlafundi í Iðnó kynnti Stóra systir bæði vinnu sína og kröfur en Stóra systir krefst aukinna aðgerða gegn vændi og mansali á Íslandi .
Aðstandendur Stóru systur kjósa nafnleysi og sitt sýnist hverjum en gagnrýnisraddir hafa verið ansi háværar og þá sérstaklega vegna þeirrar ákvörðunar .
Stóra systir ákvað að taka málin í sínar hendur og sýna fram á hversu mikil eftirspurn eftir vændi er hér á landi með því að birta nokkrar auglýsingar bæði á vefsíðum og í prentmiðlum og skrá niður viðbrögðin .
Nöfnum og númerum þeirra sem sóttust eftir vændi var safnað saman og afhenti Stóra systir lögreglunni lista með 56 nöfnum og 117 símanúmerum .
Stóra systir settist niður með blaðamanni og rökstuddi aðferðafræði sína og lýsti yfir áhyggjum sínum af þessari þróun í undirheimunum og takmarkaðri getu lögreglunnar til að takast á við þetta vandamál .
En hvernig skyldi þetta allt saman hafa byrjað ? " Við vorum bara hópur af konum sem höfðu fengið nóg .
Stóra systir er afl kvenna úr öllum stéttum þjóðfélagsins .
Við erum ekki neinn ákveðinn hópur , sem fólk telur víst að við séum , við erum ekki Stígamót , við erum ekki femínistar , við erum bara Stóra systir .
Við erum með lög í landinu sem banna kaup á vændi en þeim er ekki sinnt .
Það er gífurlegur markaður fyrir vændi , niður í barnungt fólk , sem stýrist af eftirspurninni .
" Óvissa kaupenda vopn Stóru systur Hver er ástæðan fyrir nafnleysinu og þeirri ákvörðun að hylja sig , varla til þess eins að vera ekki skilgreindar út frá ákveðnum hópi ? " Nei , alls ekki .
Í fyrsta lagi er það ádeila á nafnleysið sem ríkir hjá þeim sem beita þessu ofbeldi .
Það er bara þannig að það er einn dómur sem hefur fallið í tengslum við kaup á vændi og í þeim dómi voru þeir sem keyptu nafnlausir .
Það er farið eftir lögum og dæmt samkvæmt þeim en samt er enn þetta nafnleysi .
En það er ekki eina ástæðan fyrir því að við hyljum okkur .
Það er miklu meiri ógn í þessu nafnleysi við þá sem kaupa vændi .
Vændiskaupendur vita ekkert hverjir standa á bak við þetta og í okkar hópi geta vel verið systur , mæður , vinkonur og jafnvel dætur kaupendanna .
Við teljum að þetta sé besta leiðin til að ná markmiði okkar , sem er að fólk hætti að kaupa vændi .
" Er ekki eðlilegt að kynferðisbrotamenn og vændiskaupendur njóti nafnleysis til að hlífa fjölskyldum þeirra ? " Það er svo einkennilegt hvað það er mikið verið að hlífa fjölskyldum kynferðisbrotamanna .
Hvað með börn morðingja , eiturlyfjasala og annarra brotamanna ? Eiga þau börn það skilið að foreldrar þeirra séu nafngreindir í fjölmiðlum ? Af hverju er þessi eini flokkur undanskilinn því að vera nafngreindur ? Fórnarlömbin eru náttúrlega gríðarlega mörg í þessum málum .
Sá einstaklingur sem ákveður að misnota barn má búast við því að það hafi áhrif á hans eigið barn komist upp um hann , það sama má segja um vændiskaupendur .
Börnin eru auðvitað alltaf saklaus og það á ekki að koma niður á þeim þegar foreldrið brýtur af sér en það verður ekki hjá því komist þegar sanngirni er gætt gagnvart brotaþola .
" Hópur sem veitir aðhald Hvaða konur standa á bak við Stóru systur , eru vændiskonur í ykkar hópi ? " Við erum hópur af ótrúlega fjölbreyttum konum alls staðar að úr samfélaginu .
Við erum valdakonur , verkakonur , lögfræðingar , kennarar og allt þar á milli .
Við teljum að þetta afl sem við erum með í höndunum sé miklu sterkara í skjóli nafnleysis .
Hvað varðar það hvort það séu vændiskonur í okkar hópi þá höfum við einfaldlega ekki spurt að því innan hópsins en við erum vissulega með beina tengiliði inn í hóp starfandi vændiskvenna .
" Nú hefur nafnið Stóra systir verið tengt við Stóra bróður og Orwell , er eitthvað til í því ? " Nei , það er svo langt frá því .
Þetta er bara tilvísun í það að það sé einhver sem hjálpar þér og þú getur leitað til og vill þér ekki illt og á það bæði við um kaupendur og gerendur .
Stóra systir er einhver sem þykir vænt um þig og veitir þér aðhald , hún reynir að ala þig upp á góðlátlegan hátt en getur líka verið ströng ef þess þarf .
" En hvers vegna lætur Stóra systir sig þennan málaflokk varða , hvers vegna ekki eitthvert annað samfélagsmein ? " Þetta er augljósasta dæmið um algjört getuleysi stjórnvalda til þess að framfylgja lögum sem hafa verið sett .
Lögin og raunveruleikinn togast þarna verulega á .
Vændi er einfaldlega látið viðgangast og lögin verða bara hvítþvottur svo að við lítum vel út .
Við gerum okkur fulla grein fyrir að lögreglan er ekki viljandi að hunsa þennan málaflokk , það eru einfaldlega ekki til peningar til að sinna þessu .
Lögreglan berst gegn kynferðisbrotum gagnvart börnum , sem er auðvitað nauðsynlegt , en það vantar sérdeild sem tekur á vændi .
" Reyna að koma í veg fyrir fikt Er það ekki fullmikil bjartsýni að ætla sér að útrýma vændi ? " Einhvern veginn verðum við að byrja .
Samkvæmt rannsóknum sem hafa verið gerðar í Skandinavíu hefur komið í ljós að meirihluti kaupenda vændis er svokallaðir fiktarar sem gera þetta einu sinni til þrisvar í forvitnisskyni .
Við viljum upplýsa þá um þennan ömurlega veruleika sem ég held að þeir geri sér ekki grein fyrir að sé til staðar .
Við þurfum að ná til ungu mannanna sem gera þetta í einhverju flippi .
Ef við náum að upplýsa þá um hversu skaðlegt þetta er bæði fyrir þá og þolandann er stór sigur unninn .
Fiktararnir gera sér ekki endilega grein fyrir hvað þeir eru að gera og vilja engum illt .
Þeir eru bara leitandi hópur .
Það er auðvitað erfiðara að útrýma greiða gegn greiða þegar fólk er í neyslu en það er líka mjög stórt vandamál .
Það er svo sannarlega ekki auðvelt að stoppa þessa hegðun en þess vegna viljum við ná til þeirra sem eru ekki byrjaðir .
" Hverju viljið þið svara þeim sem gagnrýna ykkur fyrir að vera lögbrjótar í aðferðum ykkar ? " Auðvitað er hægt að segja um okkur að við séum að taka skref út fyrir rammann og taka málin í okkar hendur .
En það er þannig að ef maður gerir ekkert og tekur enga afstöðu þá er maður í raun að taka afstöðu með þeim sem brýtur af sér .
Þannig að ef maður þegir er maður að taka afstöðu með kúgaranum og það einskorðast ekki við vændi .
Við erum að tala um það að það er verið að brjóta á börnum í gegnum þessar vefsíður og það er ágætt að það komi fram að við notum að sjálfsögðu aldrei barnungar tálbeitur , við erum fullorðnar konur sem auglýsum á þessum síðum sem unglingsstelpur .
Það er almenn tilkynningaskylda í barnalögum og barnaverndarlögum að það megi aldrei horfa framhjá því þegar brotið er gegn börnum og það er vitneskja fyrir því að það er verið að kaupa börn í gegnum einkamal.is og það er ekkert gert í því .
Við viljum alls ekki vera einhverjir lögbrjótar .
Við höfum til dæmis fengið gagnrýni fyrir að brjóta lög með því að hylja okkur og að það megi ekki hylja útlit sitt á almannafæri .
Innan okkar hóps er enginn ásetningur um að fremja glæp .
Allt í einu verður orðræðan svo undarleg og löghlýðnin takmarkast við mjög einkennilega hluti .
Það er bannað að vera í dulargervi en það er í lagi að fjöldi fólks kaupi vændi .
Siðgæðið er svo tvöfalt .
Ef fólk brýtur lög og gerir það í pólitískum tilgangi til að benda á hversu fjarstæðukennd lögin eru þá er það eitt mál en því er ekki þannig farið með þessi vændiskaup .
Kaupendurnir svara þessum auglýsingum til að fylgja eftir eigin hvötum og beita valdi og ofbeldi .
" Yfirgnæfandi líkur á mansali Hvernig báruð þið ykkur að þegar þið voruð í leit að vændiskaupendum ? " Við settum inn auglýsingar , bæði á vefmiðla og prentmiðla .
Ein auglýsing hljóðaði upp á að viðkomandi væri 15 ára stúlka og ekkert annað gefið til kynna , en fyrirspurnum um verð rigndi inn .
Að þetta hafi verið gildra sem var lögð fyrir alsaklausa menn og þeir tældir inn í að falast eftir vændi er bara rangt .
Þetta er algjörlega þannig að ábyrgðin liggur hjá þessum mönnum .
Við prófuðum ekki einu sinni að setja inn auglýsingar sem yngri stúlkur , það getur vel verið að það sé jafnmikill markaður fyrir 11 ára eða 13 ára .
" Nú hefur Stóra systir líka talað um mansal hér á Íslandi , er vitneskja fyrir því ? " Það er mikill grunur um að auglýsingarnar sem hafa birst í Fréttablaðinu , þó að lát sé á þeim núna , séu tengdar mansalsmálum .
Þar hljóða auglýsingarnar upp á nudd hvenær sólarhringsins sem er aðeins í eina viku .
Af hverju bara í eina viku ? Jú af því að þá geta þessar stúlkur aldrei borið vitni .
Og hver kemur til Íslands í eina viku og fer að selja sig í gegnum smáauglýsingar í Fréttablaðinu ? Það eru yfirgnæfandi líkur á því að þetta séu mansalsfórnarlömb .
Við erum með mjög fína aðgerðaráætlun um mansal og lög gegn mansali og einn dóm sem er ansi góður en svo viðgengst þetta fyrir opnum tjöldum og enginn gerir neitt .
" Í þessari vinnu ykkar útbjugguð þið lista með 56 nöfnum hugsanlegra vændiskaupenda og 117 símanúmerum .
Voru einhver mörk áður en mennirnir fóru á þennan lista eða fóru allir sem svöruðu auglýsingum sjálkrafa á hann og í kjölfarið á því ; hvað ætlið þið að gera við þennan lista ? " Hvorki nafn né númer fór á listann nema óskin um kaup á vændi væri afdráttarlaus .
Það kom eiginlega alltaf fram í þessum samtölum hversu háa upphæð þeir vildu borga og fyrir hvað .
Við höfum þegar afhent lögreglunni gögnin og hún metur hvað er alvarlegt og hvað ekki .
Það sem var svo sorglegt var að kaupendurnir biðja í miklum meirihluta um að fá að niðurlægja þann sem þeir kaupa þjónustuna af .
Svörin voru svo hrikaleg að það er vart hægt að birta þau en auðvitað verður það að einhverju leyti að koma fram svo fólk átti sig á þessum heimi .
Óskin um að fá að pissa á þolandann var oft borin upp , að fá að pína 15 ára stúlku að þolmörkum og kaupandinn ákveður þolmörkin , að fá að víkka út endaþarminn á seljandanum og svo framvegis , þetta var samt sem áður ekki svona vel orðað hjá viðkomandi kaupanda .
Þetta er algjör ormagryfja og alls ekki eitthvað sem við gerum að gamni okkar .
Við viljum samt ekki tjá okkur um hvað við hugsum okkur að gera við þennan lista .
Við erum bara með miklar upplýsingar um marga menn .
Það er auðvitað allt í lagi að halda úti stefnumótaþjónustu eins og einkamal.is byrjaði en raunin er sú að brotamenn hafa tekið þennan vef yfir .
Í einu tilfelli settum við inn auglýsingu um að unga stelpu utan af landi langaði til að eignast vini í borginni , hefði áhuga á hestum og bókmenntum .
Þá komu 20 svör frá vændiskaupendum .
" Breytt hegðun eftir að Stóra systir kom fram Hafið þið tekið eftir einhverjum breytingum í þessum heimi eftir að þið komuð fram ? " Það var ákveðið tungumál sem Stóra systir er búin að útrýma eins og til dæmis að skrifa $ telpa í stað stelpa .
Einkamal.is hendir núna miskunnarlaust út þeim sem þeir halda að séu að setja inn söluauglýsingar en ekki þeim sem auglýsa eftir kaupum .
Það eru enn karlar sem segjast vera fjárhagslega sjálfstæðir og auglýsa eftir skyndikynnum .
En karlmennirnir borga fyrir auglýsingarnar en ekki konurnar og það er vafalaust ástæðan fyrir því að þeirra auglýsingar fá enn að vera inni .
Aðstandendur einkamal.is hljóta því að vera meðvitaðir um að þeir séu að hagnast á milligöngu um vændi .
Visir.is var áður yfirvefur hjá einkamal.is en sá vefur er nú í eigu Senu .
Það er því ábending um að bæði Sena og Fréttablaðið hafi hagnast á sölu á vændi og það er borðliggjandi að það er harðbannað .
" En eruð þið ekkert hræddar um að gagnrýnin á aðferðafræði ykkar sé farin að yfirskyggja tilganginn ? " Á vissan hátt er stórkostlegt að sjá viðbrögðin sem þetta hefur vakið og þó að gagnrýnisraddirnar séu háværar hefur stuðningurinn verið gífurlegur .
Talsmenn feðraveldisins stíga fram og þar er mikil kvennakúgun sem líðst og þetta er sá menningarheimur sem við segjum stríð á hendur .
Hins vegar held ég að flestir sem horfa á þessa aðgerð skilji algjörlega mikilvægi hennar og átti sig á tilganginum .
Kompásmönnum var klappað á bakið fyrir sinn þátt og að taka málin í sínar hendur þegar þeir beittu tálbeitum .
Athyglin hefur of mikið beinst að því hvernig farið er að hlutunum í stað þess að einblínt sé á markmiðið .
Við sátum ekkert bara í kaffi og sögðum : prófum að gera þetta , athugum hvað er í gangi .
Við vitum alveg hvað er í gangi af því að fólk hefur sagt okkur það frá fyrstu hendi .
Fólk sem hefur verið í vændi segir að það hafi bæði auglýst á einkamal.is og í Fréttablaðinu .
Þetta er ekki okkar hugmynd að fara þangað og reyna að finna einhverja , lokka þá í gildrur með auglýsingum sem þeir hefðu aldrei annars svarað .
Markmið okkar er miklu mikilvægara en spurningin hvort það sem við erum að gera sé vafasamt .
Eigum við frekar að sitja heima og gera ekkert ? " Ekki sjálfsagt að kaupa líkama annarrar manneskju Eru þetta ekki of öfgafullar aðgerðir ? " Við heyrum einmitt svo mikið , að þetta séu öfgafullar aðgerðir , en hversu öfgafullt er þetta aðgerðarleysi ? Aðgerðarleysi sem bitnar á þeim sem nú þegar eru með veikustu stöðuna í samfélaginu .
Það er ekki þannig að fólk velji sér vændi af því að það er svo arðbært .
Hvar eru þá allar þessar hamingjusömu hórur ? Af hverju koma þær ekki fram og verja sitt atvinnufrelsi ? Það eru nánast alltaf karlmenn sem tala fyrir hönd vændiskvenna .
Við erum ekki á móti kaupendunum persónulega við viljum bara byggja upp betra samfélag og rétta þeim hjálparhönd sem minnst mega sín .
Yfirleitt er orsökin fyrir vændiskaupum djúp .
Venjuleg manneskja ákveður ekki allt í einu einn daginn : Jæja , nú ætla ég að kaupa mér vændi .
Það er oft eitthvað annað að .
Það er þá eitthvað sem hægt er að vinna í .
Þeir sem kaupa vændi eru oft svo ómeðvitaðir um hversu mikið ofbeldi þetta er og tala um að þeir séu að kaupa kynlíf , sem þeir eru náttúrlega alls ekki að gera því vændi og kynlíf eru tveir afar ólíkir hlutir .
Við vitum auðvitað líka að karlmenn lenda líka í vændi og það eru konur sem kaupa vændi þó að sá hópur sé minni .
" Nú hefur ykkur verið líkt við Ku Klux Kan , að þið séuð með nornabrennur o.s.frv. Eru slík ummæli ekki særandi ? " Við þolum það alveg .
Markmið okkar eru enn algjörlega skýr .
Við vorum fyrst fullar af efasemdum út í þessa aðferðafræði en svo erum við rosalega ánægðar með að þessi leið skyldi farin .
Athyglin er tíföld miðað við hvað hún hefði orðið ef við hefðum ekki gert þetta , ógnin er miklu meiri og við erum í miklu betri stöðu til að halda áfram að hrinda alls konar aðgerðum í framkvæmd .
Markmiðið er ekki að fara í nornaveiðar og brjóta lögin , miklu frekar að fá fólk til að fylgja lögunum eftir .
Það er líka mikilvægt að það komi fram að við erum ekki að reyna að klekkja á neinum .
Við viljum bara búa í landi þar sem það þykir ekki sjálfsagt að kaupa sér líkama annarrar manneskju .
" Nú talið þið gjarnan um kynferðisbrot og vændi í sömu setningu .
" Við lítum svo á að kaup á vændi sé kynferðisbrot .
Við skoðum líka vændi í mjög víðu samhengi .
Það er hægt að rekja það í svo mörgum tilfellum til kynferðislegs ofbeldis .
Allar rannsóknir sýna að yfirgnæfandi hluti þeirra sem selja sig á erfiða lífsreynslu að baki eins og til dæmis kynferðislegt ofbeldi .
Það er enginn sem veltir í raun og veru fyrir sér : hmm ...
á ég að gerast blaðamaður eða hóra ! Þetta er í langflestum tilfellum neyð en ekki val .
Það má heldur ekki gleyma því að vændi er bæði meiðandi fyrir geranda og þolanda .
Margir þurfa að leita sér sáluhjálpar eftir að hafa nýtt sér vændisþjónustu .
Auðvitað værum við tilbúnar að hlusta á sjónarmið þeirra sem stunda vændi og eru ánægðir með starfsval sitt og fjölskylduna sem er stolt af velgengninni en það hefur enginn komið fram .
Það hefur verið einhver umræða um að við séum að vega að atvinnugrein og frelsi vændiskvenna en slík ummæli dæma sig sjálf .
Það er víst mjög erfitt að komast út úr vændi þegar maður er byrjaður í því .
Flestir hafa lent í einhvers konar ofbeldi eða fíkn og leiðast svo út í vændi .
Ef ekki þá byrjar ofbeldið um leið og viðkomandi byrjar að stunda vændi .
Það er erfiðara en að segja það að komast út úr því að vera undir ofbeldismönnum .
Vændiskonurnar segja til dæmis aldrei frá hver það var sem seldi þær því þær eru svo hræddar .
" Stóra systir hvergi nærri hætt Hvað finnst ykkur um að það sé lagt bann við kaupum á vændi en ekki sölu ? " Sá sem selur sig er yfirleitt fórnarlamb og það er óþarfi að hegna honum tvisvar .
Það er nógu mikill stimpill á viðkomandi að vera í vændi þó að hann verði ekki líka fyrir barðinu á réttarkerfinu .
Sá sem kaupir hefur öll völdin .
Hann er með peningana og ákvörðunina .
Sá sem er keyptur er viljalaust verkfæri þess sem er tilbúinn að borga .
Við vitum aldrei fyrir víst hvers vegna manneskjan selur sig í raun og veru .
Mansalsmál ganga út á það að við erum með saklaus fórnarlömb sem eru flutt á milli staða og hafa ekkert um það að segja .
Eigum við þá að taka þá einstaklinga og refsa þeim ? " Ætlið þið að halda áfram að birta auglýsingar á vef- og prentmiðlum ? " Já , að sjálfsögðu .
Eftir að við komum fram er strax byrjað að bera á því að svörin eru orðin færri en fælingarmátturinn er þó ekki fullkominn .
En við sjáum breytingu í hegðun á einkamal.is .
Svörin við auglýsingunum eru ekki eins skefjalaus og óbeisluð .
Við þurfum líka að hugsa um syni okkar .
Við viljum ekki að þeir alist upp í samfélagi þar sem það þykir eðlilegt að þeir fari og kaupi sér vændi .
Strákarnir eru auðvitað ekki óhultir gegn vændi og eiga í allt of mörgum tilfellum hlut sem fórnarlömb .
En við lítum líka þannig á að þegar barnungir strákar fremja kynferðisbrot eru þeir líka fórnarlömb .
Þeir eru aldir upp í klámvæðingunni og verða alveg jafnskaddaðir og þeir sem þeir brjóta gegn .
Við erum sem betur fer alltaf að gera okkur betur grein fyrir alvörunni sem fylgir þessum málaflokki og úrræðin eru alltaf að verða betri og betri .
Það sem er vont er að á sama tíma og úrræðin batna þykir auðfengið aðgengi barna að klámi í lagi , sem leiðir af sér að þeirra kynhegðun verður öll brengluð .
Á einum stað erum við að ná árangri á meðan við sökkvum enn dýpra á öðrum .
" En hver eru úrræðin fyrir fólk sem kaupir og selur vændi ? " Það er til hjálp fyrir konur og menn sem hafa leiðst út í vændi af einhverjum ástæðum hjá Stígamótum .
Hvað varðar þá sem kaupa vændi þá eru sérfræðingar sem sérhæfa sig í meðferðum fyrir gerendur kynferðisbrota og eins og fram hefur komið teljum við kaup á vændi vera kynferðisbrot .
Það er haldið úti jafningjahópum þar sem menn geta hist og talað saman og hjálpast að við að koma sér út úr þessu ferli .
En auðvitað vantar betri úrræði fyrir vændiskaupendur þó að þeir gætu , líkt og þeir sem selja vændi , alltaf leitað til Stígamóta .
" Sjáið þið þá fyrir ykkur vændislaust Ísland ? " Við búum á lítilli eyju og ættum að geta verið fyrirheitna landið í þessum málum .
Við ættum að geta útrýmt bæði vændi og mansali hér á landi .
Það má heldur ekki gleyma því að karlarnir þurfa að gera þetta málefni að sínu .
Það eru karlmenn í okkar hópi þó að þeir séu ekki margir .
Karlar eru svo oft gagnrýndir fyrir að styðja kvennahreyfingar .
Við söknum þess að karlarnir taki meira frumkvæði í þessum málum því við höfum séð hvað það virkar vel , eins og til dæmis Nei-hópurinn , sem hafði mikil áhrif á minnkandi ofbeldi á útihátíðum með viðveru sinni .
Og einhvern veginn er það þannig að karlar virðast taka meira mark á öðrum körlum .
Sem betur fer eru flestir karlmenn góðir og skilja alvöruna í þessu .
Þeir ættu að setja lykkju á leið sína og taka afstöðu gegn vændi þar sem þeir á sama tíma gætu verið að bjarga einhverri ógæfumanneskju frá örlögum sínum .
" 