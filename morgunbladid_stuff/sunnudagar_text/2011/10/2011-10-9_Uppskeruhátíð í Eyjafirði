Matur-inn sýningin var í fimmta skipti í Íþróttahöllinni á Akureyri um sl. helgi .
Um er að ræða einskonar uppskeruhátíð norðlenskra matvælaframleiðenda sem haldin er af félaginu Matur úr Eyjafirði .
Það er alveg ljóst að hún er komin til að vera ef marka má fjöldann af fólki sem kom á sýninguna og tók þátt í henni á einn eða annan hátt .
Við hjónin getum ekki annað en verið stolt af að sjá hversu stór sýningin var og vel heppnuð , en við mættum að sjálfsögðu norður yfir heiðar til að vera með , margir nefndu við okkur að sýningin væri á góðri leið með að verða það sem við töluðum um þegar við héldum hana fyrst árið 2003 .
Þá sá ég fyrir mér viðburð sem væri áberandi um allan bæ , með þátttöku veitingamanna , matvælaframleiðenda , verslana og bæjarbúa allra .
Ég verð að viðurkenna að ég hafði smááhyggjur af að sýningin yrði að engu eftir að við fjölskyldan fluttum á höfuðborgarsvæðið .
Á sýningunni í ár var til dæmis grenvískur harðfiskur og hákarl , saltfiskur og saltfiskafurðir frá Hauganesi , bakkelsi , kaffi og ýmsar kjötvörur frá Akureyri , margvíslegar mjólkurafurðir , grænmeti úr Fnjóskadal , birkisafar og síróp úr Hallormsstaðarskógi og ýmiss konar sultur og góðgæti úr Svarfaðardal eins ótrúlegt og það nú hljómar , en þaðan eru einmitt Bakkabræður og Júlli fiskidagur , bjór frá Árskógssandi og nýr bjór úr Skagafirði .
Eins og oft áður mættu þátttakendur í Matarkistu Skagafjarðar með ýmislegt góðgæti , sem og vinir okkar úr Þingeyska matarbúrinu , samtökin Beint frá býli voru með bás þar sem meðal annars var lífrænt ræktað bygg og aðrar vörur austan af Héraði , þar voru einnig mömmulegar sultur og hlaup úr íslenskum berjum og rabarbara og reyktur ostur sem ég féll alveg fyrir .
Nautsskrokkur var grillaður í einn sólarhring sem vakti mikla lukku hjá gestum sýningarinnar .
Á sýningunni voru einnig húðvörur unnar úr íslenskum jurtum og textílvörur með laufabrauðsþema .
Einnig voru matreiðslukeppnir sem hefð var komin fyrir á sínum stað þar sem til dæmis þjóðþekktir einstaklingar , matreiðslumenn , bakarar og mataráhugamenn tóku þátt .
Veitingastaðir í bænum voru með sérstakan matseðil í tilefni af hátíðinni þar sem þeir leituðust við að matreiða hráefni af svæðinu .
Mig langar að hrósa þeim sem að sýningunni standa og tóku þátt fyrir frábært verk og hvetja þá áfram til dáða að gera enn betur eftir tvö ár .
Að lokum langar mig að vitna í bæjarstjórann á Akureyri sem sagði í opnunarræðu sýningarinnar að matvælaframleiðsla og ferðaþjónusta væri mjög mikilvæg fyrir samfélagið og atvinnulífið á svæðinu , bæjarstjórinn væri til í að leggja mikið á sig til að styðja við þessar greinar , vil ég þá ljúka þessum pistli með að benda honum og bæjarstjórninni á að þau ættu kannski að styðja betur við þessa sýningu og félagið Matur úr Eyjafirði .
