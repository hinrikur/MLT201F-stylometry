Meðal gesta á síðustu bókmenntahátíð var breski rithöfundurinn Matt Haig , en bók hans , Radley-fjölskyldan , kom einmitt út á íslensku fyrir skemmstu .
Sú er vampírusaga , en þó allt öðruvísi en þær vampírusögur sem menn hafa helst verið að lesa undanfarið , ekki síst fyrir það að í henni blandast saman harmur og hráslagaleg kímni .
Matt Haig sló í gegn með bókinni The Last Family in England fyrir nokkrum árum , en í henni endurskrifar hann sem skáldsögu leikrit Williams Shakespeares um Hinrik fjórða , lætur það gerast í ensku úthverfi og hefur hunda í öllum hlutverkum .
Hugmyndin virðist kannski fáránleg við fyrstu sýn , en eins og Haig lýsti því í spjalli fyrir stuttu er öðru nær .
" Ég var búinn að vinna lengi að langri skáldsögu um fjölskyldu í upplausn og byggði hana á samtölum fjölskyldumeðlima við sálfræðing .
Svo áttaði ég mig á því að þar sem hundur er á heimilinu er kominn einhver sem trúað er fyrir öllu sem þar fer úrskeiðis , ekki ósvipað því sem er með sálfræðinga .
Það blasti því við að gera hund að aðalpersónu sögunnar , sem síðan þróaðist út í það að hafa allar persónur hunda og síðan fannst mér söguþráðurinn vera svo líkur þeim sem notaður er leikritinu um Hinrik IV .
að ég ákvað að fara alla leið .
" The Last Family in England kom út 2004 og var vel tekið , seldist metsölu , og næstu bók , The Dead Fathers Club , var líka vel tekið .
Hún gerist í Newark-on-Trent , þar sem Haig ólst upp , og segir frá ungum pilti , Philip Noble , sem missti föður sinn á sviplegan hátt .
Þegar föðurbróðir Nobles fer að gera sér dælt við móður hans birtist draugur föðurins , segist hafa verið myrtur og krefst þess að piltur hefni fyrir morðið með því að drepa frændann .
Eins og allir sjá er hér rakinn söguþráður annars Shakespeare-leikrits , Hamlets , og Haig segist hafa séð það fyrir sér að hann myndi geta skrifað upp úr Shakespeare það sem eftir lifði .
Annað kom þó á daginn og næsta bók hans , The Possession of Mr Cave , varð allt annars eðlis : " Hún segir frá föður sem vill tryggja öryggi dóttur sinna , en sú löngum snýst snemma upp í þráhyggju sem eitrar líf hans og hennar .
Þetta er drungaleg bók og endar illa , því miður , " segir hann og hlær við .
Segir síðan að slæmur endir geti líka verið jákvæður þegar upp er staðið , það skipti mestu að hann sé heiðarlegur .
Eftir svo myrka og drungalega bók sneri Haig sér að barnabókum , The Runaway Troll kom út 2008 .
Hann segir það hafa verið einkar skemmtilegt að skrifa fyrir börn , sem geri aðrar kröfur til höfunda og hann hyggist skrifa til skiptis fyrir fullorðna og börn framvegis .
Barnabókum hans hefur líka verið vel tekið og þær hlotið ýmsar viðurkenningar , en á eftir The Runaway Troll kom Shadow Forest og svo kemur To Be A Cat út eftir áramót .
Heimsókn Matts Haigs hingað til lands um daginn var öðrum þræði til að kynna skáldsöguna The Radleys sem kom út á Bretlandi á síðasta ári og á íslensku í sumar undir heitinu Radley-fjölskyldan .
Eins og getið er í upphafi segir bókin frá vampírum , en hún er þó óvenjuleg vampírubók .
Fjölskyldan sem um ræðir býr í enskum smábæ , hjón með tvö börn á unglingsaldri .
Unglingarnir eru þróttlitlir , fölir og ljósfælnir , síþreyttir á daginn og þurfa að gæta þess að nota sterkustu gerð af sólarvörn .
Fljótlega kemur í ljós að Radley-fjölskyldan er vampírufjölskylda í afneitun , svo mikilli afneitun reyndar að börnin vita ekki einu sinni að þau eru vampírur .
Haig segir að bókin hafi kviknað út frá einfaldri spurningu ; hvernig ætli það væri að komast að því sem fullorðinn að maður sé vampíra ? " Mig langaði líka að segja sögu af fjölskyldu sem er venjuleg þó hún sé óvenjuleg , fjölskyldu sem þarf að glíma við sömu tilfinningaflækjur og vandræðaleg fjölskyldusamskipti og hin dæmigerða breska fjölskylda .
Víst eru foreldarnir að reyna að gera það sem þeir telja best fyrir börnin , en um leið eru þeir að gera börnunum mjög illt með því að koma í veg fyrir að þau fái það blóð sem þau þarfnast , " segir Haig og tekur undir það að hann sé enn að fást við foreldravandamál sem verða að unglingavandamálum , samanber The Possession of Mr Cave .
