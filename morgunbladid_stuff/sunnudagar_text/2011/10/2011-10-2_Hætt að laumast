Ég veit að á mánudagskvöldið hefði ég ekki átt að borða snakk eftir að hafa fengið mér hollan og góðan fisk .
Í raun hefði ég heldur ekki átt að borða ljúffengu bananasúkulaðikökuna sem ég fékk mér eftir fiskinn .
En ég gerði það bara af því mig langaði til þess .
Já , og kannski hafði þetta verið dálítið erfiður mánudagur svo ég skal játa að hafa að einhverju leyti leitað huggunar í sykurinn .
En það er bara allt í lagi .
Auðvitað setur maður sér einhver mörk og klárar ekki heilan snakkpoka og tvær ídýfudósir á hverju einasta kvöldi .
En aldrei ætla ég að þurfa að laumast út í bakarí eða stelast endalaust í eitthvað gott .
Það þýðir nefnilega ekkert nema það að einn daginn springur maður á limminu .
Gott og vel .
Síðastliðið haust fór ég í smá átak og það gerði mér mjög gott .
Ég náði mínu markmiði en eftir það hef ég bara ekki nennt meiru .
Mér finnst gott að hreyfa mig til að styrkja mig og draga úr vöðvabólgu og ég reyni að fá mér ferskan safa og ávexti á hverjum degi .
Reyni líka að fá mér góðan morgumat og úða ekki í mig kökum , kexi og sælgæti allan daginn .
En að lifa mestmegnis á kotasælu , hrökkbrauði og skyri er bara ekki fyrir mig .
Það að borða er miklu meira en næring .
Það er félagsleg athöfn þar sem vinir og fjölskylda sameinast til að spjalla og njóta og gleðja bragðlaukana .
Mér finnst sorgleg sú stefna að konur þurfi alltaf að vera í megrun og megi ekkert leyfa sér .
Að þær þurfi næstum því að fá sér súkkulaði lokaðar inni í skáp þar sem enginn sér og að ímynd samfélagsins sé þannig að ósköp venjulega vaxnar konur þori ekki að fara í sund .
Mér finnst líka áhyggjuefni að fæða ef til vill einn daginn stúlku inn í þetta samfélag öfgafullra krafna um útlit .
Ég sæi fyrir mér gömlu meistarana fá til sín tískusýningarmódel til að mála .
Þeir myndu líklegast biðja hana að borða ávextina sem þeir notuðu í kyrralífsmyndinni fyrr um morguninn og biðja hana að koma aftur eftir 50 kg .
Svo að njótum þess að vera eins og við erum .
Kvenlegur vöxtur er alls ekkert til að skammast sín fyrir .
Sýnum um leið vissulega skynsemi og hugsum vel um heilsuna .
En reynum í það minnsta að missa okkur ekki algjörlega í óraunhæfum kröfum um líkamsútlit sem að stórum hluta eiga uppruna sinn á Hollywood-færibandinu .
Þær konur vinna í raun við að halda sér í formi ( og jú jú leika líka ) , mikið sem ég öfunda þær ekki neitt .
Nema jú kannski af góða veðrinu allan ársins hring ...
