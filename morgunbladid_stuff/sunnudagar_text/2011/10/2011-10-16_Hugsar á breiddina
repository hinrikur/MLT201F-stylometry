Herdís Hallvarðsdóttir er stundum kennd við Grýlurnar þó hún einbeiti sér núna að útgáfu hljóðbóka með eiginmanni sínum Gísla Helgasyni .
Tónlistin er henni í blóð borin , hún hefur spilað í barböndum , þjóðlagasveitum og í kirkjum og fylgist líka með Músíktilraunum .
Hún er ennfremur hrifin af textum og textagerð og lumar á ljóðabók ofan í skúffu .
Texti : Inga Rún Sigurðardóttir ingarun@mbl.is Ljósmynd : Kristinn Ingvarsson kring@mbl.is Hvað er svona merkilegt við það að vera hljóðbókaútgefandi , tónlistarkona , skúffuskáld , eiginkona og móðir ? Herdís Hallvarðsdóttir er allt þetta en myndi aldrei hreykja sér af því eða fortíð sinni í Grýlunum enda ákaflega kurteis og viðkunnanleg manneskja .
" Það eru bara forréttindi að hafa dottið inn í þessa grúppu , " segir Herdís , sem spilaði á bassa í þessari fornfrægu íslensku kvennarokksveit .
" Það var svo mikil gróska í tónlistarlífinu á þessum árum .
Maður kynntist svo mörgum .
Við fórum víða , til Noregs , Danmerkur , Svíþjóðar og Bandaríkjanna , alla leið til Los Angeles , " segir hún , fyrir utan að ferðast innanlands .
" Það var svo ótrúlegt hve margir höfðu áhuga .
Það voru alltaf að koma ljósmyndarar og blaðamenn að hitta okkur .
Ég átti ekki von á þessu þegar við byrjuðum að æfa í bílskúrnum .
Það virðist eitthvað hafa verið við þessa hljómsveit , kvennahljómsveit sem var ekki neinar " rólegar til baka-stúlkur " heldur svolítið aggressívar konur , " segir hún en flestir þekkja áreiðanlega lög eins og " Ekkert mál " , " Sísí " og " Fljúgum hærra " .
Grýlurnar sungu " Hvað er svona merkilegt við það að vera karlmaður ? " í fyrstnefnda laginu .
" Ég var um daginn í matarboði með fólki á mínum aldri .
Ég var sjálf ekkert að tala um Grýlurnar en einhver bað um þetta óskalag í restina .
Það hafði verið uppáhaldslag hjá einhverjum úr hópnum í öll þessi ár .
" Lög Grýlanna hafa lifað lengi með þjóðinni og það er ekki síst fyrir tilstilli hinnar sígildu og ofurvinsælu gamanmyndar Með allt á hreinu en Herdís nefnir að gerð myndarinnar hafi verið eitthvað það skemmtilegasta við þetta tímabil .
" Þetta var svo frískt fólk , Stuðmennirnir og þeirra aðstoðarmenn og auðvitað hinar stelpurnar í Grýlunum .
Það voru allir svo kraftmiklir , hugmyndaríkir og ungir .
Hlutirnir voru bara gerðir , þessi mynd var gerð fyrir lítinn pening en gekk upp .
Þó við værum öll meira og minna bara popparar var leikstjórinn Ágúst Guðmundsson búinn að geta sér gott orð .
Það er bara eitthvað svo létt yfir þessari mynd .
" Herdís segir að þrátt fyrir allt hljómsveitastússið hafi hún verið " bara venjuleg manneskja með þriggja ára stelpu .
Ég þurfti að fá pössun þegar ég fór á æfingar og bjó í leiguhúsnæði og þurfti að flytja tvisvar á ári .
Það var engin lognmolla þessi ár .
" Saknarðu þess í dag að sjá ekki fleiri stelpusveitir ? " Mér finnst gaman að sjá stelpuhljómsveit en alveg jafn gaman að sjá stelpur í hljómsveit að spila á hljóðfæri , sérstaklega ef þær spila á þessi hljóðfæri sem strákar voru einir um að spila á lengi vel eins og trommur og bassa .
" Herdís lifir alls ekki í fortíðinni heldur hefur gaman af því að fylgjast með því sem er að gerast .
" Núna finnst mér vera komin aftur svo mikil gróska í tónlistina .
Ég fór á Músíktilraunir í vor en strákurinn minn var að keppa .
Hann komst ekki í úrslit en ég var svo spennt að ég fór á úrslitakvöldið og eignaðist þar eina af mínum uppáhaldshljómsveitum , Samaris , " segir hún en sú hljómsveit er einmitt skipuð báðum kynjum og dáist Herdís að því að hún sé komin með " eigið sánd svona snemma " .
Vinsældir bjórlíkisins Herdís er búin að spila á hljóðfæri síðan hún var barn og lauk tónlistarferlinum ekki eftir Grýlurnar .
" Ég spilaði í nokkur ár með pöbbahljómsveitinni Hálft í hvoru .
Við spiluðum fimm kvöld í viku , þá var bjórlíkið vinsælt og mikið að gera .
Eftir það stofnaði ég dúett með konsertpíanista , Helgu Bryndísi Magnúsdóttur .
Ég var með bassann og hún spilaði á píanó en við sungum báðar , hún þó meira en ég .
Síðan fór ég í hljómsveit sem heitir Islandica og það er næstum því skemmtilegasta tímabilið af þeim öllum .
Við vorum svo góðir vinir og ferðuðumst út um allt , spiluðum á 2-300 tónleikum í átta löndum fyrir utan hérna heima þar sem við spiluðum mikið fyrir erlenda ferðamenn og hópa .
Við spiluðum þjóðlögin , sungum þau á íslensku en útskýrðum svo textana og kynntum þannig íslenska menningu .
" Hún kynntist eiginmanninum Gísla Helgasyni í Hálft í hvoru , hann var líka í Islandicu þannig að þau hafa mikið spilað saman en Gísli er blokkflautuleikari .
" Núna vinnum við saman , rekum saman fyrirtækið Hljóðbók .
Okkur líkar ágætlega að vinna saman , enda búin að gera það alla tíð .
" Gísli er frumkvöðull í hjóðbókaútgáfu hérlendis og vann undir merkjum Blindrafélagsins en núna hafa þau rekið fyrirtækið Hljóðbók í sjö ár .
Þreföld útgáfa frá því í fyrra Útgáfan hefur aldrei verið eins umfangsmikil og í ár .
" Við erum að auka útgáfu okkar næstum því þrefalt frá í fyrra .
Annað sem gerðist var að við náðum samkomulagi við útgefendur að gefa út hljóðbækur á sama tíma og prentuðu útgáfurnar , " segir hún en það hafði ekki verið gert áður nema með örfáum undantekningum og má þar helst nefna Útkallsbækur Óttars Sveinssonar .
" Í ár verða þetta svona tíu til fjórtán bækur sem koma út samtímis prentuðu bókunum .
" Hljóðbók er fyrir alla , segir Herdís og bætir við að til dæmis sé hægt að hlusta í göngutúr , í bílnum eða líkamsræktinni .
" Fólk með ung börn getur hlustað á bækur meðan það sinnir húsverkunum , " segir hún og bætir við að barnaefnið sé alltaf vinsælt .
Henni finnst sjálfri gott að hlusta á góðan upplestur .
" Ég hlusta og les jöfnum höndum .
Það er gaman að hlusta og þá sérstaklega ef lesarinn er góður , " segir Herdís og útskýrir að upplifunin verði önnur .
" Bókin verður hreinlega meira lifandi .
" Varðandi útgáfu haustsins þá er hún hvað spenntust fyrir nýrri skáldsögu Sigrúnar Davíðsdóttur um bankahrunið og spáir henni mikilli velgengni .
Hún segir að hljóðbókin hafi fest sig í sessi í nágrannalöndunum samhliða prentuðu útgáfunni .
" Þær hafa verið seinni að koma fram á Íslandi , kannski af því þetta er svo lítið land , " segir hún og útskýrir hvernig þessi tvö form , prentuð bók og hljóðbók , styðji hvort annað .
" Ef það kemur út hljóðbók á sama tíma hjálpar hún prentuðu bókinni og öfugt .
Þetta er bara viðbót .
Þetta er ekki ein kaka sem minnkar út af tveimur miðlum heldur stækkar markaðshlutfallið .
Það er bara mjög gott fyrir okkar menningu að það sé hægt að fá bókina á þessu formi .
" Nýjasta hljóðbókin er Hausaveiðararnir eftir hinn geysivinsæla norska spennusagnahöfund Jo Nesbø , sem kom út á sama tíma og prentaða bókin .
Fyrir áhugasama má líka geta þess að kvikmynd eftir sömu bók verður frumsýnd 21. október .
Af öðrum nýjum hljóðbókum af allt öðru tagi má nefna bók séra Solveigar Láru Guðmundsdóttur , Aðgát skal höfð í nærveru sálar , sem kom út sama dag og bókin .
Titlarnir hjá Hljóðbók verða eitthvað um 26 í ár , bæði nýjar bækur og sígildar bækur .
" Við reynum að hafa alla flóruna .
Við verðum að hugsa á breiddina , " segir hún en upplýsingar og verslun er að finna á hljodbok.is .
Herdís er ekki aðeins mikið fyrir tónlist heldur líka texta , sem er ein ástæða þess að hún heldur mikið upp á þjóðlagatónlist .
Hún hefur skrifað smásögur og talsvert mikið af ljóðum .
" Þegar ég var fyrst að fást við þetta fyrir mörgum árum birtust stundum ljóð eftir mig í Lesbókinni .
Ég man þegar ég sá í fyrsta skipti ljóð eftir mig á prenti , ég vissi ekki hvert ég ætlaði .
Ég fékk einhverja þúsundkalla fyrir og í póstinum var þetta merkt " ritlaun " .
Mér fannst þetta merkilegra en að leika í Með allt á hreinu .
" Herdís er í fullri vinnu hjá Hljóðbók .
" Ef maður ætlar að skrifa verður maður að skrifa á góðum tíma dags þegar maður er óþreyttur .
En ég á mér draum um að fara aftur að skrifa á góðum tíma dags og það kemur kannski að því .
" Skyldi hún luma á skáldsögu ? " Nei , ég get ekki sagt það .
Maður veit svo sem ekki hvað gerist .
Ég var með heila ljóðabók sem lenti ofan í skúffu fyrir mörgum árum en dró hana aftur upp um daginn .
Ég hef líka sent frá mér plötur með tónlist við eigin texta og finnst mjög gaman að vinna með texta , " segir hún en platan Það sem augað ekki sér inniheldur 15 lög eftir Herdísi með trúarlegum textum sömuleiðis eftir hana .
Biblían er perlan hennar " Ég fór að stúdera Biblíuna , tók hana og setti upp á píanóið og fór að spila .
Lögin komu á færibandi .
Ég réð góða tónlistarmenn með mér og gerði disk .
" Hún byrjaði að glugga í Biblíuna um tvítugt og gerði það af og til í fimmtán ár áður en hún uppgötvaði það sem hún kallar " perluna sína " .
" Svo hef ég líka spilað í kirkjuhljómsveitum hjá fríkirkjum eins og Veginum , Fíladelfíu og fleirum .
Ég spila minna núna en þetta var hluti af lífi mínu í mörg ár .
Ég fór í kirkju á sunnudögum og spilaði .
Núna fer ég bara í kirkju og aðrir spila fyrir mig .
" Herdís og Gísli búa í Skerjafirðinum og voru áður í Vesturbæ .
" Ég mundi ekki gera honum það að flytja úr hverfinu .
Það er mikið mál fyrir sjónskerta að læra að rata .
" Hún vekur máls á því hvað tölvutæknin hefur gert fyrir blinda og sjónskerta .
" Þegar Gísli og bróðir hans Arnþór voru í menntaskóla og svo í háskóla þurfti að lesa upp allar bækur fyrir þá .
Mamma þeirra ásamt fólki í kringum þá las bók eftir bók inn á segulband .
Núna getur talgervill gert þetta rafrænt .
" Þeir sem geta lesið af blaði gera það samt ekki alltaf .
Herdís segir að foreldrar hringi í Hljóðbók á vissum árstímum og hljómar þá samtalið jafnan einhvern veginn svona : " Unglingurinn minn er í skóla og þarf að fara í gegnum þessa bók á stuttum tíma .
Eigið þið hana á hljóðbók ? Þá er það kannski einhver Íslendingasaga eða klassísk bók .
Stundum eigum við hana til og stundum ekki .
Og þegar við eigum hana er svarið alltaf í miklum feginstóni : Ég kem bara á eftir ! " Dóttirin í hönnun og sonurinn í tónlist Dóttir Herdísar heitir Bryndís og er núna 31 árs .
" Gísli fékk hana á fæti , hún var fjögurra ára þegar við kynntumst .
Ég átti bíldruslu og stelpuna og hann átti hálfa íbúð svo þetta passaði ágætlega saman , " grínast Herdís .
Bryndís lagði fyrir sig fatahönnun , er menntuð frá LHÍ en býr núna í Bretlandi og er að vinna að því að koma með sína eigin línu .
Strákurinn þeirra heitir Helgi Tómas , 18 ára menntaskólanemi .
" Við reyndum að gera stelpuna að tónlistarmanni en hún baðst vægðar eftir nokkur ár , " segir Herdís .
" Strákurinn er trommari .
Hann var að læra á píanó og hann baðst líka vægðar þar .
Þá spurðum við hann hvort hann vildi velja sér annað hljóðfæri og úr varð að hann fór að læra á trommur og hefur gert það í mörg ár .
Núna er hann búinn að leggja bílskúrinn undir hljómsveitina sína .
Bílskúrsbandið æfir innan um hljóðbókalagerinn ! " 