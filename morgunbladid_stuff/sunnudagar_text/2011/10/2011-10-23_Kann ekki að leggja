Hildur Sverrisdóttir , lögfræðingur og varaborgarfulltrúi Sjálfstæðisflokksins í Reykjavík , segir frá einum virkum og venjulegum degi vikunnar .
8.00 Morgunkaffi á Laundromat þó að ég geri mér yfirleitt ekki að leik að væflast einhvers staðar snemma á morgnana nema ég þurfi þess nauðsynlega .
Að þessu sinni hafði ég þó góðan hvata sem var að ná að hitta á vinkonu mína sem var í stuttu stoppi á Íslandi .
Á tæpum klukkutíma náðum við að kortleggja helstu fleti tilverunnar áður en ég rauk á fund í vinnunni minni hjá 365 miðlum .
11.00 Lagði bílnum í Tjarnargötu því ég kann eiginlega bara að leggja í bílastæði sem eru á ská .
Þeim stæðum verður eflaust fækkað í framtíðinni þar sem þau taka svo mikið pláss svo ætli ég verði ekki að læra að leggja í samsíða stæði við tækifæri .
Tölti svo inn í Ráðhús á aukafund vegna fjárhagsáætlunar hjá umhverfis- og samgönguráði .
Á fundinum var rætt um hvernig ætti að útfæra aukna endurvinnslu í borginni sem varð efniviður talsverðra skoðanaskipta .
Fundarmenn gátu þó verið einróma sammála um að hádegismaturinn var með besta móti í Ráðhúsinu þennan dag .
13.00 Komin til baka í vinnuna þar sem ég kynnti mér nýjan úrskurð frá Írlandi þar sem samkeppnisyfirvöld þar höfðu komist að niðurstöðu um að ríkismiðill hefði brotið ítrekað á einkarekinni sjónvarpsstöð með undirboðum og öðrum samkeppnishamlandi aðgerðum .
Gerði svo uppkast að fyrirlestri um reglur nýrra fjölmiðlalaga um heimildarmenn og allskonar annað sýsl .
15.00 Yfir kaffi hafði ég uppi skoðanir um hvert vinnufélagi minn ætti að bjóða stelpu á stefnumót .
Ég stakk upp á Vitabar , Kaffivagninum eða Vinabæ en hann var ekki alveg sammála .
16.00 Fylgdist með umræðum á borgarstjórnarfundi í gegnum útsendingu á heimasíðu Reykjavíkurborgar , sem ég geri stundum ef ég er ekki á sjálfum fundinum .
Það fréttnæmasta sem gerðist þar að þessu sinni var að tillaga sjálfstæðismanna var samþykkt um að Höfði verði opnaður almenningi , enda hús með merkilega sögu .
18.00 Eyddi hálftíma í að vanda mig ósköp mikið við að búa til minn fyrsta Facebook-viðburð til þess eins að eyða honum óvart .
21.00 Rölti úr Vesturbænum í gegnum miðbæinn og á Rosenberg þar sem ég staldraði við til að hlusta á fína og ljúfa tónleika með vinum mínum .
Eftir þá kom ég svo við á Ölstofunni þar sem ég fékk afgreiddan lítinn bjór án vandkvæða .
23.00 Var kalt inn að beini eftir að hafa gengið heim í haustfrostinu og fór undir tvö teppi og horfði á endursýningu á Grey ' s Anatomy .
Þeir þættir eru göldróttir því þeim tekst undantekningarlítið að græta mig undir lok hvers þáttar .
Ég jafnaði mig þó fljótt og dundaði mér við að naglalakka mig og taka hefðbundinn rúnt á netinu áður en ég dreif mig í svefninn .
