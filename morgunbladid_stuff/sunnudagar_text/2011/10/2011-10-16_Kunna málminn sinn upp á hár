Hármálmur , ellegar glysmálmur , hefur alltaf verið olnbogabarn í málmheimum , alltént í hugum innvígðra , enda þótt stefnan nyti umtalsverðrar lýðhylli á níunda áratug síðustu aldar .
Það hljóp því heldur betur á snærið hjá böndum á borð við Poison , Quiet Riot , Whitesnake og Twisted Sister þegar saminn var söngleikur sem hverfist um helstu lög þeirra og fleiri sveita vestur í Ameríku .
Hefur söngleikurinn , Rock of Ages , gengið í nokkur misseri við miklar vinsældir vestra , á Broadway og víðar , og á dögunum var hann frumsýndur á West End í Lundúnum .
Rock of Ages byggist á samnefndri bók eftir Chris D ' Arienzo og fjallar um ævintýri tveggja ungmenna , Drew , sem er borinn og barnfæddur í Suður-Detroit , og krummaskuðskrúttsins Sherrie , sem komin eru til Los Angeles til að " meika það feitt " .
Að vonum eru ýmis ljón á veginum , svo sem söngvari hinnar útbrunnu glyssveitar Arsenal , Stacee Jaxx að nafni , sem stingur sér upp á milli turtildúfnanna .
Inn í söguna fléttast líka bareigandinn Dennis Dupree , þýskir athafnafeðgar sem vilja útrýma ólifnaði í borg englanna , útgefandinn Lonny Barnett og sjálfur borgarstjórinn .
Dregnir sundur og saman í háði Ef marka má umfjöllun um bresku sýninguna í dagblaðinu The Independent stóðu glysverjar í þeirri meiningu að arfleifð þeirra yrði sýndur fyllsti sómi þegar þeir gáfu samþykki fyrir notkun laganna en staðreyndin ku eigi að síður vera sú að stefnan er dregin sundur og saman í háði á sviðinu .
David Coverdale , Dee Snider og félagar geta þó huggað sig við að sala á plötum þeirra tók sýnilegan kipp eftir frumsýningu , bæði í Bandaríkjunum og Bretlandi .
Sá hlær best er síðast hlær .
Athygli vekur að lagið sem verkið heitir eftir , Rock of Ages með Def Leppard , er hvergi að finna í sýningunni .
Ekki tókst nefnilega að telja þá hlébarðunga á að slást í hópinn .
Vandir að virðingu sinni , spaðarnir frá Sheffield .
Rock of Ages stingur víst hressilega í stúf í hinu íhaldssama leikhússamfélagi á West End , þar sem sýningum er hætt í fússi hringi farsími í salnum .
Andrúmsloftið er afslappað og sætavísar sveima um með öl á könnum og eru leikhúsgestir hvattir til að gala á þá sæki að þeim þorsti .
Þá er guðvelkomið fyrir sessunauta að klípa í hold og skiptast á munnvatni meðan á sýningu stendur – raunar æskilegt , alltént hafi þeir komið saman .
Nærklæði kvenna hanga niður úr lofti leikhússins og allir gestir fá kveikjara í hendur til að tendra í hjartnæmustu ballöðunum , eins og Every Rose Has It ' s Thorn og I Wanna Know What Love Is .
Varla þarf að taka fram að fatafellur taka snaran þátt í sýningunni sem einhver kallaði " Mama Mia fyrir gaura " og óformlegt meistaramót í lúftgítarleik fer fram á hverri sýningu .
Flestum málsmetandi leikhúsgagnrýnendum hefur þótt lítið til Rock of Ages koma en skyldleiki verksins við The Rocky Horror Picture Show og This Is Spinal Tap hefur tryggt góða aðsókn beggja vegna Atlantsála .
Menn standast ekki stuðið .
Nú er bara að bíða og sjá hvort herlegheitunum skoli upp á vorar strendur .
Tinna ! Magnús Geir ! Hver smellur rekur annan Meðal laga í sýningunni eru : Sister Christian ( Night Ranger ) ; We ' re Not Gonna Take It ( Twisted Sister ) ; Wanted Dead or Alive ( Bon Jovi ) ; Come on Feel the Noize ( Quiet Riot ) ; Here I Go Again ( Whitesnake ) ; Final Countdown ( Europe ) og Don ' t Stop Believin ' ( Journey ) .
Kvikmynd með Tom Cruise í pípunum Eins og gengur með velheppnaða söngleiki er kvikmynd í farvatninu undir leikstjórn Adams Shankmans og er frumsýning fyrirhuguð næsta sumar .
Leikendur eru ekki af ódýrari gerðinni en myndin skartar meðal annars Tom Cruise í hlutverki Stacee Jaxx , Rusell Brand sem leika mun útgefandann Lonnie , Alec Baldwin , Mary J. Blige , Paul Giamatti , Catherine Zeta-Jones og Malin Åkerman .
Um leið og Shankman leikstjóri heyrði Tom Cruise hefja upp raust sína vissi hann að stórstjarnan væri rétti maðurinn í hlutverk Jaxx .
" Þetta er stórkostlegur bræðingur af Axl Rose , Keith Richards og Jim Morrison , " segir hann um tilþrif Cruise sem fram að þessu hefur ekki verið kunnur fyrir söng sinn .
Með hlutverk elskendanna ungu fara mexíkóski leikarinn Diego Boneta , sem þekktastur er fyrir leik sinn í sjónvarpsþáttunum 90210 , og Julianna Hough , sem gert hefur garðinn frægan í sjónvarpsþættinum Dancing With the Stars í Bandaríkjunum og kvikmyndunum Burlesque og endurgerðinni af Footloose sem nú er í kvikmyndahúsum hér á landi .
