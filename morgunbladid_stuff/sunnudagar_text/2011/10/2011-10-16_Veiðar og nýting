Rjúpnastofninn er nú í niðursveiflu , mikil og hröð fækkun hefur orðið í stofninum á milli ára , kalt vor virðist hafa leikið rjúpuna illa .
Umhverfisráðherra hefur því að fenginni ráðgjöf ákveðið að aðeins megi veiða 9 daga nú í haust .
Veiðimenn eru beðnir að stilla veiðum sínum í hóf , lagt er til að ekki verði veiddar fleiri en 31.000 rjúpur í ár , það eru 6 rjúpur á hvern veiðimann .
Náttúrufræðistofnun telur að veiðistofn rjúpu sé núna 310.000 fuglar en undanfarin ár hefur stofninn talið um það bil 800 til 850.000 rjúpur .
Þessar tölur sína hvað mikill munur er á stærð stofnsins þegar hann er í hámarki og í lágmarki , munurinn getur verið 500.000 fuglar .
Rjúpnaveiðar hafa verið stundaðar hér á landi frá landnámi .
Landnámsmennirnir þekktu vel til rjúpnaveiða frá Noregi og Svíþjóð .
Sagt er frá rjúpnaveiðum í Fljótsdælasögu sem einnig er kölluð Droplaugarsonasaga .
Drengirnir Helgi og Grímur bjuggu hjá móður sinni , Droplaugu , á Arnheiðarstöðum í Fljótsdal .
Drengirnir sögðust ætla til rjúpnaveiða .
Raunverulegur tilgangur ferðarinnar var þó að drepa karl nokkurn sem bjó úti í Mýnesi .
Ekki eru til neinar góðar heimildir um það hvernig rjúpnaveiðar voru stundaðar .
Þó eru til heimildir um að notuð hafi verið , , snærisspjót " .
Þetta munu hafa verið stutt spjót sem fest voru við línu .
Algengara hefur verið að veiða rjúpur í snörur sem fléttaðar voru úr hrosshári .
Veiðarnar fóru þannig fram að settar voru nokkrar snörur á kaðal eða línu .
Línan var höfð hvít , 20 til 30 metra löng .
Tveir menn gengu með línuna á milli sín að rjúpnahópi og reyndu að koma snörunni yfir höfuð rjúpunnar .
Þá eru til heimildir um að rjúpur hafi verið veiddar í net .
Tveir menn höfðu á milli sín net og gengu á rjúpnahópinn í þeirri von að rjúpurnar festust í netinu þegar þær flygju upp .
Hætt var að beita þessum veiðiaðferðum upp úr 1900 , þó eru til heimildir um að rjúpur hafi verið snaraðar 1930 .
Rjúpnaveiðar hófust ekki af neinni alvöru hér á landi fyrr en á 19. öld , þegar farið var að nota skotvopn við veiðarnar .
Þessi fyrstu vopn voru þungir framhlaðningar sem voru afar óhentugir til fuglaveiða .
Á 20. öldinni var mikil þróun í framleiðslu skotvopna .
Um og eftir aldamótin voru komnar hingað til lands ágætar byssur .
Upp úr aldamótunum hefst talsverður útflutningur á rjúpum .
Á fyrstu áratugum 20. aldarinnar var nokkuð um tímabundið atvinnuleysi í sveitum landsins .
Rjúpnaveiðar urðu því ágæt tekjulind bænda , sona þeirra og vinnumanna .
Það fé sem fékkst fyrir rjúpunnar var einatt einu fjármunirnir sem ungir bændasynir höfðu á milli handanna og gátu eytt til eigin þarfa .
Rjúpnaveiðarnar voru því oft stundaðar af miklu kappi .
Rjúpurnar voru að mestu leyti fluttar út til Danmerkur , sum árin mikið magn .
Árið 1902 eru fluttar út 192.000 rjúpur , 1913 eru fluttar út 118.000 rjúpur og árið 1924 eru fluttar út 248.000 rjúpur .
Eftir árið 1940 er útflutningur á rjúpum úr sögunni .
Eftir að útflutningi á rjúpum var hætt fóru veiðimenn að selja rjúpur sínar til verslana í þéttbýli .
Allt fram að 1990 höfðu margir veiðimenn talsverðar tekjur af rjúpnaveiðum .
Upp úr 1995 fór að draga úr sölu á rjúpu enda rjúpnaveiðar varla arðsamar lengur .
Fram að seinustu aldamótum var rjúpnaveiðin um 148.000 rjúpur á hausti .
Rjúpur voru lengi vel vinsæll jólamatur hér á landi .
Árið 2000 borðuðu 24,4% Íslendinga rjúpur , þeir sem borðuðu rjúpur snæddu tvo fugla .
Ársneysla rjúpna var því um það bil 116.000 rjúpur .
Síðan hefur stöðugt dregið úr neyslu rjúpna á jólum .
Þegar rjúpnaveiðibannið var sett á 2001 voru sett lög sem bönnuðu sölu á rjúpum , nú eru því rjúpur nánast aðeins borðum veiðimanna .
Þess má geta að um 5.000 Íslendingar stunda rjúpnaveiðar .
Rjúpur eru einstaklega bragðgóð villibráð , rjúpan étur kraftmikinn háfjallagróður , það má því segja að hún kryddi sig sjálf .
Hlutskipti rjúpunnar hér í heimi er að vera matur , því nánast allar rjúpur eru étnar .
Rjúpan er aðalfæða fálkans og refurinn étur mikið af rjúpu .
Mikil fjölgun refs á talsverðan þátt í fækkun rjúpunnar en einnig hefur hlýnun jarðar og breytingar á gróðurfari eitthvað að segja í þessu sambandi .
Rjúpnaveiðar eru skemmtilegar og krefjandi , veiðimaðurinn verður að kunna að lesa náttúruna , fylgjast með veðri og vindum , snjóalögum og landsháttum .
Lengi vel voru miklar deilur um skipulag veiðanna og ástand rjúpnastofnsins .
Hin síðari ár hefur verið sátt um skipulag veiðanna , er það vel og tryggir skynsamlega nýtingu rjúpunnar .
Það er einstök náttúruupplifun að ganga til rjúpna – að vera þátttakandi í náttúrunni , ekki áhorfandi .
