Íslendingar eiga gott að búa við það velferðarkerfi sem byggt hefur verið upp hér á landi á undanförnum áratugum .
Um það hefur ríkt breið pólitísk samstaða þó að auðvitað sé áherslumunur um margt , svo sem útfærslu á þjónustu og eins kröfur um skilvirkni kerfisins .
Flestir geta verið sammála um að það sé eðli velferðarkerfisins að vera þungt í vöfum og um leið að það verði alltaf rekið af vanefnum – af þeirri einföldu ástæðu að aldrei verður hægt að anna eftirspurn .
Heilbrigðiskerfið hefur þó aðhald í því , að þar skilur milli lífs og dauða .
Það er því mikið í húfi að veita skjóta og áreiðanlega þjónustu .
Annað gildir um tryggingakerfið , þar sem haldið er utan um krónur og aura .
Það er auðvitað hlutverk starfsmanna Tryggingastofnunar að gæta þess að ekki sé svindlað á kerfinu og að farið sé eftir reglum .
En um leið er mikilvægt að þeir noti það svigrúm sem lagabókstafurinn gefur til að veita manneskjulega þjónustu .
Sláandi dæmi um að stjórnvöld hafi brugðist fólki sem minnst mátti við því er rakið í Sunnudagsmogganum í dag .
Þar kemur fram að Tryggingastofnun túlkar lagaákvæði þröngt , sem verður til þess að foreldrar langveikra barna geta ekki farið í hlutastarf á vinnumarkaðnum , nema upp að lögbundnu frítekjumarki , án þess að missa að fullu foreldragreiðslur .
Að sögn sérfróðs lögfræðings á þessu sviði sem leitað var til , virðist sem Tryggingastofnun ætti frekar að túlka ákvæðið sínum umbjóðendum í hag – annað stangist á við anda laganna .
Og það virðist raunar ekki baka stofnuninni meiri kostnað því ef foreldrarnir fá að vinna hlutastarf skerðast foreldragreiðslurnar sem því nemur .
En hvað er í húfi ? Í fréttaskýringu Signýjar Gunnarsdóttur er talað við Áslaugu Ósk Hinriksdóttur sem á dóttur sem glímt hefur við veikindi árum saman : " Það myndi gera ótrúlega margt fyrir mann að fara að vinna .
Ég er mikið ein með stelpuna , þannig að maður hefði mjög gott af því að hitta annað fólk og ræða kannski eitthvað annað en veikindi .
Það myndi breyta miklu félagslega en auðvitað líka fjárhagslega .
" Foreldrar barna sem glíma við langvarandi veikindi leggja allt í sölurnar fyrir börnin sín og því fylgir að þau lokast inni í þröngum heimi .
Það hljóta allir að sjá hversu mikilvægt það er að dyrnar standi opnar inn í samfélagið aftur .
Og þetta snýst ekki um að fara " bara í bíó eða á kaffihús til að fá útrás fyrir félagslegu hliðina " eins og Áslaugu Ósk var uppálagt .
Þetta snýst um að halda jarðsambandi eftir langvinn veikindi og að eiga aftur athvarf á vinnumarkaðnum .
Lífið er barátta og fólk er fljótt að heltast úr lestinni .
Þá er það alfarið upp á tryggingakerfið komið .
Ekki er það sparnaður fyrir kerfið og það bitnar verst á þeim sem síst skyldi .
Í raun breytir ekki öllu hvort Tryggingastofnun gerir ekki nóg í því að koma til móts við foreldra langveikra barna því þá er það bara löggjafans að stíga það skref .
