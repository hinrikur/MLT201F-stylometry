Alan Glynn – Bloodland * * * * - Írski rithöfundurinn Alan Glynn er líklega þekktastur fyrir það að hafa skrifa bókina The Dark Fields og síðan handrit upp úr henni sem varð að kvikmyndinni Limitless , en hann á að baki fleiri bækur , nú síðast Bloodland sem kom út í byrjun september .
Hún segir frá ungum írskum blaðamanni sem tekur að sér að rannsaka andlát ungrar stúlku með það í huga að skrifa um hana bók , en hún fórst í þyrluslysi .
Hann kemst fljótlega á snoðir um að eitthvað var bogið við slysið , það átti auðsjáanlega að ráða einhverjum bana , en erfitt að átta sig á hvern farþeganna átti að myrða .
Á sama tíma eru dularfullir hlutir að gerast í Kongó sem tengjast heimsókn öldungadeildarþingmanns þangað , en hann er með í bígerð forsetaframboð , og drykkfelldur fyrrverandi forsætisráðherra Bretlands býr sig undir að leysa frá skjóðunni um skuggalegt leyndarmál .
Frekar flókin saga , en lipurlega skrifuð og skemmtilegt hvernig írska húsnæðisbólan birtist í henni .
Gregg Hurwitz – You ' re Next * * ½ - Bandaríski rithöfundurinn Gregg Hurwitz er margfaldur metsöluhöfundur og einnig afkastamikill handritshöfundur og hefur skrifað margar teiknimyndasögur .
Það fer og ekki á milli mála að hann kann sitt fag , kann að flétta saman svo snúinn söguþráð að lausnin kemur ekki í ljós fyrr en á síðustu metrunum og heldur samfelldri spennu allan tímann .
Í sem skemmstu máli þá fjallar bókin um munaðarlausan mann sem kvænist og eignast dóttur .
Lífið leikur við hann , hann rekur byggingarfyrirtæki í örum vexti og nýtur mikillar hamingju í einkalífinu , þar til skyndilega að flest fer að ganga honum í óhag .
Ólánið hefst með því að hann er svikinn af illum undirverktaka og svo taka ofbeldishneigðir óþokkar að elta hann á röndum .
Lögreglan vill síðan ekkert fyrir hann gera og fljótlega þarf hann að glíma við ofurefli liðs nánast einn síns liðs án þess þó að vita af hverju .
Fljótlega verður honum þó ljóst að það er sitthvað óuppgert í fortíðinni .
Líkt og vill vera með bandarískar spennusögur þá er mikið ofbeldi í bókinni , fullmikið jafnvel , og þeir sem hafa ekki smekk fyrir því að sakleysingjar séu barðir til bana eða pyntaðir til að skapa spennu ættu að láta bókina eiga sig .
Þeir sem harðari eru af sér geta haft af henni nokkurt gaman .
Árni Matthíasson arnim@mbl.is 