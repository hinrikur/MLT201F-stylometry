Það er kominn október og enn er hitinn slíkur að tilhugsunin um að gera eitthvað annað en að slappa af er nánast óbærileg fyrir víking af norðurslóðum .
Heimamenn virðast aftur á móti standa í þeirri meiningu að Vetur konungur sé á allra næstu grösum og skarta nú flestir síðbuxum og lokuðum skóm .
Nú þegar er búið að fjarlægja sjoppur , sólhlífar og bekki af ströndinni , bráðum verður veröndum veitingastaðanna lokað og tónlistarmennirnir sem glatt hafa eyrað í allt sumar hverfa af götunum .
Það er auðvelt að verða ástfanginn af Valenciu .
Hér má finna allra þjóða kvikindi sem eiga það flest sameiginlegt að vilja ekki fara .
Bretar sem komu til að kenna í eitt ár stukku strax á tilboð um að framlengja í tvö .
Ítali sem bjó hér tímabundið fyrir 10 árum hefur alla tíð síðan beðið eftir tækifæri til að koma aftur og er núna búinn að opna bar í götunni minni .
Íslendingur sem lenti hér fyrir tilviljun er staðráðinn í að finna vinnu og vera áfram þrátt fyrir rúmlega 20% atvinnuleysi .
Enda hefur borgin margt til að bera .
Hún er nógu stór til að alltaf sé eitthvað um að vera og nógu lítil til að vera vingjarnleg og ekki skemma þröngar götur og fallegar , gamlar byggingar fyrir .
Sagan er svo áþreifanleg að stundum finnst mér ég hafa lent í tímavél .
Turnar frá 15. öld , Torres de Quart , varða einn innganginn að gamla bænum , þaktir holum eftir fallbyssukúlur sem dundu á þeim í Sjálfstæðisstríði Spánar .
Steinsnar frá þeim eru aðrir turnar , Torres de Serranos , öllu íburðarmeiri með alls konar gotneskum krúsídúllum .
Þar hefur margur óheiðarlegur aðalsmaðurinn fengið að dúsa , því auk þess að vera aðalinngangurinn að borginni nýttust turnarnir sem heldrimannafangelsi í rúmar þrjár aldir .
Valencia er líka græn borg og aldrei langt í næsta garð .
Farvegi Turia-árinnar sem streymdi um borgina þangað til 1957 , þegar hún flæddi yfir bakka sína með hörmulegum afleiðingum og var beint annað , hefur nú verið breytt í 9 km langt og 200 metra breitt útivistarsvæði með körfuboltavöllum , hjólabrettapöllum , skógi , gosbrunnum og mandarínutrjám .
Herlegheitin enda svo í hinni framúrstefnulegu " Borg lista og vísinda " sem býður meðal annars upp á glæsilegt sædýrasafn , vísindasafn , tónleikahöll og arkitektúr sem er engu líkur .
Sunna Viðarsdóttir sunnav@gmail.com 