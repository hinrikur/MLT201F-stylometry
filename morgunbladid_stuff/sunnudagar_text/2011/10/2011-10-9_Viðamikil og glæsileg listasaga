Listasaga í fimm bindum .
Ritstjóri : Ólafur Kvaran .
Höfundar efnis : Júlíana Gottskálksdóttir , Æsa Sigurjónsdóttir , Hrafnhildur Schram , Gunnar J. Árnason .
Jón Proppé , Hanna Guðlaug Guðmundsdóttir , Ásdís Ólafsdóttir , Laufey Helgadóttir , Dagný Heiðdal , Halldór Björn Runólfsson , Gunnar B. Kvaran , Harpa Þórsdóttir og Eva Heisler .
Útlitshönnun : Margrét E. Laxness og Anna Cynthia Leplar .
Aðalljósmyndari : Guðmundur Ingólfsson .
Prentvinnsla : Prentsmiðjan Oddi .
Listasafn Íslands & Forlagið , 2011 .
Árið 1964 kom út fyrra bindi stórvirkis Björns Th. Björnssonar listfræðings , Íslenzk myndlist á 19. og 20. öld , og síðara bindið árið 1973 .
Þetta eru merkilegar bækur , vel skrifaðar og upplýsandi , enda sannkallað frumherjaverk .
En það var kominn tími á nýtt og viðameira yfirlit yfir íslenska myndlist , þar sem verkin væru prentuð vel í lit , fleiri raddir og skoðanir fengju að njóta sín og ný viðhorf .
Full þörf er á að bæta þekkingu fólks á stefnum og straumum í sjónlistum , og vonandi mun þessi nýja og glæsilega listasaga aðstoða við það .
Fjórtán ár eru síðan byrjað var að undirbúa aðkomu Listasafns Íslands að ritun sögunnar .
Nú er verkið komið út , glæsilega myndskreytt fimm bindi í öskju , í ritstjórn Ólafs Kvaran .
Árið 2005 var samþykkt á Alþingi fjárveiting sem gerði Listasafninu kleift að hefja undirbúning ritunar listasögunnar og árið eftir var gerður útgáfusamningur við Eddu útgáfu .
Ári síðan tók Forlagið við samningnum og samið var við fjórtán höfunda um ritun tiltekinna kafla .
Markmiðið með verkinu er að " gefa út rit um íslenska myndlist sem er ætlað íslenskum almenningi , " skrifar Ólafur í formála og leggur áherslu á að þetta sé yfirlitsrit en sú skilgreining mótar bæði fræðileg efnistök og framsetningu .
" Í þessu verki er meðal annars reynt að svara spurningum eins og hvað það sé sem einkennir íslenska myndlist á hverju tímaskeiði , hvert sé samband hennar við alþjóðlega listasögu og hver séu tengsl hennar við íslenskt samfélag og menningu , " skrifar Ólafur en gefur síðan í skyn að ekki sé víst að lesendur verði sammála túlkun höfunda , enda séu " áherslur þeirra að sjálfsögðu ólíkar .
" Kaflaskipti sögunnar Tveir til fjórir höfundar rita hvert bindi .
Lagt hefur verið upp með að í hverju þeirra sé tekið mið af nokkuð greinilegum kaflaskiptum í íslenskri listasögu .
Í fyrsta bindinu , sem kallast Landslag , rómantík og symbólismi , er fjallað um tímabil sem nær frá seinni hluta 19. aldar fram til um 1930 .
Þar koma við sögu brautryðjendurnir , Einar Jónsson myndhöggvari og málararnir Þórarinn B. Þorláksson og Ásgrímur Jónsson .
Upphaf ferils Jóns Stefánssonar og Jóhannesar Kjarvals er skoðað , auk listsköpunar Muggs .
Í lok bindisins er fjallað um það hvernig myndlist fór fyrst að koma fyrir augu almennings hér á landi .
Annað bindi , Þjóðerni , náttúra og raunveruleiki , hefst á sumrinu 1930 , en þá er áhrifa Kjarvals farið að gæta og listamenn farnir að vinna með íslenska náttúru .
Hér kemur Kjarval áfram við sögu og fjallað er um það hvernig módernískar hræringar í Evrópu höfðu áhrif á íslenska listamenn .
Hér eykst skriðþungi textans og listamönnum fjölgar .
Seinni hluti ferils Ásgríms og Jóns Stefánssonar er skoðaður , sem og verk fyrstu íslensku myndlistarkvennanna sem kveður að , lesendur fræðast um málara sem urðu fyrir áhrifum frá Frakklandi og um aðra sem leituðu að myndefni á öræfum .
Þarna koma inn ný viðhorf , með expressjónískri túlkun í málverki , og svo er farið ítarlega í fyrri hluta ferils myndhöggvaranna Ásmundar Sveinssonar og Sigurjóns Ólafssonar .
Þriðja bindið , Abstraktlist , er helgað þeim merku formbyltingartímum , en þá er miðað við þá merku stund er Svavar Guðnason snéri heim frá Kaupmannahöfn árið 1945 .
Þarna er þróunin rakin , með viðkomu í verkum margra listamanna , í strangflatarlist og ljóðrænni geómetríu , í tvívíðu formi sem þrívíðu , í málverki , höggmyndum og vefnaði .
Þegar hér er komið sögu þarf að fara yfir mikið efni en það tekst vel að gefa heildstætt og vandað yfirlit yfir sköpunina sem og átök sem fylgdu myndlist þessa tíma .
Í fjórða bindinu er tekið að nálgast samtíma okkar en það kallast Popplist , raunsæi og hugmyndalist .
Bókin hefst með umfjöllun um Erró og verk hans dúkka aftur upp í kafla þar sem fjallað er um pólitíska ádeilu .
Hér eru tímar að breytast , SÚM-arar koma fram og aðrir miðlar en málverkið komast í öndvegi .
Hugmyndalistin nær flugi og fjallað er myndarlega um verk listamanna sem kenndir hafa verið við Amsterdam , þeirra Kristjáns og Sigurðar Guðmundssona og Hreins Friðfinnssonar .
Lokabindið og það þykkasta , Nýtt málverk , gjörningar og innsetningar , er um síðustu þrjá áratugi .
Fjallað er um " endurkomu málverksins " á árunum 1980 til 2000 , en einnig vakningu í höggmyndalist , gjörninga , tímatengd verk og myndbandalist , venslalist , sjónvarpsmiðilinn , innsetningar og hugmyndalist .
Þá er fjallað um nokkur helstu sýningarými á síðustu áratugum .
Verk fyrir almenning Í heildina litið má segja að listasagan sé afskaplega vel skrifuð og unnin af alúð .
Þetta er verk skrifað fyrir almenning og það hefur tekist án þess að slá af faglegum og fræðilegum kröfum .
Það er verið að fræða og setja list alls þessa fólks í samhengi ; í samhengi við samtíma þess og félagslegar hræringar , innanlands sem utan .
Höfundar hafa vissulega á mörgum rannsóknum að byggja , og á fyrrnefndum bókum Björns Th. auk bóka sem hafa verið skrifaðar um einstaka listamenn .
Ánægjulegt er að sjá þegar höfundarnir taka á fyrri söguskýringum , eins og í umfjöllun um Finn Jónsson , en Björn Th. , sem var áhrifamikill kennari , leit svo á að þegar Finnur snéri heim til Íslands árið 1925 , eftir að hafa málað merkileg geómetrísk verk sín í Þýskalandi , og fór að mála fígúratífar myndir af sjómönnum og á hálendinu , hefði hann snúið sér að þjóðlegri myndlist – og það var ekki jákvæð umsögn .
Í Listasögunni nýju eru þessi verk Finns sett í samhengi við nýtt , þýskt raunsæi , og landslagsmyndir hans túlkaðar sem " tilbrigði við tilvistarlega einangrun listamannsins í mannlegu samfélagi .
" Eins og vera ber prýðir urmull myndverka listasöguna , enda er verið að fjalla um þau og lesandinn vill sjá verkin .
Yfirlitt eru myndverkin vel valin , þótt spyrja megi hvort leitað sé um of í geymslur opinberu listasafnanna , en slíkt val í opinbera listasögu þjónar því hlutverki um leið að staðfesta að söfnin hafi valið " réttu " verkin þegar þau voru keypt .
Þeir sem vel þekkja til umfjöllunarefnisins hefðu gjarnan viljað sjá meira af myndverkum sem ekki eru " góðkunningjar " listunnenda .
Saga í fjórum , yfirlit í fimmta Eftir að hafa lesið öll bindin , og notið lestrarins , kýs ég að líta á fyrstu fjögur sem " sögu " en það fimmta sem " yfirlit " yfir myndlistarsköpun síðustu ára .
Og í raun undrast ég þá ákvörðun ritstjóra og höfunda að fikra sig fram yfir árið 2000 í umfjölluninni ; því nær sem komið er núinu verður erfiðara að setja hlutina í samhengi .
Enda kemur ekki á óvart að það er í fimmta bindinu sem helstu veikleikar verksins koma í ljós .
Nákvæmnin er svo mikil í þessu viðamikla verki , að reynt hefur verið að tína fram alla helstu fulltrúa þeirra liststefna og stílbrigða sem rætt er um .
En þar sem nákvæmnin er svo mikil verður fjarvera þeirra sem skildir eru undan eða " gleymast " í fyrstu fjórum bindunum , enn meira áberandi en ella .
Sem dæmi má nefna að ekkert verk er birt eftir Arnar Herbertsson , sem þó er fjallað þrisvar sinnum um í fjórða bindinu .
Þá vekur fjarvera Níelsar Hafstein úr þessari sögu athygli , og fleiri nöfn mætti nefna .
Í fimmta bindinu er allnokkrum sleppt sem búast hefði mátt við að sjá nefnda þar , á meðan öðrum er gefið vægi sem kemur á óvart .
Til að mynda eru aðeins birt tvö verk eftir Georg Guðna og ekkert getið um þau áhrif sem hann hefur haft með nýrri sýn sinni á náttúruna , og eitt verk er birt eftir Eggert Pétursson .
Engu að síður er ánægjulegt hvernig reynt hefur verið að ná utan um allar hræringar og stefnur – nema ljósmyndamiðilinn .
Ljósmyndaverk eru birt eftir nokkra hugmyndalistamenn , sem notuðu ljósmyndir til að skrá uppákomur , en engin eftir listamenn sem hafa unnið út frá forsendum miðilsins .
Þótt getið sé um Sigfús Eymundsson , Ólaf Magnússon , Vigfús Sigurgeirsson og Jón Kaldal í fyrstu bindunum er ekki nýtt tækifæri til að birta sýnishorn af verkum þeirra í samræðu við aðra list þess tíma og þá er ljósmyndin einn miðla hunsaður í fimmta bindinu .
Ekki er hægt að líta á það öðruvísi en sem aðfinnsluverðan skalla á frásögninni .
Glæsilegur prentgripur Mikil vinna hefur verið að ljósmynda nær öll verkin sérstaklega fyrir útgáfuna , eða eins og því var við komið .
Þar hefur tekist glæsilega til og er prentvinnslan öll aðstandendum til mikils sóma .
Bækurnar eru stílhreinar í hönnun og sitja letur og myndir vel á síðunum .
Það kemur þó á óvart að kosið hafi verið að fræsa bækurnar í kjölinn og líma , í stað þess að binda þær eins og vaninn er með stórvirki um myndlist .
Þá opnast bækurnar betur og unnt er að binda þær aftur .
Skyldueign Þrátt fyrir fyrrnefndar aðfinnslur ætti Íslensk listasaga í raun að vera skyldueign á hverju heimili – þótt erfitt sé að gera slíka kröfu þegar svo dýrt verk á í hlut .
Hér eru komnar bækur sem mikil þörf hefur verið á ; viðamikið og vandað verk , skrifað fyrir almenning , og ætti að mennta og fræða landsmenn , sem hafa upp til hópa furðulega litla þekkingu og takmarkaðan skilning á því mikilvæga listformi sem myndlistin er .
Listformi þar sem bestu listamennirnir eru á hverjum tíma að bregðast við samtíma sínum , og eru um leið í persónulegri samræðu við alþjóðlega strauma og stefnur , en sitja ekki kyrrir í öryggi hins liðna .
Einar Falur Ingólfsson 