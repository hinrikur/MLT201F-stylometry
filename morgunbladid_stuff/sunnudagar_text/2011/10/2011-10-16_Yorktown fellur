Á þessum degi árið 1781 féll virki Breta við Yorktown í hendur sameinaðra herja Bandaríkjanna og Frakka en þessi ósigur Breta var upphafið að ósigri þeirra í frelsisstríði Bandaríkjanna og þeir sömdu um frið tveimur árum seinna .
Frelsisstríð Bandaríkjanna stóð frá árinu 1775 til 1783 .
Bretarnir höfðu staðið í kostnaðarsömu sjö ára stríði við Frakka frá árinu 1756 til 1763 .
Þeir höfðu sigrað og voru komnir með mestöll völd í sínar hendur í Norður-Ameríku .
En þar sem töluverður kostnaður var af því að halda úti svona miklum her í þessari heimsálfu settu þeir sérstakan skatt á nýlendur sínar í heimsálfunni til að borga fyrir herstöðvarnar .
Þessi skattur fór mjög illa í Bandaríkjamenn .
Árið 1773 braust óánægja þeirra út með þeim hætti að þeir réðust um borð í bresk skip Vestur-Indíafélagsins sem voru í höfn Boston-borgar og hentu heilum farmi af tei úr þremur skipanna í höfnina .
Bretar brugðust við af hörku og sviptu Boston-borg sjálfræði og létu herinn taka við stjórn borgarinnar .
Þannig stigmagnaðist ósættið og árið 1775 kom til nokkurra vopnaðra átaka milli Bandaríkjamanna og Breta .
4. júlí árið 1776 lýstu síðan Bandaríkjamenn yfir sjálfstæði með yfirlýsingu sem Thomas Jefferson hafði skrifað .
Margir voru í forystu í sjálfstæðisbaráttunni en sjö þeirra hafa fengið landsföðurtign í sögubókum enda áhrifamiklir hugsuðir og pólitíkusar í þessari baráttu en það voru auk Thomas Jeffersons , John Adams , Benjamin Franklin , Alexander Hamilton , John Jay , James Madison og George Washington .
Benjamin Franklin var vísindamaður og fræðingur sem gerði áhrifamiklar rannsóknir á rafmagni og var fyrsti sendiherra Bandaríkjanna í Frakklandi .
Alexander Hamilton varð fyrsti fjármálaráðherra ríkisins , John Jay varð fyrsti hæstaréttardómari ríkisins , John Adams var lögfræðingur sem var annar til að taka við stöðu forseta Bandaríkjanna , Thomas Jefferson varð þriðji til að þjóna sem slíkur og James Madison sá fjórði .
En George Washington varð yfirherforingi baráttunnar og átti síðar eftir að verða fyrsti forseti ríkisins .
Bretar höfðu betur í byrjun enda skipulagðari og stríðsreyndari .
En Frakkar , Spánverjar og Hollendingar studdu Bandaríkjamenn með vistum og vopnum .
Bretar nýttu flotaveldi sitt til að halda völdum í öllum borgum við strönd Atlantshafsins , en Bandaríkjamenn réðu á landsbyggðinni .
Straumhvörf urðu í stríðinu í orrustunni við Saratoga í New York-ríki árið 1777 .
Þá hafði stór her Breta komið til aðstoðar frá Kanada en hann var gjörsigraður .
Sigur Bandaríkjamanna varð til þess að Frakkakonungurinn Loðvík XVI. ákvað að aðstoða Bandaríkjamenn með hernaðarlegri þátttöku í stríðinu en það átti eftir að breyta gangi þess .
Frakkarnir gátu ráðist á Breta víða um heiminn og brátt gat breska heimsveldið ekki sent neina nýja hermenn til Bandaríkjanna .
Árið 1781 sóttu sameinaðir herir Bandaríkjanna undir forystu George Washingtons og Frakka undir forystu Comte de Rochambeau að Bretum við Yorktown .
Frakkarnir höfðu unnið Breta í sjóorrustu við Chesapeake skömmu áður þannig að ljóst varð að engin aðstoð kæmi til Breta við Yorktown .
Bretar höfðu byggt nokkur varnarvirki rétt fyrir utan borgina og í byrjun október réðust Frakkar á eitt þeirra og Bandaríkjamenn á annað .
Þegar þessi tvö virki höfðu verið unnin af Bretum var vígstaða þeirra orðin mjög slæm .
Þaðan gátu Frakkar og Bandaríkjamenn skotið úr fallbyssum sínum á vígi Breta .
Bretum varð ljóst að staða þeirra var orðin vonlaus og hinn 17. október hófu þeir samningaviðræður um uppgjöf og 19. þess mánaðar gáfust þeir endanlega upp .
Við fall Yorktown varð Bretum ljóst að stríðið var tapað og þreifingar hófust um að semja um endalok stríðsins .
Þeim þreifingum lauk með friðarsamningi árið 1783 sem kallaður var Parísarsamningurinn .
borkur@mbl.is 