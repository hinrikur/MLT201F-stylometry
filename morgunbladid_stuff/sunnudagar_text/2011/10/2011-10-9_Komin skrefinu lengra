Lay Low sendir frá sér nýja plötu um miðjan þennan mánuð .
Hún heitir Brostinn strengur og á henni er að finna ellefu lög Lay Low við ljóð íslenskra skáldkvenna en einn textinn er eftir hana sjálfa .
Hvernig fékk Lay Low hugmyndina að gera lög við ljóð íslenskra skáldkvenna ? " Ég verð að viðurkenna að ég hafði ekki lesið mikið af ljóðum , " segir hún .
" Ég átti eina og eina ljóðabók sem fólk hafði gefið mér , flest ljóðabækur eftir unga höfunda .
En ég hugsaði oft um það að það væri gott fyrir mig að lesa meira af ljóðum .
Eitt árið fékk vinkona mín gjöf frá móður sinni , fallega rauða ljóðabók .
Þetta var sumarið 2008 og einn daginn , sem mig minnir að hafi verið heitasti dagur ársins , lágum við í Hljómskálagarðinum með þessa bók og skiptumst á að lesa upphátt úr henni .
Þarna rakst ég á ljóð frá árinu 1882 sem heitir Sorgin og er eftir konu sem kallaði sig Undínu .
Venjulega get ég hrifist mjög af lögum en ekki eins auðveldlega af textum en þetta ljóð snerti mig mjög djúpt .
Ég gat ekki hætt að hugsa um það og einn daginn settist ég niður og til varð lag við ljóðið .
Í fyrra fór ég svo að leita að fleiri ljóðum íslenskra skáldkvenna til að semja lög við .
Ég keypti ljóðabækur og fann fjölmörg ljóð sem snertu mig .
Í bókinni Stúlka er góður listi yfir íslenskar skáldkonur og verk þeirra .
Ég gat notast við hann og fór kerfisbundið að leita að þessum bókum , keypti þær eða fór á bókasafnið og las og las .
Ég var komin með 150 heillandi ljóð í bunka og svo fór ég að semja lög .
Ég fékk styrk frá Hlaðvarpanum og gat því einbeitt mér vel að undirbúningnum .
Núna er komin plata en á henni er bara brotabrot af því sem ég hef verið að skoða og gera .
Ég á svo mikið af efni að það er ekki ólíklegt að það verði til framhaldsplata .
" Hvaða áhrif hafði það á þig , sem hafðir ekki lesið mikið af ljóðum áður , að sökkva þér ofan í ljóðalestur ? " Þegar ég las þessi ljóð leið mér oft eins og ég hefði getað ort þau sjálf vegna þess að ég náði svo sterkri tengingu við þau .
Þarna fann ég nýja leið til að tjá mig og fá útrás fyrir tilfinningar .
Ég er að vinna með það sem mér finnst fallegt og koma því á framfæri .
Þetta er skemmtileg leið sem ég lærði mikið af .
" Kannski er það ekki rétt hjá mér en mér hefur alltaf fundist að þú værir meira fyrir það einfalda en það flókna .
" Ég byrjaði að gera hlutina einfalt af því ég kunni ekkert annað .
Það hefur alltaf átt vel við mig að vinna með sveitatónlist eða blús því þar eru laglínurnar einfaldar en um leið þarf maður að setja mikla tilfinningu í túlkunina .
Á þessari plötu eru einfaldar útsetningar en líka aðrar sem geta verið frekar flóknar .
Lögin eru mjög fjölbreytt en ég held þetta komi bara vel út í heildina .
Mér finnst ég vera að fara skrefinu lengra en áður í tónlistarsköpun og ég er að þróa minn stíl .
" Of hraður uppgangur Þú varðst stjarna í íslensku tónlistarlífi á nokkuð óvenjulegan hátt .
Þú settir tónlist þína á netið og fékkst í kjölfarið plötusamning .
Segðu mér frá þessu .
" Mamma setti mig í píanótíma þegar ég var barn en tónlistaráhuginn hófst fyrir alvöru þegar ég var unglingur og fór að spila á bassa í kirkjuhljómsveit .
Mér fannst flott og spennandi að vera bassaleikari .
En innra með mér bærðist ofurlítill draumur um að verða söngkona .
Ég reyndi nokkrum sinnum að taka söng minn upp á segulband en þegar ég hlustaði fannst mér útkoman vera hreinn hryllingur .
Ég fékk hræðilega minnimáttarkennd gagnvart rödd minni og gat ekki sungið .
Það var erfitt að vera unglingur .
Ef ég var í veislu þar sem verið var að syngja afmælissöng hreyfði ég varirnar hljóðlaust því ég vildi ekki að neinn heyrði í mér .
Ég ákvað að ég gæti ekki orðið söngkona og sætti mig við að vera bassaleikari .
En svo fórum við vinkona mín að semja lög og þá vantaði söngkonu þannig að ég fór að raula lögin .
Einn daginn samdi ég lag eftir sjálfa mig sem ég söng sjálf og setti á netið .
Ég tók það fljótlega af netinu því mér fannst það eitthvað svo asnalegt en setti það svo inn aftur .
" Og svo skyndilega var þér boðinn plötusamningur .
" Ég var allt í einu komin með plötusamning án þess að hafa spilað þetta efni fyrir framan fólk .
Fyrsta platan mín kom út árið 2006 .
Það var byrjendabragur á henni og ég kunni varla að syngja .
Þegar ég hlusta á þá plötu fæ ég oft kjánahroll en á sama tíma þykir mér afar vænt um hana .
Ég veit hvað ég er búin að læra mikið frá þeim tíma og hversu mikið ég er búin að bæta mig en ég hefði ekki getað gert betur á þeim tíma .
Í byrjun var uppgangurinn of hraður .
Þegar ég gerði fyrstu plötuna leit ég á tónlist mína sem jaðartónlist og vonaðist ég til að geta selt 50-100 eintök .
En svo varð hálfgert æði í almennri spilun og platan rokseldist .
Mér fannst ég ekki tilbúin í þessa athygli en dróst með .
Allt í einu var ég komin í Sjálfstætt fólk og alls kyns stór viðtöl .
Þetta var skemmtilegt en um leið erfitt því ég var mjög feimin og mér fannst erfitt að vera svona sýnileg .
Um leið fannst mér ég verða að vera það af því ég var með plötu .
Eftir á finnst mér að ég hefði ekki þurft að æsa mig svona í öllum fjölmiðlum .
Þetta var aðeins of mikið af því góða .
" Hrædd við höfnun Textar þínir hafa aðallega verið á ensku , af hverju ? " Ég byrjaði að semja á ensku vegna þess að ég hlustaði mikið á tónlist sungna á ensku .
Mig hefur lengi langað til að semja meira á íslensku en hef ekki verið dugleg við að reyna .
Þegar ég hef gert það hefur mér fundist útkoman frekar slæm .
Ég held samt að ég sé alltaf að verða betri og betri .
Ég á texta á íslensku á þessari plötu sem heitir Gleðileg blóm við lag sem ég samdi handa mömmu .
" Þú spilar þó nokkuð í útlöndum .
" Já .
Mér hefur gengið ágætlega í Bandaríkjunum undanfarið .
Síðasta platan mín var í ætt við sveitatónlist og féll í kramið þar .
Þegar ég spila í Bandaríkjunum er yfirleitt allt fullt af fólki og ég veit ekkert hvaðan það kemur .
" Ein þekktasta sveitasöngkona Bandaríkjanna , Lucinda Williams , mun vera aðdáandi þinn .
Hvernig kynntist hún tónlist þinni ? " Þegar ég var að spila í fyrsta sinn í Bandaríkjunum á litlum bar í Los Angeles kom hún þangað með kærastanum sínum og kynnti sig fyrir mér eftir tónleikana .
Hún var afskaplega hrifin .
Henni þótti textarnir djúpir en mér þótti þeir oft frekar einfaldir .
Henni þótti lögin líka frábær .
Hún hefur komið á tónleika þegar ég er að spila í Bandaríkjunum .
Einu sinni vildi hún fá mig til að hita upp hjá sér á tónleikum en þá var ég föst á Akureyri og komst ekki .
Ég heyri stundum frá henni og ætla að senda henni þessa íslensku plötu .
" Ertu yfirleitt sátt við það sem þú gerir sem söngkona og lagahöfundur ? " Eins og svo margir aðrir fer ég stundum í leiðindaniðurrif .
Þá finnst mér það sem ég geri ekki nógu gott og hef áhyggur af því hvað fólki eigi eftir að finnast .
En ég bara nenni því niðurrifi ekki lengur því það er eins og ég sé viljandi að sækja í það að hafa eitthvað til að láta mér líða illa yfir .
Ég er að einbeita mér að því að hætta þessu .
Mér gengur bara vel og ég fæ góðar viðtökur .
Ég man ekki eftir að neinn hafi verið leiðinlegur við mig .
Og svo er líka bara allt í lagi og sjálfsagt ef það eru ekki allir hrifnir af því sem ég geri .
Ég er hrædd við höfnun sem ég hef ekki fengið , sem er náttúrlega fáránlegt .
" Hræðilegt tímabil Mér er sagt að áður en þú varðst þekkt tónlistarkona hafirðu þjáðst af alvarlegum veikindum .
Hvað gerðist ? " Ég fékk heilaæxli fyrir tíu árum , þá nítján ára gömul .
Það byrjaði mjög lúmskt , með höfuðverk sem kom alltaf annað slagið .
Ég flakkaði á milli lækna en þeir vissu ekki hvað þetta væri , héldu að ég væri með vöðvabólgu eða mígreni .
Ég prófaði alls konar lyf en ekkert þeirra virkaði .
Það tók tvö ár að komast að því hvað væri að mér .
Þá fannst æxli hjá heiladinglinum .
Þetta var hræðilegt tímabil og ástand mitt fór hríðversnandi .
Undir lokin fékk ég höfuðverkjaköst á átta mínútna fresti .
Ég var hætt að geta gert nokkuð , borðaði ekki , gat ekki gengið og var hætt að hitta fólk því ég gat ekki lengur talað .
Ég lá í rúminu og vildi bara reyna að sofa .
Sumir hafa spurt mig hvort ég hafi verið að gefast upp en ég var ekki að gefast upp .
Ég gat bara ekkert gert .
Enginn sagði við mig : Við getum læknað þetta , það er til lausn .
En læknarnir sögðu : Við getum reynt að skera þetta en við getum ekki lofað að höfuðverkurinn hverfi .
Ég fór í aðgerð árið 2003 og þegar ég vaknaði eftir hana leið mér eins og mér hefði verið gefið annað tækifæri .
Það höfðu verið sett skurðtæki upp í nefið á mér og gruflað í heilanum og ég var máttfarin en mér hafði ekki liðið svona vel í tvö ár því höfuðverkurinn var farinn .
Þessi skelfilegi hryllingur sem hafði fylgt mér allan þennan tíma var horfinn og hefur ekki komið aftur .
Ég gat byrjað upp á nýtt og gert allt sem mér sýndist .
Af þessu lærði ég hversu dýrmætt það er að vera heilbrigður og geta gert alla þá hversdagslegu hluti sem okkur finnst yfirleitt svo sjálfsagt að geta gert .
Ég ætla að gæta þess að gleyma því aldrei hversu heppin ég er að hafa fengið annað tækifæri .
Ég er stöðugt að minna mig á það .
" Segðu mér aðeins frá einkalífinu , þú ert í sambúð með konu .
" Við Agnes Erna erum búnar að vera í sambúð í rúm tvö ár .
Yndisleg stelpa og frábær söngkona .
Við vinnum oft saman , sem mér finnst mjög skemmtilegt , og hentugt að plata hana til að syngja með mér .
" Þú varst í sambúð með karlmanni .
" Það er skemmtileg saga því hann er strákurinn sem er upptökustjórinn á nýju plötunni minni , Magnús Öder , og saman útsettum við lögin .
Við getum verið ákaflega ólík en þekkjum hvort annað afskaplega vel , erum eiginlega eins og systkini þannig að samstarfið er mjög gott .
Hann á mikinn þátt í útkomunni á þessari plötu .
" Hvernig uppgötvar manneskja sem hefur verið í sambúð með karlmanni að hún er lesbía ? " Þetta getur verið flókið .
Þegar ég var mjög ung fann ég strax að ég heillaðist meira af konum en körlum en ég þorði ekki að viðurkenna það .
Ég var samt svo heppin að verða ástfangin af yndislegum strák .
Ég á erfitt með að stimpla mig sem eitthvað eitt og get ekki sagt að ég sé eitthvað ákveðið .
Ég heillast af fólki og það skiptir mig ekki máli hvort viðkomandi er karl eða kona .
Ég er bara afskaplega þakklát fyrir að finna manneskjur sem ég get tengst tilfinningaböndum .
Það er dýrmætt .
" Hvað er svo framundan ? " Ég er nú að fara að vinna að annarri plötu þar sem textarnir verða á ensku .
Sú vinna er að hefjast .
Svo verður spennandi að sjá viðtökur við þessari nýju plötu .
Ég veit ekkert hvernig fólk mun taka henni en ég er afskaplega stolt af henni .
Svo eru útgáfutónleikar , 21. október í Hofi á Akureyri og síðan tónleikar í Reykjavík í nóvember .
Ég er einnig að plana tónleikaferð um landið .
Það eru spennandi tímar framundan .
" 