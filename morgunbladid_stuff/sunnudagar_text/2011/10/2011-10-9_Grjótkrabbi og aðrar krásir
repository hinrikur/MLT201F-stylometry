Heill heimur handan Esjunnar , er slagorðið sem Kjósverjar hafa gert að sínu enda þótt áhöld séu raunar um hvort menn horfi framan eða aftan á Esjuna þegar þeir eru staddir í Kjósinni ! Matvælaframleiðsla stendur í miklum blóma á svæðinu og löngu tímabært , að mati Ólafs J. Engilbertssonar , formanns stjórnar Kjósarstofu , að efna til veglegrar hátíðar , þar sem Kjósverjar og gestir þeirra gera vel við sig í mat og drykk .
Krásir í Kjósinni er yfirskrift veislunnar sem gjörð verður í Félagsgarði í kvöld og hefst dagskráin kl. 19 en borðhald klukkustund síðar .
Þar verður matarkynning og síðan hátíðarkvöldverður þar sem matreiðslumeistarar matreiða krásir úr Kjósinni .
Matreiðslumeistarar eru Ólöf Jakobsdóttir og Jakob H. Magnússon , veitingamenn á Horninu .
Gert er ráð fyrir að greiða fyrir hráefni frá bændum , en selja inn á kvöldverðinn .
Halldór Pálmar Halldórsson verður með sérstaka kynningu á grjótkrabba , nýjasta " landnemanum " í Kjósinni , Dominique Plédel Jónsson verður með vínkynningu og Sólveig Ólafsdóttir sagnfræðingur sér um veislustjórn en helsta rannsóknarsvið hennar síðustu ár hefur verið matarhefðir og matarmenning á Íslandi .
Þá verður Ólöf Arnalds með tónleika .
" Hugmyndin með þessu framtaki er að kynna hvað Kjósin hefur upp á að bjóða í matvæla- og ferðaþjónustu .
Það eru aðilar á svæðinu að selja beint til neytenda , einkum nautakjöt og mjólkurafurðir , og tilvalið að gera þetta hráefni sýnilegra á heimavelli og ýta undir sjálfbærni í hugsun .
Það er mikilvægt að þekkja uppruna framleiðslunnar en þannig skapast traust milli aðila á tímum aukaefna í matvælum , " segir Ólafur J. Engilbertsson og bætir við að matarhátíðin sé um leið upplagt tækifæri fyrir Kjósarstofu , sem sett var á laggirnar í vor , til að skapa samstöðu og vettvang fyrir íbúa og kynna sig út á við .
Heppnist hátíðin vel í kvöld segir Ólafur vel koma til greina að gera hana að árvissum viðburði .
Í Kjósinni eru rúmlega 200 íbúar með lögheimili í um 70 húsum .
Hefðbundnum bændum hefur fækkað og eru nú í hreppnum átta mjólkurframleiðendur , ellefu sauðfjárbændur og nokkrir til viðbótar með örfáar ær .
Þrír eru með holdanaut , einhverjir með hænur , nokkrir með hesta og einn með geitur .
Að jafnaði sækja um 40 manns atvinnu út fyrir sveitarfélagið .
Um 700 sumarhús eru í sveitarfélaginu .
Félagsstarf stendur í blóma í Kjósinni og þar er starfandi fjöldi félaga eins og veiðifélag , kvenfélag , búnaðarfélag , hestamannafélag og sauðfjárræktarfélag , svo nokkur séu nefnd .
Í nýuppgerðu aðsetri sveitarstjórnar í Ásgarði er bókasafn hreppsins og fundaaðstaða og þar hefur Kjósarstofa aðsetur .
Kjósarhreppur veitti stofnframlag til Kjósarstofu sem er tilraunaverkefni en Ólafur segir starfsemina hafa fallið í frjóan jarðveg .
Haldin var vegleg opnunarhátíð í Ásgarði og Ólaskógi þann 25. júní sem tókst vel og var sótt af um 70 manns .
Oddviti Kjósarhrepps , Guðmundur Davíðsson , flutti ávarp og opnaði Kjósarstofu formlega .
Opnuð var sölubúð með handverki og bókum í umboðssölu og sýning um SÓL í Hvalfirði ásamt borða með þjónustuupplýsingum aðila í Kjós , líkt og eru í bæklingunum Kjósin heill heimur og Kátt í Kjósinni .
Stríðsminjar úr Samansafninu eru einnig á sýningunni til að minna á hernámssöguna .
Meðal viðburða sem standa fyrir dyrum eru jólamarkaður á aðventunni og ljósmyndasýning sem sprottin er upp úr námskeiði sem Ragnar Th. Sigurðsson stóð fyrir í sumar .
" Það hefur mikill tími farið í kynningu á stofunni en vel hefur tekist til með námskeið og bókakynningar , svo sem í sambandi við 25 gönguleiðir á Hvalfjarðarsvæðinu .
Við hugsum starfsemina bæði inn og út á við og leggjum áherslu á að vera í samstarfi við aðila í ferðaþjónustu .
Impra hefur lagt okkur lið og þegar er orðinn til vísir að klasasamstarfi , þar sem þróa á matvæli og / eða handverk sem er eyrnamerkt Kjósinni , " segir Ólafur .
Með tilkomu Hvalfjarðarganganna dróst umferð um Kjósina saman en á móti kemur að ferðaþjónustunni hefur vaxið fiskur um hrygg .
" Fólk sér fram á alls konar tækifæri , svo sem vinnustaðaferðir og þjónustu við sumarbústaðaeigendur en sumarbústöðum fjölgar jafnt og þétt í sveitinni .
Sóknarfærin eru ótvíræð hér í Kjósinni .
" 