Dr. Robert D. Putnam verður tíðrætt um félagsauð enda er það efni sem hann hefur rannsakað ítarlega síðustu áratugi .
Ekki síst hefur bók hans Bowling Alone : The Collapse and Revival of American Community , vakið mikla athygli en í henni lýsir hann því hvernig félagsauðurinn hefur dvínað síðustu áratugi , með slæmum áhrifum á persónulegt líf fólks og samfélagið .
" Ég vil ekki bara rannsaka Ameríku , ég vil laga Ameríku , " segir dr. Putnam í viðtali , sem fram fór í hæfilega virðulegri stofu í Háskóla Íslands á föstudag .
Félagsauður verður eitt stærsta þemað í fyrirlestri hans á mánudag .
" Félagsauður vísar til félagslegra tenginga fólks , tenginga við fjölskyldu , nágranna , vini og samstarfsfélaga .
Þú lifir lengur ef þú hefur sterk tengsl og þú færð betri vinnu .
Það eru margir kostir fyrir einstakling að vera í góðum tengslum við aðra en líka kostur fyrir samfélagið .
Staðir sem hafa þétt félagsnet eru líklegri til að vera með betri skóla , minni glæpi og meiri hagvöxt .
Félagsauður er mjög mikilvægur einstaklingum hvað varðar heilsu þeirra og hamingju en líka samfélaginu í heild .
" Allan fyrri hluta 20. aldarinnar héldu félagslegar tengingar áfram að eflast en þessi þróun snerist við á sjöunda áratuginum og hefur verið á niðurleið síðan með einni undantekningu ( sjá grein hér að neðan ) .
Titill bókarinnar Bowling Alone eða Einn í keilu vísar til mikillar fækkunar keilufélaga og er auðvitað táknmynd fyrir alla þessa þróun .
" Lautarferðum hefur líka fækkað um tvo þriðju á þessum tíma en þær eru gott dæmi um óformleg tengsl fólks því varla fer maður einn í lautarferð , " segir dr. Putnam sem rekur ástæður þessarar þróunar í fyrirlestri sínum .
Hann segir að mesti félagsauðurinn í heimi sé á Norðurlöndum og þar að auki sé allra mesti félagsauðurinn í litlum samfélögum og því ætti ástandið kannski að vera ágætt á Íslandi .
" Smærra er betra fyrir félagsauð .
Minni bekkir í skóla eru betri til að ná að tengjast skólafélögunum betur , smærri fyrirtæki eru betri fyrir félagsauð og sömuleiðis minni verksmiðjur .
" Áhrif innflytjenda Félagsauður og tengsl hans við innflytjendur er líka stór þáttur í fyrirlestri hans á mánudag , sem ekki verður hægt að fara ítarlega í hér .
Hann er fylgjandi fjölbreytilegu samfélagi og segir það auka mjög félagsauð til lengri tíma litið .
" Litið til styttri tíma minnkar félagsauður við innflutning fólks en það virðist láta fólk draga sig inn í skel sína en til lengri tíma eykst félagsauðurinn .
Það tekur þrjátíu , til fjörutíu ár að ná því .
" Hann segir að öll nútímasamfélög eigi eftir að verða fjölbreytilegri á næstu 25 árum .
" Það er staðreynd .
Það er því kostur fyrir lönd að átta sig sem fyrst á því hvernig hægt er að skapa nýjan félagsauð með því að umfaðma þessar breytingar , " segir hann og bætir við að Bandaríkin standi þarna vel að vígi vegna ríkrar innflytjendasögu .
" Ég er bjartsýnn á framtíðina .
" Fyrirlestur á mánudaginn Dr. Robert David Putnam , stjórnmálafræðingur og prófessor við John F. Kennedy School of Government við Harvard-háskóla í Bandaríkjunum , heldur fyrirlesturinn " Challenges to community in the contemporary world : Social capital , diversity , and inequality " í hátíðarsal Háskóla Íslands mánudaginn 3. október kl. 12-13.30 .
Hann er öllum opinn meðan húsrúm leyfir .
11. september kynslóðin Rannsóknir dr. Putnam og félaga hafa leitt í ljós að áhugi fólks á samfélagslegum þáttum og hinu opinbera hefur farið stöðugt dvínandi frá sjöunda áratugi síðustu aldar .
Árið 2001 breyttist þetta og áhuginn jókst mjög .
Ástæðan var hryðjuverkaárásirnar 11. september , sem sameinuðu bandarísku þjóðina .
" Þetta ástand varaði aðeins í sex vikur og fjaraði út á sex mánuðum , að ungu fóki undanskildu .
Við köllum það fólk 11. september kynslóðina .
Þetta fólk tekur miklu virkari þátt í samfélaginu en eldri systkini þess eða foreldrar .
" Hann segir þetta hafa valdið Obama-æðinu " Obamania " árið 2008 .
" Þetta var samfélagsleg hreyfing sem Obama olli ekki heldur hagnaðist hann á þessari kynslóð og ferðaðist með þessari bylgju .
Ég er með þessu ekki að gera lítið úr honum því ég er mikill stuðningsmaður hans .
" Hann segir efnahagsmálin hinsvegar valda Obama vandræðum um þessar mundir .
Hann hafi tekið við vanda frá fyrri stjórn en sé núna kennt um hvernig komið sé .
" Hann gæti vel tapað kosningunum út af þessu .
" 