Viðurkenning á sjálfstæði Palestínuríkis er komin á dagskrá .
Össur Skarphéðinsson utanríkisráðherra hefur tilkynnt að hann muni leggja til við Alþingi í næstu viku , að Ísland viðurkenni sjálfstæði Palestínu , í kjölfar þess , að ríkið hefur óskað eftir fullri aðild að Sameinuðu þjóðunum .
Bjarni Benediktsson , formaður Sjálfstæðisflokksins , hefur lýst fyrirvara við slíka viðurkenningu , m.a. með tilvísun til þess að flest Evrópusambandsríki hafi slíkan fyrirvara á málinu .
Eru einhver sérstök efnisleg rök fyrir því að viðurkenna ekki sjálfstæði Palestínu ? Enginn dregur í efa að Palestínuarabar eru sérstök þjóð , sem ræður yfir tilteknu landsvæði , þótt mjög sé að þeim þrengt .
Hvers vegna ætti ekki að viðurkenna Palestínu sem sjálfstætt ríki ? Af því að Ísraelar eru á móti því ? Eru það nægileg rök ? Nei .
Það er ekki hægt að færa nokkur efnisleg rök fyrir því , að Ísland viðurkenni ekki Palestínu sem sjálfstætt og fullvalda ríki .
Það skiptir engu í þessu sambandi , þótt mörg ESB-ríki hafi ekki viðurkennt og muni ekki viðurkenna sjálfstæði Palestínu .
Við erum sjálfstæð þjóð , sem tekur eigin ákvarðanir og þarf ekki á leiðbeiningum frá Evrópusambandinu eða aðildarríkjum þess að halda .
Voru einhverjir fyrri til en Íslendingar að viðurkenna sjálfstæði Eystrasaltsríkjanna ? Nei .
Meðferð Evrópuþjóða á gyðingum , ekki bara á 20. öldinni heldur á mörgum undanförnum öldum , þolir ekki dagsins ljós .
Og þar eiga Þjóðverjar ekki einir hlut að máli , þótt þeir hafi gengið lengra en aðrir .
Meðferð Ísraelsmanna á Palestínumönnum er heldur ekki siðuðu fólki sæmandi .
Saga einnar palestínskrar fjölskyldu , sem ég hef kynnzt , lýsir í hnotskurn hlutskipti Palestínuaraba á okkar tímum .
Á árinu 1948 hraktist níu ára gamall drengur með foreldrum sínum og stórum hópi systkina og frændsystkina af landsvæði fjölskyldunnar , sem missti allar eigur sínar og var á hrakhólum eftir það og er enn .
Þessi stóra fjölskylda sundraðist og býr nú í mörgum löndum Mið-Austurlanda , Evrópu og í Bandaríkjunum .
Þessi níu ára gamli drengur komst að lokum til Austur-Þýzkalands , þar sem hann fór í háskóla og varð læknir .
Hann starfaði sem læknir á Íslandi , í Þýzkalandi , Frakklandi og í Mið-Austurlöndum .
Hann átti sér hvergi rætur .
Að lokum , á efri árum , varð hann íslenzkur ríkisborgari .
Sá sem greiddi fyrir því af miklum drengskap var Bjarni Benediktsson , þáverandi formaður allsherjarnefndar Aþingis .
Þessi ungi , heimilislausi og rótlausi drengur , sem hraktist frá æskuheimili sínu við stofnun Ísraelsríkis , fann að lokum skjól á Íslandi .
Hann er nú látinn en skilur eftir sig afkomendur hér .
Það var nálægt einni milljón Palestínuaraba , sem hlaut svipuð örlög og dr. Abdel Fattah el-Jabali .
Hvaða tilfinningar má ætla að ríki hjá þessum hópi fólks og afkomendum þeirra víða um lönd vegna ákvarðana , sem teknar voru af hinum gömlu nýlenduveldum Evrópu á árunum 1947 og 1948 ? Liggur það ekki í augum uppi ? Og er eitthvað erfitt að skilja það ? Eiga þessi nýlenduveldi enn að ráða ferðinni ? Stórir hópar gyðinga geta sagt svipaða sögu um eigin örlög .
Fyrir mörgum árum kynntist ég sendiherra Ísraels á Íslandi , sem þá var .
Hann hafði hrakizt frá heimalandi sínu , Ungverjalandi , sem lítið barn undan ofsóknum gegn gyðingum .
Hann lenti í Auschwitz , þar sem hann varð einn af hinum frægu Mengele-tvíburum .
Hann lifði þá dvöl af .
Á efri árum sneri þessi maður til baka til heimalands síns , sem sendiherra Ísraels í Ungverjalandi , með aldraða móður sína .
Meðferðin á bæði gyðingum og Palestínumönnum er samtíma okkar til skammar .
En staðreynd er að meginástæðan fyrir því , að Palestína fær ekki viðurkenningu umheimsins sem sjálfstætt og fullvalda ríki , eru pólitískar aðstæður í Bandaríkjunum .
Gyðingar eru ekki nema um 3% af kjósendum í Bandaríkjunum .
En áhrif þeirra eru miklu meiri en sem því nemur vegna peninganna .
Þeir ráða áhrifamiklum fjölmiðlum í Bandaríkjunum og þeir ráða yfir miklu fjármagni , sem er nauðsynlegt til að tryggja yfirráð í Hvíta húsinu .
Við Íslendingar eigum engra hagsmuna að gæta , hvorki pólitískra né fjárhagslegra .
Við höfum efni á því – sem er mikill munaður nú á tímum – að taka efnislega afstöðu til þessa máls .
Við höfum heldur ekki óbeinna hagsmuna að gæta .
Þegar Bandaríkin fóru með varnarliðið frá Íslandi misstu þeir það vogarafl í samskiptum við okkur , sem áframhaldandi dvöl þess gat verið .
Þeir höfðu ekki áhuga á að veita okkur stuðning í hruninu haustið 2008 .
Það höfðu gömlu nýlenduveldin í Evrópu heldur ekki .
Þvert á móti reyndu þau að binda okkur í skuldafjötra .
Allt í einu erum við í þeirri öfundsverðu stöðu að geta tekið eigin ákvarðanir án þess að þurfa að huga að öðrum hagsmunum .
Í því er fólginn mikill styrkur , þótt hann sé bara siðferðilegur .
Það er fleira , sem getur skipt máli en pólitísk áhrif eða fjárhagslegt bolmagn .
Það skipti máli , þegar Jón Baldvin Hannibalsson , þá utanríkisráðherra , hóf að tala máli Eystrasaltsríkjanna á alþjóðavettvangi .
Yfirleitt skiptir Ísland engu máli í alþjóðlegu samhengi .
En stöku sinnum getur það gerzt að þeir sem hafa ekkert á bak við sig nema efnisleg rök og eiga engra hagsmuna að gæta geta sagt það , sem rétt er að segja og nauðsynlegt að einhver segi .
Nú eru slíkar aðstæður uppi .
Þess vegna á Ísland að lýsa fullum stuðningi við fullveldi og sjálfstæði Palestínu .
Það mun engum úrslitum ráða .
En það er rétt afstaða .
