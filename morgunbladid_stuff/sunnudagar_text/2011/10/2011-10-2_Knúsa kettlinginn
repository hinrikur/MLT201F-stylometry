Eva Jóhannsdóttir , handritshöfundur og leikskólakennari , lýsir deginum hjá sér við bleiuskiptingar og kattauppeldi .
07:30 Vekjaraklukkan byrjar að hringja og snooze-puttinn er settur á sinn stað þar sem hann sinnir vinnu sinni næstu 40 mínúturnar .
Bara þægilegt ! 08:10 Fer buguð úr þreytu á fætur , klæði mig og bursta í mér tennurnar .
Horfi á mig í speglinum og ákveð að skella engu framan í mig , og til hvers líka ? Ég vinn á leikskóla með yngstu börnunum og þeim er alveg sama .
08:30 Mætt til vinnu og tilbúin í bleiurnar .
14:20 Kaffitíminn að byrja og ég hringi í afa til að athuga hvort hann verði ekki örugglega heima á eftir svo ég geti horft með honum á Leiðarljós .
Já fólk , Leiðarljós ! Til er ungt fólk sem kann að meta gleðina sem þessir þættir eru .
16:30 Bruna til afa því það eru fimm mínútur í þáttinn .
Afi talar við mig um hvað hann sakni Rogers mikið og hvað honum finnst Michelle vera mikill vælukjói .
Svo ræðum við aðeins Revu og hvort hún muni nokkuð deyja einu sinni enn og hvers vegna Beth sé svona leiðinleg .
Afi minn er æðislegur kall ! 17:10 Hringi í Möggu vinkonu mína til að athuga hvort ég geti fengið lánaðan fótboltann hennar í klukkustund svo ég og vinir mínir í CISV ( Children International Summer Villages ) getum spilað fótbolta til heiðurs Peace One Day .
Google it ! 17:15 Kem heim og knúsa kettlinginn minn , gef honum nýtt vatn og segi hvað ég sé stolt af honum að hann sé að kúka á réttum stað í lífinu .
Hann var yfirgefinn af móður sinni strax eftir fæðingu svo hann kom til mín og Lilju vinkonu minnar alveg ekki með neitt á hreinu .
Það tók okkur samt ekki meira en tvo sólarhringa að fá hann til að kúka á réttum stað .
Ég sagði einmitt við Lilju um daginn að ef við eignuðumst barn saman þá myndi það barn vera bleiulaust fyrir eins árs afmælið ! 18:00 Mætt í Vesturbæjarskóla til að sparka bolta .
Á staðnum voru stelpur sem voru ekki miklir áhugamenn um fótbolta svo eftir smáspark ákváðum við að fara í skotbolta .
Besta ákvörðun dagsins því það var rosalega gaman ! 19:10 Kem heim og knúsa kettlinginn minn , hækka í öllum ofnum og fer undir teppi með tölvuna í fanginu .
19:30 Rista mér átta brauðsneiðar með túnfisksalati og skinkusalati til skiptis .
Stelst til að gefa kisa smábita .
20:00 Undirbý fund sem ég er að fara að halda með Oddrúnu vinkonu minni .
Hún er líka í CISV og við erum að skipuleggja sólarhring af fyrirlestrum og gleði fyrir árlegan ungliðafund CISV-ara á Íslandi sem verður haldinn næstu helgi .
23:10 Oddrún var að fara , ég poppa mér og fer upp í herbergið mitt með tölvuna til að glápa á þætti og hafa það kósí .
Góða nótt .
