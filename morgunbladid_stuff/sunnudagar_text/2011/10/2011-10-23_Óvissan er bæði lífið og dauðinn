Í leikritinu Svartur hundur prestsins eftir Auði Ólafsdóttur afhjúpa persónurnar sig smám saman og á undraverðan hátt tekst Elínu Hansdóttur að magna þá upplifun áhorfenda með sinni fyrstu leikmynd í leikhúsi , sem bæði dýpkar söguna og kemur á óvart .
" Leikstjórinn Kristín Jóhannesdóttir hafði frétt að ég hefði áhuga á því að vinna í leikhúsi , en ég hafði plantað fræjum í nokkur ár og sagt fólki að mig langaði að prófa mig áfram á þeim vettvangi .
Í myndlistinni hef ég verið að vinna nokkurs konar leikmyndir og lengi haft áhuga á því að vinna út frá handriti og í samvinnu við leikstjóra .
Kristín hafði séð verk eftir mig í Listasafni Íslands árið 2009 .
Þá leikstýrði hún Utangátta og liður í æfingaferlinu var að senda leikarana inn í verkið .
" – Hvaða verk var það ? " Þetta var verkið Path , löng og dimm göng sem fylla sýningarrýmið eins mikið og hægt er hverju sinni .
Vegna lítillar birtu og skarpra horna strúktúrsins myndast sérkennilegt skuggaspil , þar sem fólk áttar sig ekki lengur á muninum á föstu efni og tómarúmi .
" – En er þetta ekki tvennt ólíkt , myndlistin og leiklistin ? " Jú , ólíkt að því leyti að í leikhúsinu tek ég ákvarðanir með öðrum , en í myndlistinni vinn ég oftast ein og er minn eigin einræðisherra og harðasti harðstjóri .
Það er hins vegar ákveðinn léttir að vinna með öðru fólki vegna þess að ábyrgðin dreifist svolítið , " segir hún og hlær .
" Og maður fær náttúrlega ekki að ráða öllu , sem er líka mikill skóli ! " – Þú vannst einnig leikmynd og búninga fyrir sýninguna On Misunderstanding , þar sem Margrét Bjarnadóttir var listrænn stjórnandi .
" Það var frábær upplifun að vinna með Margréti og hennar samstarfskonum og fá að fylgjast með því ferli , því það er svo ólíkt því sem ég er vön .
Margrét notaði spunaæfingar til þess að móta verkið til fulls , í stað þess að vera með fyrirfram ákveðið formfast handrit .
Ferlið var mjög líflegt , því stundum beið ég eftir því að sjá hvert þær væru komnar til þess að getað unnið áfram og öfugt , þar sem þær notuðu mínar hugmyndir til þess að þróa næsta skref hjá sér .
" – Voru einhver fyrirmæli í handritinu að Svörtum hundi prestsins ? " Handritið er mjög opið og ekki miklar umhverfislýsingar , sem er mjög spennandi fyrir leikmyndasmið .
Kristín hafði hins vegar völundarhús í huga sem mér fannst mjög snúið til að byrja með .
Það er erfitt að skapa andlegt völundarhús á sviði sem er horft er á frá einu sjónarhorni , ekki síst þegar áhorfendur vita að rýmið er takmarkað , en ekki endalaust í allar áttir .
" – En það varð smám saman til ? " Já , með hreyfingu leikaranna .
Mér fannst mikilvægt að búa til leikmynd sem væri ekki fastmótuð , heldur byði upp á ólíka möguleika á æfingatímabilinu – að þau hefðu tækifæri til að ákveða sjálf hvað gerðist á sviðinu .
" – Í lokin er svo merkilegur galdur ! " Þetta er bara lögmál , segir Elín brosandi .
" Er ekki alltaf verið að endurvinna stærðfræðilögmálin í menningunni .
Kúnstin er kannski að setja þau í nýtt samhengi .
" – Þú býrð í Berlín ? " Ég hef búið þar undanfarin átta ár og er mjög fegin því .
Það er æðislegt að koma hingað til Íslands og líka æðislegt að fara héðan .
" – Ýmislegt hefur gengið á hér á landi síðan þú fluttir út .
" Já .
" – Hvað ertu að bardúsa fleira ? " Ég er á leiðinni til Marokkó í fjóra mánuði .
Ég tek þátt í tvíæringi í Marrakesh í febrúar , sótti um gestavinnustofu og flyt þangað í nóvember til að undirbúa sýninguna .
Það er mikið ævintýri að brjóta upp veturinn og flytja til Norður-Afríku – það hljómar allavegana eins og ævintýri .
Ætli það sé ekki ein ástæðan fyrir því að maður valdi myndlistina , það fylgja henni svo mörg tækifæri til að ferðast til ólíkra menningarheima og stækka sjóndeildarhringinn .
Ég er rosalega fegin því að fá tækifæri til að sýna annars staðar en í Evrópu eða Ameríku .
Þetta verður allt önnur reynsla .
" – Veistu hvað þú ætlar að gera á sýningunni ? " Nei , nei ! Það verður að skýrast á næstu vikum .
" – Er óvissan ekkert óþægileg ? " Jú , hún er mjög óþægileg – alveg hræðileg , en algjört lúxusvandamál .
En það er svona að vera ekki með ákveðinn miðil sem maður gengur að í hvert skipti heldur vera stöðugt að prófa eitthvað nýtt .
Það magnaða við óvissuna er hins vegar að hún er bæði lífið og dauðinn í senn .
" Hún brosir kæruleysislega .
" Maður veit aldrei hver útkoman verður .
Hlutirnir vega salt á milli þess að falla um sjálfa sig eða ganga upp – og það er hárfín lína þarna á milli .
En það er líka það sem er spennandi , að taka bara eitt skref í einu og láta vinnuferlið leiða sig áfram .
" – Sumir nota alltaf sömu stefin ? " Ég vinn ekki alltaf í sama efniviðinn , en mótívið er í raun alltaf það sama .
Þótt ég geti ekki alveg sett fingur á það .
" – Jú , hvað er það sem sækir á þig ? " Það er nú það .
" Hún lítur hugsi út um gluggann .
" Í einni setningu meinarðu ? " Enn veltir hún vöngum .
" Þarna koma tungumálaerfiðleikarnir inn , því ég er alltaf með fimm tungumál í höfðinu .
Það er gömul klisja að listamenn eigi auðveldara með að tjá sig í myndlist en orðum , en það er satt og sérstaklega í mínu tilviki , því ég glími við svo mörg tungumál .
Ég held að það megi segja , að ég fáist við tilraunir til einhvers konar upplausnar á umhverfinu , ég hef mikinn áhuga á því að kanna mörkin á skynjun mannsins á sínu innra og ytra lífi .
" – Svo er að koma út bók hjá Crymogeu ? " Já , það er bók um verkið sem ég nefndi áðan , sem var sett upp í Listasafni Íslands árið 2009 .
Í henni verða ljósmyndir af verkinu og texti eftir bandaríska rithöfundinn Rebeccu Solnit .
Það er hennar upplifun á því hvernig það var fyrir hana að ganga inn í þetta verk .
" – Og þú ert líka í Frankfurt ! " Já , þrjú þúsund hvítar bækur hafa ferðast á milli safna í Evrópu frá árinu 2006 í verki sem heitir BOOK SPACE og verða á borgarbókasafninu í Frankfurt .
Með tímanum verða hvítu bækurnar fleiri og fleiri , kannski þær verði 15 þúsund eftir 20 ár og þá get ég hugsanlega fyllt gamla borgarbókasafnið í París , sem stendur autt .
" Hún þagnar eitt augnablik .
Svo heldur hún áfram : " Ég er mikill bogmaður , hálfur hestur og hálfur maður , og stöðugt á faraldsfæti .
" – Og það er ekkert lát á því ? " Nei , ekki ennþá .
Það gerist kannski með aldrinum – þegar maður þroskast , " segir hún og hlær .
" Nei , ég vona að ég þroskist aldrei frá þessum ferðalögum .
Maður á náttúrlega bara heima þar sem manni líður vel hverju sinni .
Það getur verið í stuttan tíma líka .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 