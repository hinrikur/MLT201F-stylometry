Óvenjuleg sjón mætti mér um daginn .
Ég sá unglinga hlaupa inn í bókabúð .
Hamingja skein úr augum þeirra þegar þeir hrópuðu : " Þarna er bókin " .
" Hver segir að ungdómurinn sé ekki bókelskur , " hugsaði ég og mér hlýnaði um hjartarætur .
Ungmennin þutu að bókarekka og gripu bók fagnandi um leið og þau hrópuðu í aðdáun .
Eitt þeirra tók bókina upp og kyssti hana .
Svo skríktu þau af gleði og byrjuðu að fletta bókinni og ráku öðru hvoru upp aðdáunaróp .
Bókin sem gladdi þau svo óstjórnlega er ævisaga sönggoðsins Justin Bieber , en hann er vart af barnsaldri .
Vissulega hefði ég fremur viljað sjá þau kyssa 453 blaðsíðna Harry Potter bók en myndabók um syngjandi strákling .
En kannski lýsir sú skoðun ákveðnu yfirlæti .
Litrík bók um manneskju sem maður dáir gleður mann vitaskuld .
Ég á nokkrar þannig bækur um ýmsa listamenn , eins og til dæmis Oscar Wilde , og mér þykir vænt um þær .
Justin Bieber á sitt fólk og það elskar hann út af lífinu og kyssir bók sem fjallar um hann .
Það er fallegt .
Það hefur komið fyrir að ég hafi kysst bækur eftir að hafa lesið þær .
Vissulega gerist það ekki oft en það gerist samt .
Stundum , ef þær hafa glatt mig , klappa ég þeim vinalega og horfi á þær með ástúð .
Það er engin ástæða til annars en að sýna góðum bókum alúð .
Eitt sinn sat ég með fjögurra ára vin minn í fanginu og var að fletta með honum Tinnabók .
Hann tók bókina skyndilega af mér , kyssti hana og sagði sæll : " Ég elska Tinna " .
Hann var ekki læs og enginn hafði lesið Tinna fyrir hann .
Hann hafði bara skoðað myndirnar en það nægði alveg til að hann að ákvæði að Tinni væri hans maður .
Það er indælt að vita af því að ungt fólk elskar sumar bækur .
