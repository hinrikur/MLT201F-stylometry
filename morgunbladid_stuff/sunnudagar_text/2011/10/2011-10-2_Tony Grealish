Það átti að verða leikur " kattarinnar að músinni " , eins og ágætur útvarpsmaður komst að orði um árið , þegar kotbændurnir í Brighton & Hove Albion mættu burgeisunum í Manchester United í úrslitaleik bikarkeppni enska knattspyrnusambandsins á Wembley-leikvanginum í Lundúnum vorið 1983 .
Brighton hafði fallið úr efstu deild fyrr um vorið og þótti ekki líklegt til að standa í stórræðum .
Sparkspekingar hleyptu því brúnum þegar Gordon Smith kom Brighton yfir snemma leiks .
United beit þá í skjaldarrendurnar og svaraði með tveimur mörkum , fyrst Frank gamli Stapleton og síðan Ray Wilkins með glæsilegu skoti .
Héldu þá flestir að baðstrandarbæingar væru sigraðir .
Ekki aldeilis .
Kornungur miðvörður , Gary Stevens , sem leysti Steve Foster fyrirliða ( manninn með ennisbandið ) af hólmi , jafnaði metin þremur mínútum fyrir leikslok .
Fyrir vikið þurfti að endurtaka leikinn nokkrum dögum síðar .
Þá var allur vindur úr Brighton sem tapaði 0:4 .
Við þann leik verður ekki dvalið hér .
Þurfi hann að hægja sér ...
Einn af máttarstólpum Brighton í téðri úrslitarimmu var miðvellingurinn Tony Grealish .
Dæmigerður " fjarki " , sem sópaði upp á miðjunni og elti leikstjórnanda hins liðsins eins og skugginn .
Frægt var þegar Grealish glímdi með dvergliðinu Leyton Orient við Arsenal í undanúrslitum bikarsins fimm árum áður og sparkstjórinn Jimmy Bloomfield skipaði honum að elta prímusmótor Lundúnaliðsins , Liam Brady , allt síðdegið .
" Þurfi hann að hægja sér , ferð þú með honum ! " Til allrar hamingju kom ekki til þess enda hefði það getað haft voveiflegar afleiðingar , Grealish og Brady voru félagar í írska landsliðinu .
Sá fyrrnefndi er raunar fæddur í Lundúnum , á því herrans ári 1956 , en bauðst að skrýðast grænu vegna ættartengsla .
Alls lék kappinn 45 landsleiki á ferlinum og skoraði í þeim átta mörk .
Einn þessara leikja fór fram í Laugardalnum haustið 1983 , þar sem Írar lögðu Íslendinga 3:0 .
Grealish lék 100 leiki fyrir Brighton á árunum 1981 til 1984 , þá lá leið hans til West Bromwich Albion .
Til skamms tíma lék hann líka með Manchester City .
Ferlinum lauk hjá Walsall árið 1992 , þegar Grealish var orðinn 36 ára .
Eins og svo margir fyrrverandi leikmenn reyndi Grealish fyrir sér sem knattspyrnustjóri .
Hann komst þó aldrei af utandeildarstiginu , spreytti sig bæði hjá Bromsgrove Rovers og Atherstone United .
Engum sögum fer af árangri .
Að öðru leyti er fátt vitað um líf Grealish í seinni tíð , greinarhöfundur rakst raunar á forvitnilega spurningu á netinu þar sem kappann bar á góma .
Hún er svona : Hvað eiga John Major [ fyrrverandi forsætisráðherra Breta ] og Tony Grealish sameiginlegt ? Svarið er sláandi : Þeir fæddust báðir í Lundúnum ! orri@mbl.is Aðrir merkir menn Af öðrum merkum mönnum sem léku téðan bikarúrslitaleik með Brighton & Hove Albion gegn Manchester United má nefna miðvellinginn Jimmy Case , sem áður gerði garðinn frægan hjá Liverpool , og miðherjann Michael Robinson , sem síðar gekk í raðir Rauða hersins .
Sá síðarnefndi var aumrista að upplagi og lék gjarnan með málmplötu til að vernda á sér fæturna sem hægði að vonum töluvert á kappanum .
Í liði Brighton þennan dag voru einnig Graham Moseley , Graham Pearce , Neil Smillie , Gary Howlett og Steve Gatting sem lék meira en 300 leiki fyrir Brighton .
