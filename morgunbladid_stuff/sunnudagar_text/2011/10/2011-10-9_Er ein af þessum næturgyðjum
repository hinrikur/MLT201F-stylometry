7:10 Klukkan hringir .
Finn strax að ég hefði betur farið fyrr að sofa en ég er ein af þessum næturgyðjum sem finnst ljúft að vaka inn í nóttina .
Stilli klukkuna á 10 mínútur í viðbót .
7:20 Fer á fætur .
Þessa stund á ég fyrir mig til að hugleiða og tengja mig fyrir daginn .
7:35 Vek dóttur mína .
Elíndís er lítil í sér svo ég tek hana upp í rúm , strýk á henni kollinn og spjalla við hana .
Góðri stundu síðar er loksins farið á fætur og tónlist Cesaria Evora ómar í græjunum á meðan verið er að sinna morgunverkunum .
9:00 Sú litla komin á leikskóla .
Hún grætur sárt þegar ég kveð hana og það rífur mömmuhjartað .
Í aðlöguninni fannst henni gaman en þá var mamma með .
Nú hefur raunveruleikinn tekið við : mamma verður ekki með á leikskólanum .
Þessi aðskilnaður tekur á .
9:15 Er ég mætt upp á Landspítala .
Það á að sprauta í hálsvöðva svo þeir snögglamist í smátíma .
Þetta á að laga hellu sem ég fæ stundum fyrir eyrun , en mér skilst á lækninum að ég bíti of mikið á jaxlinn .
Maður ætlar auðvitað alltaf að vera svo déskoti duglegur .
9:20 Sprautan virkar strax .
Ég get ekki kyngt og fæ hræðilega innilokunartilfinningu .
Svo finn ég að tungan er hálflömuð og uppgötva að ég get hvorki sagt ' l ' né ' r ' .
Maðurinn minn ætlar að skutla mér heim og við göngum sömu leið út af spítalanum og ég fylgdi pabba mínum fyrir nokkrum mánuðum .
Ég rúllaði honum af spítalanum í hjólastól því hann gat lítið stigið í lappirnar og var alveg búinn að missa málið .
Samt var hann með fulla hugsun eins og ég nú .
Ég finn hvernig tárin byrja að streyma niður kinnarnar þegar ég geng í áttina að bílnum .
Það rifjast upp fyrir mér hvernig lömunin hans pabba byrjaði í talfærunum , hvernig hann hætti að geta sagt ' l ' og ' r ' og varð að lokum með öllu óskiljanlegur .
Ég man eftir síðustu kvöldmáltíðinni þegar hann hætti að geta kyngt og síðasta kossinum sem ég fékk áður en hann hætti að geta sett varirnar saman .
MND hét sjúkdómurinn sem pabbi fékk og lömunin byrjaði ofan frá .
Nú fékk ég tækifæri til að upplifa í klukkustund hvernig honum leið þegar þetta allt hófst .
Skyndilega áttaði ég mig á gjöfinni sem lífið var að færa mér þennan dag .
9:40 Er ég komin heim .
Ég er þakklát fyrir að mín upplifun varir bara í klukkustund og skyndilega fer ég að hlæja og gantast .
Þetta er kannski eina tækifærið í lífi mínu til að tala með lamaða tungu , vonandi .
Ég segi nafn mitt og það kemur alveg fáránlega út , enda hefur það bæði ' l ' og ' r ' .
Svo hlæ ég og maðurinn minn skilur ekkert af því sem ég er að reyna að segja .
" Giskaðu " segi ég og hann skilur það ekki einu sinni .
Og þá er mér mikið skemmt .
Hann hlær líka að vitleysunni í mér og þá man ég hvað pabbi hló þegar hann var að reyna að tala við okkur yfir matarborðið í síðasta skiptið .
Við skildum ekki neitt .
Hann reyndi og reyndi þar til við gátum ekki annað en bara hlegið .
Hláturinn er stysta bilið á milli tveggja persóna og því dýrmætari en nokkur orð .
11:00 Er ég loks tilbúin í slaginn .
Ég fæ senda kápu frá teiknaranum mínum fyrir nýju bókina mína " Íslensku húsdýrin og Trölli " .
Ég skoða kápuna í krók og kima , og kem með athugasemdir .
Hann er frábær teiknari hann Jón og við höfum oft unnið saman .
12:00 Ákveð að sleppa hot yoga þennan daginn .
Algjör synd , en það er margt annað sem bíður mín .
Tek vítamín og fæ mér að borða .
12:40 Fæ ég póst frá frönskum ljósmyndara sem ég þekki ekki neitt .
Hann er að biðja mig að skrifa í bók eftir sig .
Ég skoða myndirnar hans sem eru mjög flottar og spái aðeins í það verkefni .
13:00 Ég fæ mér kaffi latte , hringi nokkur símtöl og klára tölvupóst .
13:40 Heyri ég í syni mínum en hann er búinn að vera á hvolfi síðustu vikur því hann er að forrita tölvuleik fyrir Plain Vanilla og þeir eiga að skila af sér á næstu dögum .
Ég ræði við hann hvaða möguleika ég gæti kynnt fyrir framleiðanda sem er að spá í að fá mig til að gera tölvuleik .
14:30 Fer ég í stúdíóið og á þar skemmtilegan fund með útsetjara .
Hann ætlar að útsetja fyrir mig lag sem ég hef samið .
Við ræðum um áferð , hljóðfæri , takt o.fl. Ég mun flytja þetta lag á hátíð í Noregi í nóvember .
Mér skilst að það mæti nokkur þúsund manns á hátíðina svo það er eins gott að standa sig .
Ég reyni að bíta ekki á jaxlinn við tilhugsunina ; ) 16:00 Sæki ég Elíndísi og við förum að ná í yndislega tík sem vinkona mín þarf aðstoð við .
Mig langar að vísu að gefa henni nýtt nafn ( tíkinni , ekki vinkonunni þ.e.a.s. ) og velti upp nokkrum hugmyndum .
Svo förum við Elíndís í göngutúr niður að sjó með hundinn .
17:30 Förum við mæðgurnar heim og höfum það kósí .
20:00 Stelpan er sofnuð .
20:15 Fer ég ásamt manninum mínum út að borða með erlendum gesti .
23:00 Kem heim .
Sé að ég er komin með endanlega kápu frá teiknaranum .
Renni yfir bókina í síðasta skipti áður en hún verður send til útgefanda .
Krossa fingur að litirnir komi vel út í prentun og " Íslensku húsdýrin og Trölli " veiti lesendum innblástur í framtíðinni .
Ég klappa hundinum , litla húsdýrinu sem vantar nýtt nafn .
01:15 Bólið .
Er þakklát fyrir gjafir lífsins og ævintýri dagsins ! 