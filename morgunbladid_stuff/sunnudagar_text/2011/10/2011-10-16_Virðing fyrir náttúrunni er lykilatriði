Þegar nafn Úlfars Finnbjörnssonar , þess ástríðufulla matreiðslumeistara og veiðimanns , ber á góma er ekki ósennilegt að umræðan snúist um villibráð .
Líkurnar á því minnka örugglega ekki á næstunni því Úlfar hefur sent frá sér Stóru bókina um villibráð ; eins konar alfræðibók um veiðar , meðferð hráefnis og matreiðslu .
Segja má að í þessu sérdeilis flotta riti fari Úlfar á veiðar með lesandanum og skilji ekki við hann fyrr en að lokinni máltíð .
Enda heitir einn kaflinn Frá skoti til skeiðar sem á sannarlega vel við .
Bókin er ekki bara fyrir veiðimenn heldur alla sem hafa áhuga á að elda góðan mat og í henni eru uppskriftir að súpum , forréttum og aðalréttum af margvíslegu tagi , að soði og sósum .
Þarna er að finna rjúpu upp á gamla mátann og hreindýralundir , eins og nærri má geta , en líka soðna hreindýratungu , gæsalæra-rillet , skarfalærapottrétt og hreindýra-salami svo fátt eitt sé nefnt .
Margt sem fjöldanum finnst líklega óhefðbundið , sem sagt .
Enda leggur Úlfar áherslu á að borin sé virðing fyrir náttúrunni og að öll bráðin sé nýtt .
Skjóta minna - nýta meira " Fyrst bókin er komin út er engin afsökun lengur fyrir veiðimenn að henda öllu nema bringunum ! " segir hann .
" Ég vona að bókin verði til þess að menn skjóti færri fugla en áður en fari betur með .
Bringur eru vissulega góðar en þegar maður eldist hefur maður meira gaman af því að elda lærin ; það tekur lengri tíma en hægt er að leika sér með þau , til dæmis með því að gera paté og pylsur , " segir rithöfundurinn við Sunnudagsmoggann .
Úlfar fékk snemma áhuga á náttúrunni .
" Ég var ekki stór þegar ég byrjaði að skríða um og éta hundasúrur ! " segir hann .
Faðir hans var stangveiðimaður en engin skytta er í fjölskyldunni og það var ekki fyrr en eftir að Úlfar var sendur í sveit austur í Axarfjörð að hann fékk skotveiðibakteríuna .
" Þangað fór ég fyrst níu ára og var í níu sumur .
Ég var á bænum Austaralandi hjá Theodóri Gunnlaugssyni frá Bjarmalandi .
Theodór og synir hans tveir , Guðmundur og Gunnlaugur , voru miklir veiðimenn og ég lærði af þeim .
" Það var svo vegna mikils áhuga á veiðimennsku sem Úlfar ákvað að læra matreiðslu .
" Þetta tvennt er svo nátengt .
" Raunar má líka halda því fram að starf við að stoppa upp fugla eigi sinn þátt í því að Úlfar ákvað að verða kokkur .
Á sínum tíma aðstoðaði hann oft vin sinn Jóhann Brandsson við þá list og " þá hlóðst upp hjá okkur fugl , aðallega lundi og rjúpa sem við borðuðum mikið af en urðum leiðir á einhæfri matreiðslu þannig að ég ákvað bara að læra þetta ! " Arfi og fleira góðgæti ...
Náttúrubarnið Úlfar færði oft matreiðslunemanum eitt og annað til að nota í eldhúsinu .
" Þegar ég var að læra var steinselja nánast eina ferska kryddið sem kokkar notuðu og stundum dill fyrir jólin ! Ég keyrði stundum 50 kílómetra út fyrir bæinn og kom með blóðberg , hundasúrur , arfa og fleira sem mér fannst mjög sniðugt en menn litu á mig eins og ég væri geðveikur að koma með þetta í eldhúsið , " segir hann .
" Það var eins og þegar ég bjó til hundasúrusorbet fyrir 20 árum og birti í Gestgjafanum , " bætir Úlfar við , en hann hefur lengi skrifað um mat í blaðið við góðan orðstír .
" Þá horfðu margir á mig eins og ég væri ruglaður .
Í dag er norræna línan það heitasta í matreiðslu og allt þetta " skrýtna " hráefni notað .
" Dvölin í sveitinni hafði gríðarleg áhrif á Úlfar .
" Þar var ekki skotið mikið og ekki hvað sem er , en hráefnið nýtt upp til agna .
Þar lærði ég að virða náttúruna og mér svíður mikið þegar menn skjóta gæs og hirða ekki nema bringuna .
Þá er 60% hráefnisins hent ; úr því væri til dæmis hægt að búa til forrétt handa 15 manns ! Og enginn gerir villibráðarsósu án beina .
" Aftast í bókinni er kaflinn Skref fyrir skref þar sem Úlfar sýnir á myndum réttu handtökin við að verka og vinna hráefnið og líka er farið nákvæmlega yfir það , í myndum og máli , hvernig á að gera ýmiss konar kæfur og pylsur .
20 ára meðganga " Ég hef gengið með þessa bók í maganum í rúmlega 20 ár .
Þegar ég byrjaði að veiða og fór að læra kokkinn var ekki hægt að fá neinar upplýsingar , " segir Úlfar spurður um meðgönguna .
Fyrir um það bil tveimur áratugum gáfu Úlfar og félagar í kokkalandsliðinu út bókina Villibráð og veisluföng úr náttúru Íslands , mjög góða bók að hans sögn , en þessi er mun ítarlegri .
" Þegar kokkar eru beðnir um uppskrift gefa þeir upp eitthvað úr fínu vöðvunum , bringum , lundum og fillet og gamla bókin var á þeim nótum .
En þá eru 95% hráefnisins eftir og í þessari bók kenni ég fólki að nota ódýru vöðvana .
Hér er hægt að fá uppskrift að öllum vöðvum allra dýra sem skjóta má á Íslandi .
" Úlfar er stoltur af verkinu og má vera það .
" Ég veit ekki hvort ég er of montinn , en mér finnst að enginn ætti að fá byssuleyfi héðan í frá nema hafa lesið þessa bók ! Eða að minnsta kosti sé spurt á prófinu um eitthvað þrennt sem í henni er .
Það á ekki að senda menn út með byssu nema þeir viti hvað þeir ætli að gera við bráðina .
" Hrefnupiparsteik FYRIR 4 8 x 100 g hrefnusteikur , u.þ.b. 2 cm þykkar 2 msk .
grænn pipar í legi maldon-salt 2 msk .
olía 1 dl koníak 1 tsk .
dijon-sinnep ½ dl sterkt nautasoð eða 1 tsk .
nautakraftur 2½ dl rjómi Grófsteytið pipar í mortéli eða með buffhamri .
Nuddið helmingnum af piparnum á hrefnusteikurnar og stráið svo salti yfir .
Steikið kjötið upp úr olíu á vel heitri pönnu í 1 mínútu á hvorri hlið .
Takið þá steikurnar af pönnunni og geymið .
Setjið restina af piparnum á pönnuna ásamt koníaki og dijon-sinnepi og sjóðið niður í síróp .
Hellið nautasoði og rjóma á pönnuna og látið sjóða þar til sósan er farin að þykkna , smakkið til með salti .
Setjið steikurnar aftur á pönnuna og hitið í 30 sekúndur .
Berið fram með t.d. steiktum kartöflubátum og grænmeti .
Hreindýrahakkabuff Hreindýrahakkabuff með lauk , rauðrófum og kapers FYRIR 4 800 g hreindýrahakk eða annað gott villibráðarhakk 1 egg 2 msk .
hveiti 1 laukur , smátt saxaður 1-2 msk .
kapers 1 dl niðursoðnar rauðrófur , skornar í bita 1½ tsk .
salt ½ tsk .
pipar Setjið allt saman í skál og blandið vel saman .
Mótið 12 hakkabuff úr blöndunni .
Steikið í olíu í 2 mínútur á hvorri hlið .
Gráðostasósa 4 dl vatn 1 msk rifsberjahlaup 1-2 tsk .
gráðostur 1 msk .
villibráðarkraftur ½ dl rjómi sósujafnari salt og nýmalaður pipar Hellið vatni á pönnuna ásamt rifsberjahlaupi , gráðosti og villibráðarkrafti og sjóðið við vægan hita í 10 mínútur .
Bætið rjóma út á pönnuna og þykkið með sósujafnara .
Smakkið til með salti og pipar .
