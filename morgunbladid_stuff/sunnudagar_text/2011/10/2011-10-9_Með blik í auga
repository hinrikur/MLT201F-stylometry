Karen Ingvarsson fæddist í Reykjavík fyrir 88 árum .
Ung flutti hún til Danmerkur , þar sem hún gekk til liðs við andspyrnuhreyfinguna í heimsstyrjöldinni síðari , en sneri aftur til Íslands eftir að hafa gifst Ingvari Ingvarssyni , sem m.a. kenndi við Vélskólann .
Síðar lá leið þeirra hjóna til Bandaríkjanna .
Tengsli Karenar við Ísland hafa þó aldrei rofnað .
Orri Páll Ormarsson orri@mbl.is Hlýir straumar berast inn í Hádegismóa með gestinum þetta hádegið .
Karen Ingvarsson er komin í hús og bíður mín brosandi í sófanum í anddyrinu .
Við höfum ekki hist í annan tíma en eftir nokkrar mínútur líður mér samt eins og ég hafi þekkt þessa 88 ára gömlu konu alla ævi .
Hún er þeirrar gerðar .
Viðmótið gæti brætt heilu jöklana og blikið í augunum ber vitni um þroska og gleði manneskju sem lifað hefur langan en ánægjulegan dag .
Ekki spillir hljómur raddarinnar heldur fyrir , Karen talar íslensku með dansandi dönskum blæ .
Frásagnargáfan er eftir því .
Karen fæddist í Reykjavík á nýársdag 1923 , dóttir hjónanna Ragnheiðar Sigurðardóttur og Hilberts Götze .
Faðir hennar var danskur en starfaði hér á landi sem smiður , þegar fundum þeirra móður Karenar bar saman .
Karen átti einn eldri bróður , sem er látinn , og tvær yngri systur .
Önnur þeirra er á lífi og býr í Danmörku .
Þegar Karen var þriggja ára flutti hún til Kaupmannahafnar ásamt foreldrum sínum og bróður .
Skömmu síðar kom hún raunar um tíma aftur heim með móður sinni .
" Mamma var með svo mikla heimþrá að hún kom heim með mig .
Bróðir minn varð eftir í Danmörku hjá pabba .
Eftir nokkra mánuði hélt mamma þó utan á ný , " segir Karen .
Bæði klósett og baðkar Eftir það ólst hún upp í Kaupmannahöfn og kveðst hafa átt góða æsku , þrátt fyrir að kostur væri naumur í kreppunni sem gekk yfir heiminn .
" Fátækt var mikil en við höfðum það þokkalegt .
Bjuggum til að mynda í einu af fyrstu fjölbýlishúsunum sem var bæði með sérklósett og baðkar .
Sumstaðar var bara eitt klósett fyrir heilu stigagangana , " segir Karen .
Ekki batnaði ástandið í seinni heimsstyrjöldinni , sem skall á haustið 1939 , en sem kunnugt er hertóku Þjóðverjar Danmörku .
Fyrsta minning Karenar frá stríðinu var þegar hún sá þýska flugvél á sveimi yfir borginni .
" Ég man ennþá hvað ég varð ofboðslega hrædd og hljóp eins og fætur toguðu heim til mömmu .
Það var engin leið að átta sig á því hvað þessar flugvélar myndu gera .
" Átján ára gömul gekk Karen í dönsku andspyrnuhreyfinguna og starfaði með henni allt til stríðsloka .
Það var hættuspil en frændi hennar , Palle Götze , sem var á svipuðum aldri , var tekinn höndum af Gestapo og sendur í fangabúðir í Þýskalandi .
" Það var hræðilegt áfall fyrir okkur öll .
" Palle lifði fangavistina af en kom til baka gjörbreyttur maður , sýktur af berklum og bar ekki sitt barr eftir það .
Hann lést langt fyrir aldur fram .
" Aumingja Palle beið þess aldrei bætur að hafa verið í þessum skelfilegu fangabúðum .
" Nágrannarnir voru nasistar Andrúmsloftið var þrúgandi í Kaupmannahöfn á stríðsárunum og Karen segir tortryggni hafa verið mikla , engum hafi verið treystandi .
" Í stríðslok kom í ljós að fólkið á efri hæðinni í húsinu okkar var nasistar .
Eftir að þau voru handtekin máttum við ekki einu sinni tala við þau .
Þetta var mjög sorglegt enda hafði ég leikið mér við dótturina á heimilinu sem stelpa .
Það var engin leið að gera sér grein fyrir því hverjir voru hliðhollir nasistum og hverjir ekki .
" Matur var af skornum skammti á stríðsárunum .
" Við lifðum aðallega á grænmeti , sem bændur leyfðu okkur að taka upp .
Mamma gerði allskonar rétti úr gulrótum og kartöflum og ég fæ ennþá vatn í munninn þegar ég hugsa um kartöfluréttina hennar .
Kjöt fengum við bara á jólum .
" Lítið var um tóbak og Karen rifjar upp að fólk hafi gert tilraun til að reykja allt sem brann , ull og hvaðeina .
Fíknin lætur ekki að sér hæða .
Kaffiskortur var að sama skapi mikill og Karen gleymir aldrei kaffiboðinu sem haldið var á heimili hennar eftir að kaffisending kom frá Íslandi í stríðslok .
" Við fengum líka súkkulaði , " segir hún og ljómar við tilhugsunina .
Karen segir gríðarlega gleði hafa brotist út í Danmörku þegar hernáminu lauk .
" Lengi vel óttaðist fólk að þessu skelfilega stríði myndi aldrei ljúka og það var mikill léttir þegar Danir urðu frjáls þjóð á ný , " segir hún og bætir við að innrásin í Normandí hafi verið vendipunkturinn .
Eftir það hafi fólk gert sér grein fyrir því að taflið væri að snúast við og Þjóðverjar væru ekki ósigrandi .
Móðirin " voða íslensk " Móðir Karenar var alla tíð " voða íslensk " og segir hún Íslendinga hafa verið tíðari gesti á æskuheimili sínu en Dani .
Manninum sínum , Ingvari Ingvarssyni , kynntist Karen í íslenskum róðrarklúbbi í Kaupmannahöfn árið 1943 .
" Við fórum að spjalla saman og fljótlega bauð Ingvar mér í Tívolí .
Það var fyrsta stefnumótið okkar .
" Spurð hvort þar með hafi þau verið orðin par hristir Karen höfuðið .
" Ertu frá þér , það gerðist ekki fyrr en mörgum mánuðum síðar , " segir hún og glottir .
Tilhugalífið var ekki einfalt á stríðsárunum en harðbannað var að vera utan dyra að kvöldlagi í Kaupmannahöfn .
Spurð hvort móðir hennar hafi ekki verið ánægð með ráðahaginn færist bjart bros yfir andlit Karenar .
" Þú getur rétt ímyndað þér , þetta var það besta sem átti sér stað í hennar lífi ! " Ingvar kom upphaflega til Kaupmannahafnar árið 1938 til að leggja stund á nám í raftækni við tækniskóla borgarinnar .
" Ingvar var mikill rafmagnsmaður , " segir Karen .
Þegar stríðið braust út vildu foreldrar Ingvars að vonum fá hann heim en ungi maðurinn hafnaði því , vildi ljúka náminu .
Fyrir vikið sá hann ekki fjölskyldu sína í heil sjö ár .
Námsárin voru enginn dans á rósum og Karen segir Ingvar hafa reynt að framfleyta sér með ýmsum hætti með skólanum .
Um tíma vann hann til að mynda sem brauðberi á morgnana en á þeim tíma tíðkaðist að færa fólki brauð heim að dyrum .
Menn stóðu saman í harðærinu og Karen minnist þess að Ingvar hafi á tímabili fengið að búa endurgjaldslaust á drengjaheimili í borginni .
Verksmiðjan sprengd Sjálfa dreymdi Karen um að læra hjúkrunarfræði en stríðið gerði þann draum að engu .
Hún helgaði andspyrnuhreyfingunni alla sína krafta uns friður var kominn á .
Um skeið vann Karen í fataverksmiðju en einn morguninn þegar hún mætti til vinnu var búið að sprengja hana í loft upp .
Starfinu var sjálfhætt .
Eftir að stríðinu lauk bjuggu Karen og Ingvar fyrst um sinn heima hjá foreldrum hennar .
Þau gengu í heilagt hjónaband í Kaupmannahöfn 16. júní 1946 og fóru í brúðkaupsferð til Íslands .
Það var mikið ævintýri en hjónin ungu flugu yfir hafið með Liberator-sprengjuflugvél sem Flugfélag Íslands hafði til umráða fyrir millilandaflugið fyrst eftir stríðið .
Ekki var seinna vænna að gera plön fyrir framtíðina og Karen segir Ingvar hafa spurt sig beint út hvað hana langaði að gera .
" Mig langar að fara til Íslands með þér , " svaraði hún að bragði .
Ekki stóð á Ingvari og vorið 1947 fluttu þau til Reykjavíkur .
Spurð hvernig upplifun það hafi verið að flytja til Íslands svarar Karen : " Það var sjokk .
Það er ekki hægt að lýsa því á annan veg .
Á þessum tíma var allt mun frumstæðara á Íslandi en í Danmörku og það var erfitt að laga sig að aðstæðum til að byrja með .
" Karen var ófrísk af fyrra barni þeirra Ingvars á þessum tíma , Sussi , og erfiðlega gekk að útvega húsnæði .
" Fyrst um sinn bjuggum við hjá foreldrum Ingvars , í tveggja herbergja íbúð .
Það segir sig sjálft að ekki er auðvelt að vera inni á öðru fólki ófrískur og ekki bætti úr skák að pabbi Ingvars glímdi við veikindi .
Okkur stóð lítil kjallaraíbúð til boða með þeim skilmálum að við greiddum leiguna þrjú ár fram í tímann .
Þá peninga höfðum við ekki , Ingvar nýkominn heim úr námi .
Það varð okkur hins vegar til happs að frændi Ingvars gat lánað okkur peninga fyrir leigunni .
Það var til mikilla bóta að vera út af fyrir sig enda þótt rýmið væri ekki mikið .
" Siglt á Lagarfoss Við heimkomuna fékk Ingvar vinnu hjá Raforkumálaskrifstofunni fyrir atbeina Jakobs Gíslasonar raforkumálastjóra .
Rafvæðing landsins var í algleymingi á þessum tíma og segir Karen Ingvar hafa haft yndi af starfinu .
Framfarir á tæknisviðinu hafi alltaf verið honum hugleiknar .
Síðar fór Ingvar að kenna við Vélskólann .
Eftir tíu ára búsetu á Íslandi héldu Karen og Ingvar til Chicago í Bandaríkjunum , þar sem hann lagði um tveggja ára skeið stund á framhaldsnám í raftæknifræðum .
Heimferðin með Lagarfossi árið 1959 var eftirminnileg en fljótlega eftir að lagt var úr höfn í Halifax lenti Lagarfoss í árekstri við þýskt skip .
" Við vorum í káetunni okkar og brá óskaplega við höggið .
Sussi dóttir okkar datt fram úr kojunni og meiddi sig .
Það greip mikil hræðsla um sig og ég man sérstaklega hvað skipverjarnir urðu hræddir .
Það var ekki traustvekjandi fyrir okkur farþegana .
" Fljótlega kom í ljós að Lagarfoss væri haffær þrátt fyrir að leki hefði komið að skipinu og ekkert að vanbúnaði að sigla heim til Íslands .
" Sú sigling gekk áfallalaust , " segir Karen .
Fréttir af atburðum af þessu tagi bárust seint og illa milli landa á þessum tíma .
Fyrstu fréttir sem bárust til Danmerkur voru misvísandi og Karen segir móður sína hafa talið fjölskylduna af .
" Hún var ekki mönnum sinnandi en til allrar hamingju var þetta fljótt leiðrétt og hún fullvissuð um að ekkert amaði að okkur .
Þetta var skelfileg lífsreynsla fyrir aumingja mömmu .
" Bandaríkin heilluðu Eftir heimkomuna 1959 byrjaði Ingvar aftur að kenna í Vélskólanum og þau Karen hófu að byggja sér hús í Hamrahlíð 3 .
" Það var dýrt að byggja og við vorum við það að gefast upp og flytja til Bandaríkjanna en Ingvari voru farin að berast tilboð um kennslustöður þar .
Jessen , skólastjóri Vélskólans , vildi hins vegar ekki fyrir nokkurn mun missa Ingvar og hjálpaði okkur fyrir vikið með peninga til að við gætum haldið áfram að byggja .
Þeim stuðningi gleymi ég aldrei .
" Bandaríkin freistuðu þó áfram og síðla árs 1960 ákvað Ingvar að þekkjast boð um að taka að sér kennslu við háskólann í Schenectady í New York-ríki .
Hann fór utan á undan en Karen kom í kjölfarið með Sussi en þá var hún orðin ófrísk af annarri dóttur , Nönnu , sem kom í heiminn 1961 .
" Upphaflega ætluðum við bara að vera í tvö ár úti en líkaði vel og ákváðum að framlengja dvölina , " segir Karen .
Íslendingar gleymdu ekki Ingvari og árið 1963 hringdi Gylfi Þ. Gíslason menntamálaráðherra og bað hann að koma heim og taka við Tækniskólanum , sem verið var að setja á laggirnar .
Ingvar varð við því .
Fyrsta árið stýrði Ingvar skólanum frá Bandaríkjunum en árið 1964 flutti fjölskyldan heim .
Verkefnið stóð hins vegar ekki undir væntingum .
" Okkur var lofað öllu mögulegu en því miður var minna um efndir .
Eftir eitt ár gáfumst við því upp og fluttum aftur til Schenectady en Ingvar hafði fengið leyfi frá háskólanum .
" Karen vill ekki gera mikið úr þessu en hlær ennþá að kjaftasögu sem gekk ljósum logum um Reykjavík eftir að Ingvar hafði sagt upp störfum við Tækniskólann .
" Hún var á þann veg að hann ætti ameríska konu sem vildi ólm komast heim .
" " Over my dead body ! " Það spilaði inn í ákvörðun hjónanna að Sussi vildi ekki búa á Íslandi .
" Hún sagðist vera til í að vera hér þrjár vikur á ári , ekki lengur .
Seinna þegar við pabbi hennar fórum að tala um að byggja okkur sumarbústað á Íslandi kom svipur á Sussi sem sagði : Over my dead body , " rifjar Karen upp og hlær dátt .
" Sussi talar hins vegar ennþá íslensku , tíu ára var hún altalandi á þrjú mál , íslensku , dönsku og ensku .
Saman tölum við mæðgurnar dönsku .
" Fjölskyldunni líkaði strax vel í Schenectady .
" Það var yndislegt að búa þar og við höfðum það gott .
Á móti kemur að háskólasamfélagið er auðvitað svolítið verndað , við sáum fljótt að margir bjuggu við lakari kjör úti í þjóðfélaginu .
" Sem raftæknifræðingur var Ingvar með fyrstu mönnum sem kynntust merkilegri vél vestra – tölvunni .
" Ég man hvað hann var spenntur þegar hann byrjaði að vinna við tölvur .
Hann hreinlega skalf .
Þá fylltu tölvur út í heilu herbergin .
Núna komast þær auðveldlega fyrir í lófanum á manni , " segir hún hlæjandi .
Á meðan Ingvar kenndi í Schenectady fékk hann í tvígang ársleyfi til að kenna við Politeknisk-háskólann í Kaupmannahöfn og fylgdu mæðgurnar honum þangað .
Til álita kom að hann tæki að sér stjórnunarstarf þar árið 1978 en þá gripu örlögin í taumana .
" Ingvar kom óvænt heim á mánudeginum eftir þakkargjörðarhátíðina og sagðist vera eitthvað slappur , hafði selt upp í skólanum , " rifjar Karen upp alvarleg í bragði .
" Hann fór snemma í háttinn en þegar ég vitjaði um hann skömmu síðar lá hann dáinn í rúminu .
" Banamein Ingvars var hjartaslag .
Hann var aðeins 58 ára .
Skyndilegt fráfall Ingvars varð Karen að vonum gríðarlegt áfall .
" Ég féll alveg saman , lá bara í rúminu og var ekki mönnum sinnandi .
Systur mínar komu til Bandaríkjanna og úr varð að ég fór með þeim til Danmerkur .
Ég fæ ennþá í magann þegar ég hugsa um það en ég skildi Nönnu bara eftir , gat ekki sinnt henni .
Hún var að klára menntaskólann á þessum tíma og sem betur fer fylgdist Sussi með henni .
" Ekki skánaði ástandið við komuna til Kaupmannahafnar .
Karen fékkst ekki til að skipta um föt , hvað þá meira .
" Systrum mínum leist ekkert á blikuna og þær langaði helst að leggja mig inn á spítala .
Áður en að því kom var ég send til sálfræðings .
Það var skrýtin uppákoma en sálfræðingurinn , sem var kona , sagði mér beint út að hún væri skíthrædd að horfa á mig .
Útgangurinn á mér hefur greinilega ekki verið upp á marga fiska .
Mér brá töluvert við þessi ummæli , ég get ekki neitað því .
Síðan sagði sálfræðingurinn : Eina lausnin á þínum vanda er að fara að vinna , vinna og aftur vinna .
" Karen lét ekki segja sér það tvisvar .
Við komuna heim til systur sinnar byrjaði hún að skrúbba eldhúsgólfið , hátt og lágt .
Eftir það lá leiðin hratt upp á við og tíu vikum síðar var hún komin heim til Bandaríkjanna .
Lífið hélt áfram .
Eftir fráfall Ingvars flutti Karen til Washington en undanfarin 22 ár hefur hún verið með annan fótinn í Kaupmannahöfn .
" Þar vil ég vera á sumrin , þess vegna festi ég kaup á íbúð .
Á veturna er ég síðan hjá Nönnu og fjölskyldu í Washington eftir að ég seldi húsið mitt .
" Allt löndin mín Nanna og eiginmaður hennar , Bandaríkjamaðurinn Brian Hemmingsen , starfa bæði sem leikarar í Washington .
Þau eiga þrettán ára son , Sebastian .
Sussi , sem er líffræðingur hjá lyfjafyrirtæki , býr einnig í Washington ásamt eiginmanni sínum , Svíanum Mads Nilsson .
Melissa , dóttir Sussi , býr í Stokkhólmi og sonur hennar , Erik , hefur áhuga á að leggja stund á nám í Danmörku .
Norðurlandabakterían er bersýnilega í blóðinu .
Bros færist yfir andlit Karenar þegar hún er spurð hvaða þjóð hún tilheyri .
" Ég er svo heppin að ég er alltaf á leiðinni heim , alveg sama hvort ég er að fara til Íslands , Danmerkur eða Bandaríkjanna .
Öll eru þessi lönd löndin mín .
" Hún er þó bara með ríkisfang á Íslandi og í Danmörku .
" Enda þótt ég hafi búið lengst vestra hef ég ekki viljað gerast bandarískur ríkisborgari , hef látið græna kortið nægja .
" Karen hefur alla tíð ræktað frændgarð sinn vel á Íslandi .
Kemur hingað í heimsóknir á hverju ári og fær íslensk ættmenni til sín í Danmörku .
" Ísland 1947 og Ísland 2011 er eins og dagur og nótt , " segir Karen spurð um breytinguna frá því hún settist hér að fyrst .
" Ég vildi óska að Reykjavík hefði verið eins og hún er núna þegar ég flutti hingað með Ingvari .
Í dag er hún eins og hver önnur stórborg .
Maður sér hvergi svona mikla götulýsingu .
Nú er líka hægt að ferðast um landið án þess að blása úr nös .
1947 var meiriháttar mál að ferðast til Hveragerðis , hvað þá lengra .
Fólkið hefur það líka greinilega gott .
Það er meiri lúxus á Íslandi en í Danmörku eða Bandaríkjunum .
Þið þurfið ekki að kvarta .
" Hún nefnir einnig frelsið , það verði seint ofmetið .
" Þá er ég ekki síst að hugsa um börnin .
Þau geta leikið lausum hala án þess að foreldrarnir hafi áhyggjur .
Barnabörnin mín máttu bara leika sér í bakgarðinum í Bandaríkjunum og Nanna þarf að fylgja syni sínum að skólabílnum á hverjum morgni .
Hugsaðu þér ! " Hefur meiri áhyggjur af ástandinu í Bandaríkjunum Karen hefur meiri áhyggjur af ástandinu í Bandaríkjunum .
" Mér líst illa á stöðu mála þar , ástandið er reglulega erfitt .
Heilbrigðiskerfið er í skötulíki og útigangsfólk liggur eins og hráviði á götum höfuðborgarinnar .
Það getur ekki talist eðlilegt hjá svona ríkri þjóð .
Þessu venst maður ekki og Bandaríkin geta lært margt af Norðurlöndunum að þessu leyti .
" Betlarar eru líka á hverju horni og Karen reynir alltaf að gefa þeim aura þegar hún er á ferðinni .
" Ég veit að útilokað er að gefa öllu þessu fólki en ég fæ einfaldlega samviskubit ef ég geng fram hjá betlara án þess að rétta honum neitt , felli bara tár .
Ég finn til með þessu fólki , það hefur ekki notið sömu forréttinda í lífinu og ég .
" Karen er spræk miðað við aldur , ferðast enn án vandræða yfir hafið og veit fátt skemmtilegra en að setjast undir stýri á bíl .
" Ég keyri ennþá , raunar er það með því skemmtilegra sem ég geri .
Mér finnst ég eitthvað svo létt þegar ég er komin af stað í bílnum .
Líður eins og ég sé fimmtug aftur , " segir hún og hlær dátt .
Spurð um heilsuna kveðst Karen ekki geta kvartað .
" Ég er komin með sykursýki en að öðru leyti er heilsan ágæt .
" 88 ár er langt lífshlaup og Karen er þakklát fyrir hverja stund .
" Ég hef átt gott líf og fengi ég tækifæri til að lifa upp á nýtt myndi ég ekki breyta nokkrum sköpuðum hlut .
" Eitt hefur þó aldrei horfið – söknuðurinn .
" Ég hef saknað mannsins míns á hverjum einasta degi síðan hann dó fyrir 33 árum .
Samt hefur hann eiginlega aldrei farið frá mér .
Nú fer að styttast í endurfundina .
Ingvar er jarðaður í Kaupmannahöfn , skammt frá kirkjunni sem við giftum okkur í .
Þar verður minn staður líka .
" Einhver bið gæti samt orðið á því , alltént eru kraftar þessarar merkilegu konu hvergi nærri á þrotum .
Það get ég staðfest eftir að hún faðmaði mig að sér í kveðjuskyni – svo brakaði í beinum .
Fékk silfur á Ólympíuleikum Eftir að Ingvar bóndi Karenar féll frá fór hún um tíma út í verslunarrekstur í Bandaríkjunum .
Ævintýrið hófst með því að hún pantaði lopapeysur frá Íslandi með það fyrir augum að selja þær á vetrarólympíuleikunum í Lake Placid árið 1980 .
" Ég gekk búð úr búð með peysurnar en enginn vildi selja þær fyrir mig .
Það endaði bara með því að ég opnaði mína eigin búð í bænum , " rifjar hún upp .
Lopapeysusalan gekk prýðilega í Lake Placid og vakti meira að segja athygli danska sjónvarpsins .
" Lasse Jensen , sem er þekktur sjónvarpsmaður í Danmörku , kom í búðina , tók myndir og vildi taka við mig viðtal .
Ég var treg til þess en Lasse fékk kaffi .
" Aðkoma Karenar að leikunum varð raunar víðtækari .
" Menn frá ólympíunefndinni komu að máli við mig þegar þeir fréttu að ég væri frá Skandinavíu og báðu mig að vera Norðurlandabúum á leikunum innan handar .
Það var auðsótt mál .
" Karen hlýtur að hafa staðið sig með stakri prýði í því hlutverki , alltént veitti ólympíunefndin henni silfurmedalíu fyrir viðvikið .
" Það eru ekki allir sem eiga silfurverðlaun frá Ólympíuleikum , " segir hún sposk .
Opnaði fleiri búðir Í framhaldinu opnaði Karen þrjár búðir til viðbótar , þar sem boðið var upp á lopapeysur og aðrar íslenskar hannyrðir , tvær í Washington og eina í Baltimore .
Vörurnar pantaði Karen frá Álafossverksmiðjunni og flutti þær með flugi Icelandair vestur .
" Það létu margir í ljósi ánægju sína með þetta framtak , þeirra á meðal Hans G. Andersen sendiherra .
" Að fjórum árum liðnum ákvað Karen að loka þremur búðanna en þá fjórðu , í White Flint-verslunarmiðstöðinni í Washington , seldi hún ungri konu frá Suður-Kóreu .
" Þetta var gaman meðan á því stóð en eftir að ég hafði tekið ákvörðun um að flytja til Danmerkur var mál að hætta .
" 