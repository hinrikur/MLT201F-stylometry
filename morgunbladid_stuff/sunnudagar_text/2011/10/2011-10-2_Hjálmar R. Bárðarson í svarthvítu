Hjálmar R. Bárðarson er einn kunnasti ljósmyndari Íslendinga .
Hann átti farsælan feril sem skipaverkfræðingur og siglingamálastjóri .
Hann lést árið 2009 og verður hans ekki síst minnst fyrir ljósmyndun sína en eftir hann liggur einstakt safn ljósmynda .
Hjálmar var mikilvirkur í útgáfu bóka þar sem myndefnið endurspeglar áhuga hans og næmt auga fyrir fólki og fegurð íslenskrar náttúru .
Hann var mikill útivistarmaður á langri ævi og þá var myndavélin jafnan með í för .
Hann myndaði landslag , hús , menningarminjar og mannlíf .
Alls gaf hann út tólf ljósmyndabækur um Ísland og náttúru þess .
Fyrsta ljósmyndabók Hjálmars , Ísland farsælda Frón , var jafnframt fyrsta heildstæða höfundarverk íslensks ljósmyndara á bók .
Ef litið er til stærri ljósmyndasýninga má sjá að Hjálmar tók þátt í á sjötta tug sýninga um allan heim á árunum 1943-1955 .
Hann var einn þeirra ljósmyndara sem gegndu lykilhlutverki í ljósmyndun á Iðnsýningunni árið 1952 í Reykjavík , sem segja má að sé ein metnaðarfyllri sýninga sem Íslendingar héldu á liðinni öld .
Ljósmyndir Hjálmars eru fræðandi fyrir alla áhugamenn um íslenska náttúru og hafa verið vísindamönnum og listamönnum innblástur í störfum þeirra .
Framlag Hjálmars R Bárðarsonar er mikið til íslenskrar menningarsögu og náttúruvísinda .
Þjóðmenningin var Hjálmari hugleikin eins og endurspeglast í ljósmyndasafni hans en þar er að finna merkilegar myndasyrpur af gömlum torfbæjum , af áraskipum og öðru sem tengist íslenskri menningarsögu .
Samleið Hjálmars R. Bárðarsonar ljósmyndara og Þjóðminjasafns Íslands var löng .
Fyrir útgáfu fyrstu ljósmyndabókar sinnar tók Hjálmar fjölda ljósmynda í safninu , bæði af einstökum gripum og sýningarsölum í safnhúsinu .
Ljósmyndir hans hafa mikið heimildagildi fyrir íslenskar þjóðmenningu .
Um langa hríð hafði Þjóðminjasafnið ekki ljósmyndara á að skipa eins og nú í seinni tíð og því var leitað eftir samvinnu við ljósmyndara .
Nokkir þeirra ljósmyndara sem ljósmynduðu safngripi fyrir Þjóðminjasafnið urðu velgjörðarmenn safnsins .
Hjálmar var einn þeirra .
Tekið var viðtal við Hjálmar um ljósmyndaferil hans á vegum Þjóðminjasafnsins árið 1998 .
Viðtalið , sem nú er ein af meginheimildum um ljósmyndun Hjálmars , varpaði nýju ljósi á áhugaljósmyndun á Íslandi á tímabilinu eftir 1950 .
Á næstu árum færði Hjálmar Þjóðminjasafni Íslands margan góðan safnauka við myndasafn safnsins .
Þar má nefna myndamöppur með úrvalsmyndum íslenskra og erlendra ljósmyndara og ljósmyndatímarit , auk ýmissa heimildagagna um íslenska ljósmyndasögu .
Hjálmar sýndi Þjóðminjasafni Íslands mikið traust og virðingu .
Eftir fráfall hans árið 2009 varð Ljósmyndasafn Íslands í Þjóðminjasafninu einn sex erfingja hans og féll í hlut þess ljósmyndasafn Hjálmars og allt sem tengdist ljósmyndun í búi hans .
Víkin-Sjóminjasafnið í Reykjavík , Byggðasafn Vestfjarða , Fuglavernd , Landgræðsla ríksins og Landgræðslusjóður nutu einnig velvilja Hjálmars sem endurspeglar áhuga Hjálmars á menningu og náttúru Íslands .
Eftir að Þjóðminjasafni Íslands áskotnaðist hið merka myndasafn Hjálmars hefur markvisst verið unnið að því innan Þjóðminjasafnsins að tryggja varðveislu ljósmyndasafns Hjálmars sem er mjög stórt að vöxtum , og rannsaka með sýningu og útgáfu í huga .
Þann 29. október verður opnuð í Myndasal Þjóðminjasafnsins sýning á verkum hans .
Af því tilefni verður gefin út sýningarbók helguð ljósmyndun hans í svarthvítu .
Eins og höfundur sýningarbókar Þjóðminjasafns Íslands greinir frá var Hjálmar á margan hátt brautryðjandi meðal íslenskra áhugaljósmyndara .
Hann tók þátt í erlendum sýningum og útgáfa hans á ljósmyndabókum ruddi braut útgáfu slíkra höfundarverka hér á landi sem og skrif hans um íslenska ljósmyndun á erlendum vettvangi .
Á sýningunni Hjálmar R , Bárðarson í svarthvítu sýnir Þjóðminjasafn Íslands úrval mynda úr safni Hjálmars .
Þar verða sýndar svarthvítar myndir af náttúru Íslands og fólki við vinnu sem eru lýsandi fyrir þann arf sem eftir Hjálmar liggur .
Athyglisverðar myndir af eldgosinu í Heimaey og Surtseyjargosinu verða á sýningunni .
Einnig verða þar merkar syrpur mynda frá Vestfjörðum , en Hjálmar var Ísfirðingur og hélt alltaf góðum tengslum við heimabæ sinn og landshluta .
Með sýningunni vill Þjóðminjasafn Íslands heiðra minningu Hjálmars R. Bárðarsonar og þakka langa og góða samleið .
Framlag Hjálmars til ljósmyndunar á Íslandi er mikilfenglegt og safngestir Þjóðminjasafns Íslands munu njóta þess á sýningu mynda hans .
