Michael Johnson & Philip Atkins - A Dodo at Oxford * * * ½ Fyrir þremur árum barst nytjaverslun í Oxford kassi með gömlum bókum .
Þar innan um var illa farinn ritlingur og við nánari skoðun kom í ljós að um var að ræða fyrsta bindi dagbókar frá sautjándu öld , ritað af námsmanni sem haldið hafði dódófugl sem gæludýr .
Smáfyrirtæki í Oxford , Oxgarth Press , tók síðan að sér að gefa dagbókina út ljósprentaða , en í bókinni er að finna ýmsan fróðleik um dódófugla , framferði þeirra og hegðan .
Ég geri ráð fyrir að flestir hafi þegar áttað sig á að " dagbókin " er uppspuni og í raun höfundarverk þeirra Michaels Johnsons og Philips Atkins , sem eru annars kallaðir umsjónarmenn útgáfunnar .
Þeir fara og á kostum við útgáfuna , setja inn allskys skýringar og athugasemdr um frásögnina ( og skjóta inn myndum af háspennumöstrum fyrir einhverjar sakir ) sem gerir þessa skemmtilegu frásögn enn fyndnari .
C.J .
Sansom - Heartstone * * ½ - C.J .
Sansom er þekktur fyrir reyfara sem gerast á sextándu öld með lögmanninn Matthew Shardlake í aðalhlutverki .
Shardlake , sem er kroppinbakur og þarf að þola ýmislegt fyrir þær sakir , lendir í ýmsum þrautum , meðal annars fyrir það að hann virðist helst þjóna þeim sem síðar lenda í ónáð hjá Hinrik áttunda Englandskonungi , þar er helstur Thomas Cromwell , sem kóngur lét hálshöggva .
Heartstone er fimmta bókin um Shardlake , en allar eru þær miklir doðrantar , hin nýjasta nærfellt fimm hundruð síður .
Sem sögulegar skáldsögur eru bækurnar forvitnilegar og greinilegt að Sansom hefur kynnt sér vel lífshætti fólks á sextándu öld og dregur ekkert undan í lýsingum á fátækt , hjátrú , sjúkdómum og trúarofstæki .
Bókin gerist sumarið 1545 þegar Shardlake tekur að sér að grennslast fyrir um örlög ungrar stúlku sem virðist hafa látist frá miklum eignum .
Fléttan er snúin að vanda og lausnin eflaust ekki að allra skapi frekar en endranær hjá Sansom , en fínasta skemmtun þó .
L. Ron Hubbard - Spy Killer * ½ -- L. Ron Hubbard er frægur fyrir að hafa fundið upp peningamaskínu og kallað trúarbrögð , Vísindakirkjuna , en áður en hann sneri sér að því var hann afskastamikill reyfarahöfundur .
Nú er verið að gefa út að nýju ýmsa gamlar reyfara Hubbards og það má hafa talsvert gaman af þeim .
Þeir eru þó ekki bókmenntaverk frekar en Vísindakirkjan er alvöru kirkja , en það er önnur umræða .
Árni Matthíasson arnim@mbl.is 