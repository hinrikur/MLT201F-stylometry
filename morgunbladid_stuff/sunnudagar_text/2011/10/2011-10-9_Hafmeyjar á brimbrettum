Mikið var um dýrðir á tískuvikunni í París er þar sýndi m.a. franska tískuhúsið Givenchy fatalínu sína fyrir komandi vor og sumar .
Listrænn stjórnandi tískuhússins , hinn ítalski Riccardo Tisci , var ekki mynsturóður eins og svo margir aðrir hönnuðir um þessar mundir .
Alklæðnaðirnir voru yfirleitt í einum lit eða að minnsta kosti sama tóninum , eins og sést á meðfylgjandi myndum .
Hann sagðist í samtali við Style.com hafa orðið fyrir áhrifum af brimbrettafólki og hafmeyjum við hönnun fatalínunnar .
Hafmeyjuáhrifin endurspeglast ef til vill í pífunum sem einkenndu fatnaðinn og brimbrettaáhrifin í stuttbuxunum og efnanotkun en eitthvað af fatnaðinum var úr neopreni .
Givenchy hefur verið á góðri siglingu að undanförnu og notið vinsælda hjá stjörnunum .
Á meðal þeirra sem mættu og sátu í fremstu röð voru leikkonurnar Liv Tyler ogt Juliette Binoche , fyrirsætan Naomi Campbell og tónlistarfólkið Kanye West og Ciara .
Til viðbótar voru óvenjulega margar þekktar fyrirsætur í sýningu hans af " eldri kynslóðinni " eins og Natalia Vodianova , Karolina Kurkova og Gisele Bündchen , sumsé hann var ekki með flokk af fjórtán ára sviplausum nýliðum í fyrirsætuheiminum .
