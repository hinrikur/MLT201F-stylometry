Á þessum degi árið 1973 varð Richard Nixon , forseti Bandaríkjanna , við úrskurði hæstaréttar Bandaríkjanna um að afhenda upptökur af samtölum sem hann hafði átt á forsetaskrifstofu sinni í Hvíta húsinu .
Þar með var orðið útséð um veru hans á forsetastóli og í ágúst næsta ár sagði hann af sér .
Eini forseti þessa lýðveldis sem hefur þurft að segja af sér .
Upphaf málsins má rekja til þess þegar brotist var inn í skrifstofur Demókrataflokksins í Washington DC .
Innbrotsmennirnir fimm voru handteknir á staðnum og það kom í ljós að í minnisbókum þeirra voru þeir með símanúmer háttsettra manna í flokki repúblikana .
Þeir höfðu meira að segja fengið greiddar fjárupphæðir af reikningi samtaka sem unnu að endurkosningu Nixons sjálfs .
Í upptökunum sem Nixon þurfti að afhenda kom síðan í ljós að hann hafði tekið þátt í því að reyna að fela slóðina .
Blaðamennirnir Bob Woodward og Carl Bernstein hjá Washington Post urðu heimsfrægir í málinu þar sem þeir gáfust ekki upp við eftirgrennslan málsins og er einurð þeirra oft talin hafa skipt sköpum í að málið fékk þessi endalok .
En auk Washington Post þá héldu blöðin New York Times og Times málinu mjög á lofti .
Woodward og Bernstein byggðu umfjöllun sína að mestu á ónafngreindum heimildarmönnum enda var slóð málsins rakin í gegnum FBI , CIA og Hvíta húsið og fáir sem þorðu að koma fram undir nafni .
Aðalheimildarmann sinn nefndu þeir Deep Throat og það var ekki upplýst fyrr en rúmum 30 árum síðar að þar var um fyrrverandi háttsettan yfirmann hjá FBI að ræða .
Hetjudýrkun á blaðamönnum Nixon hafði nokkru fyrr hafið vafasamar aðgerðir gagnvart blaðamönnum sem voru honum ekki að skapi .
Árið 1969 hafði hann fyrirskipað FBI að hlera síma fimm blaðamanna .
Árið 1971 hafði forsetinn beðið um upplýsingar um skattauppgjör blaðamanns Newsday sem hafði skrifað gagnrýna grein um vin forsetans .
Í upptökunum sem hann varð að láta af hendi kom í ljós að hann hafði talað við ýmsa embættismenn um að jafna um þá blaðamenn sem skrifuðu með neikvæðum hætti um hann og þetta mál .
Það sem meira var að þar kom fram með hve ruddalegum hætti Nixon talaði um menn og þóttu margar skoðanir hans þar vera ólíkt ósiðlegri en þær sem hann tjáði opinberlega .
Eitt af blöðunum sem höfðu stutt hann fram að þessu , Chicago Tribune , skrifaði um Nixon eftir að hafa hlustað á upptökurnar ; húmorsleysi hans ristir svo djúpt að það er nánast ómanneskjulegt .
Hann er útsmoginn .
Skoðanir hans eru reikular , hann er guðleysingi , lætur stjórnast af öðrum , vantreystir fólkinu í kringum sig og er engum trúr .
Í öðru blaði var sagt að hann virtist hatast út í alla embættismenn og stofnanir lands síns og líka almennt illa við fólk .
Þetta mál er eitt af frægustu átökum pólitíkusa við blaðamenn eða hins pólitíska valds og valds fjölmiðla en pólitíkusunum tókst ekki að knésetja fjölmiðlana í átökunum og þurfti Nixon að segja af sér fyrir að hafa reynt það .
Um haustið eftir að hann sagði af sér varð metár í umsóknum um nám í blaðamennsku í bandarískum háskólum enda varð til mikil hetjudýrkun á blaðamönnum í framhaldinu sem lifir enn góðu lífi .
Fyrir Nixon lá örugg ákæra fyrir embættisbrot frá þinginu þegar hann tók þá ákvörðun að segja af sér .
Gerald Ford sem tók við embættinu af honum gaf honum fljótlega upp sakir fyrir alla mögulega glæpi sem hann hefði framið í valdatíð sinni og tryggði þannig að ekkert var gert meira í mögulegri málsókn gegn honum .
En margir sem tengdust innbrotinu í skrifstofurnar fengu dóma fyrir sinn þátt í því .
borkur@mbl.is 