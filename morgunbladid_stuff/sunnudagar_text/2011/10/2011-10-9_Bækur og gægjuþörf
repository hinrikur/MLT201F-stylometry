On Reading " nefnist lítil bók André Kertész , sem kom fyrst út á fæðingarári mínu 1971 – fyrir alltof löngu síðan .
Þar má finna fjölbreytilegt og snoturt samansafn ljósmynda Kerész af fólki að lesa bækur , myndirnar eru teknar á árunum 1915 til 1970 af fólki af öllum stigum og á öllum aldri .
Fyrstu myndirnar eru frá upphafi ljósmyndaferilsins heima í Ungverjalandi , en síðan bætast við myndir frá New York og París , þar sem Kertész bjó síðar , og frá ferðalögum um heiminn .
Þegar ljósmyndirnar eru skoðaðar er nánast eins og maður sé að stelast til að gægjast , því allar eiga þær sammerkt að fólkið er ekki meðvitað um ljósmyndarann og augnablikin eru afar persónuleg – látbragðið ber með sér að hugurinn er önnum kafinn að skapa heim úr orðunum á blaðsíðunum og hjartað slær með sögupersónunum .
Þetta er nánast ástleitin stund , lesandinn og bókin .
– Og ljósmyndari á gægjum .
Einar Falur Ingólfsson hefur einnig ljósmyndað bækur og raunar heilu bókahillurnar á heimilum valinna rithöfunda .
Fátt þykir mér skemmtilegra en að " njósna " um bókahillur hjá fólki sem ég heimsæki .
Enda er það gluggi í sálarlífið .
Ætli það sé ekki sama gægjuþörfin og hjá Kertész ! Það er ekki sama hvernig bókum er raðað í hillur og enn síður hvaða bókum .
Guð forði því að þær týnist í óreiðunni .
" Ég vil nú hafa mínar konur sjálfur " nefnist ævisaga Ólafs frá Oddhóli .
Mér er líkt farið , ég vil raða mínum bókum sjálfur .
Og víst er svo um fleiri , ef marka má sýninguna í hátíðarsalnum á bókastefnunni í Frankfurt , þar sem ljósmyndir af bókaskápum á íslenskum heimilum munu hanga uppi .
Það svalar gægjuþörf margra .
