Lungann úr 20. öldinni var Framsóknarflokkurinn stórveldi í íslensku þjóðlífi .
Allt frá stofnun var flokkurinn gerandi afl í stjórnmálunum og átti oftast nær aðild að ríkisstjórnum og hafði þannig aðstöðu til að hrinda stefnumálum sínum í framkvæmd .
Áhrif flokksins hafa líklega aldrei verið jafn sterk og í ríkisstjórn Tryggva Þórhallssonar sem sat að völdum frá 1927 til 1932 .
Á þeim tíma var Framsóknarflokkurinn einn í stjórninni sem naut þó stuðnings Alþýðuflokks .
Tryggvi Þórhallsson var forsætisráðherra en óhætt er að segja að Jónas Jónsson frá Hriflu hafi verið potturinn og pannan , en ráðherradómur gaf honum tækifæri til að koma ýmsu í framkvæmd .
Í vitund almennings ber þar líklega hæst byggingu skóla víða um landið , en markmiðið með starfsemi þeirra var kannski öðrum þræði að ungt fólk gæti aflað sér alhliða menntunar á ekki löngum tíma og væri þannig þess albúið að láta til sín taka í félags- og framfaramálum – ekki síst úti á landi en þar bæði var kjörlendi flokksins og er kannski enn .
Kemur það heim og saman við grunntóninn í stefnu flokksins sem í tímans rás hefur jafnan verið einhverskonar félagshyggja , byggðastefna og atvinnupólitík .
Á viðreisnarárunum svonefndu , milli 1960 og 1970 , þegar Framsóknarflokkurinn var í stjórnarandstöðu var fylgið nærri 30% .
Eftir því sem nær okkur dregur í tíma verður fylgið svo minna , þó úrslitin 1979 séu frávik .
Árin 1987 og 1991 greiddu 18,9% kjósenda Framsókn atkvæði sitt .
Flokkurinn fékk 23,3% fylgi í kosningum 1995 sem ekki hefur verið jafn mikið síðan .
Er margra mat að flokkurinn hafi þar goldið langvarandi stjórnarsamstarfs við Sjálfstæðisflokk en í kosningum 2007 var fylgið 11,7% .
Hagurinn vænkaðist lítið eitt 2009 , þegar fylgið náði 14,8% fylgi , sem þó er um það bil helmingi minna en á blómatímanum upp úr 1960 .
" Skýringar á því hvernig fylgið hefur dalað á löngum tíma eru sjálfsagt margar .
Stundum hefur verið sagt að fólk yfirgefi flokkinn þegar það flytur á mölina .
Þetta getur meira en verið .
Framsókn hefur að minnsta kosti aldrei sem skyldi náð fótfestu hér á Reykjavíkursvæðinu , " segir Egill Heiðar Gíslason sem var framkvæmastjóri Framsóknarflokksins um langt árabil .
" Yfirleitt hefur fylgið dvínað þegar flokkurinn er í ríkisstjórn , enda þurfa alltaf einhverjir að gjalda fyrir óvinsælar ákvarðanir .
Hitt er þó merkilegt í sögulegu ljósi að nýjum formönnum hefur yfirleitt tekist að auka fylgi flokksins .
Það gerði Ólafur Jóhannesson í kosningum 1979 , Steingrímur Hermannsson 1987 , Halldór Ásgrímsson 1995 og nú síðast Sigmundur Davíð Gunnlaugsson þegar gengið var til kosninga fyrir tveimur árum ; það er við aðstæður í bæði efnahagslífi og stjórnmálum sem eiga sér engar hliðstæður í þjóðarsögunni .
" Sigurður Bogi Sævarsson sbs@mbl.is 