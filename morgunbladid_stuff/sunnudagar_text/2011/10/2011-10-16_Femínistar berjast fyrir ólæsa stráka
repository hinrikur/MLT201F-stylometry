Á dögunum kom út skýrsla þar sem birtar voru niðurstöður rannsóknar sem gerð var til að bæta námsárangur og líðan drengja í skólum Reykjavíkur .
Skýrslan virðist vera vel unnin og í henni má sjá margar merkilegar niðurstöður .
Ein af niðurstöðunum er sú að börn lesa lítið sér til gagns og gamans .
Almennt áhugaleysi nemenda á lestri hefur nokkuð lengi verið áhyggjuefni skólafólks , og hlýtur að vera áhyggjuefni allra .
Ólæs eða illa læs þjóð stendur höllum fæti .
Fréttablaðinu þótti fréttnæmast í niðurstöðunum að tæplega fjórðungur stráka gæti ekki lesið sér til gagns að lokinni grunnskólagöngu .
Án þess að gera lítið úr því að strákar virðast vera verr staddir að þessu leyti en stelpur vakna hjá mér ýmsar spurningar um mögulegar skýringar á þeirri staðreynd að krakkar eru verr læsir nú en oft áður .
Satt best að segja held ég að andfemínistar ættu að líta í eigin barm og velta fyrir sér hvort tungutak þeirra og hugmyndir geti átt þátt í að börn , strákar og stelpur , njóta þess ekki að lesa .
Þau sem berjast hatrammt gegn femínistum hafa gjarnan uppi orðræðu eins og þessa sem ég fann í skoðanakerfi á vef DV á dögunum ( hér birt stafrétt ) , og í Kaupmannahafnarbréfi í Morgunblaðinu frá 1995 : " mega stelpur ekki lengur vera kvennlegar og læra kvennlega hluti ? sumar hafa bara virkilegan áhuga á því og afhverju er það neikvætt ? " " [ ...
] rangt sé að krefjast þess að strákar leiki sér eins og stilltar stelpur .
Það sé misskilin jafnréttishugsun að álíta að strákar hafi gott af að vera skikkaðir til að leika sér á þann hátt .
Í dagvistun þyki strákar oft fyrirferðarmiklir .
Þeir þurfi að hamast og slást og tuskast , hafi ekki eirð í sér til að dunda , meðan stelpur leiki sér stilltar og prúðar og séu betri að dunda sér .
" Að undanförnu hafa femínistar gagnrýnt þá forheimsku skoðun að konur hafi fyrst og fremst áhuga á fegurð og fötum .
Þau sem vilja að konur séu kvenlegar og læri kvenlega hluti gera ekki ráð fyrir því að konur lesi " erfiðar " bækur , það er ekki kvenlegt að hafa sterkar skoðanir á heimsmálunum og lesa sér til um fræðilega hluti ( aðra en snyrtifræði ) .
Þetta gæti nú heldur betur haft þau áhrif að stelpur vilji ekki lesa , þær vilja ekki vera " ekki stelpur " .
En þá vandast málið þar sem strákar lesa enn síður en stelpur sér til gagns .
Þeir fá þau skilaboð að það sé þeim eðlislægt að slást og hamast og það sé ekki þeim samboðið að sitja í rólegheitum og lesa bækur , það er stelpna að sitja prúðar og dunda sér með bók í hönd , og strákar vilja ekki vera " ekki strákar " .
Það skyldi þó ekki vera að hugmyndir og tungutak andfemínista um hvað stelpur og strákar eigi að gera eigi einhvern þátt í því að krakkar séu almennt verr læsir nú en áður ? Gæti verið að andfemínistar séu ekki nógu vel læsir sjálfir og hafi ekki getað lesið sér til gagns gagnrýni femínista á staðalímyndir ? Þangað til þeir komast að niðurstöðu ættum við öll að þakka femínistum fyrir að berjast gegn staðalímyndum og stuðla þannig að því að allir , strákar og stelpur , séu fluglæsir .
Svo finnst mér að við ættum öll að sameinast í baráttunni gegn staðalímyndum sem ganga út á að stelpur vilji bara vera prinsessur og strákar tuskast .
Kannski tækist okkur þá að laða fleiri stelpur og stráka að bókunum , sjálfum sér og okkur öllum til góðs .
