Nemandi spurði nú í vikunni : Hvort er réttara að tala um að slíta samvistir eða slíta samvistum ? Lítum á sögnina slíta .
Sögnin slíta hefur nokkrar merkingar og hún stýrir ýmist þolfalli eða þágufalli : slíta eitthvað eða slíta einhverju , og það vill svo til að merkingin er ekki sú sama ef fallstjórnin er önnur .
Slíta , í merkingunni , skilja að , taka í sundur , slíta í tvennt eða rífa , ' tekur með sér þolfall .
Menn slíta band , snúru eða taug , slíta eitthvað upp , jafnvel með rótum , menn verða stundum að slíta sig lausan , slíta sig frá verki þótt þeim sé það þvert um geð , og einnig er unnt að slíta einhvern af sér sem manni þykir leiðinlegur eða þreytandi .
Í öllum þessum dæmum stýrir sögnin þolfalli og merkingin er í grundvallaratriðum hin sama : ' taka í sundur eða skilja að ' .
Náskyld þeirri merkingu er merkingin að ' tæta sundur ' sem algeng er í fornsögum þegar hrafnar eða úlfar slíta hræ að loknum orrustum .
Þegar sögnin slíta stýrir þágufalli , slíta einhverju , er um tvær merkingar að ræða : Fyrri merkining er sú að eitthvað ' eyðist , lúnar , slitnar eða þreytist af notkun eða aldri ' : Slíta má fatnaði eða áhöldum og menn verða margir hverjir slitnir af elli .
Nokkuð kaldhæðið dæmi um notkun sagnarinnar slíta í þessari merkingu má finna í Gísla sögu Súrssonar þegar Börkur hinn digri heimtar af Ingjaldi í Hergilsey að hann selji fram sakamanninn Gísla Súrsson en hótar honum lífláti ella .
En Ingjaldur svarar svo : " Eg hefi vond klæði og hryggir mig ekki þó að eg slíti þeim eigi gerr .
" Síðari merking sagnarinnar slíta með þágufalli er að ' enda eitthvað eða rjúfa , ljúka einhverju eða láta eitthvað hætta ' .
Menn slíta tali , slíta fundi eða þingi , þjóðhöfðingjar slíta viðræðum , par getur slitið sambandi sínu eða trúlofun sinni og í fornsögum slitu menn búi eða bardaga í þágufalli .
Rétt er að geta þess að þolfalli bregður fyrir með sögninni slíta í þessari merkingu frá fornu fari við hlið þágufallsins .
Þeir slitu talinu eða talið , slitu þinginu eða þingið , slitu veislunni eða veisluna .
Orðið samvist eða samvistir er ein tegund af samskiptum manna sem eiga sér upphaf og endi , líkt og fundur , þing , eða trúlofun og líklega er eðlilegast og almennast í nútímamáli að samvistum sé slitið í þágufalli líkt og fundi , þingi eða trúlofun .
Að slíta samvistir í þolfalli getur samt engan veginn talist rangt .
Þegar Þorgeir Ljósvetningagoði mælir fyrir kristni á Íslandi leggur Ari fróði honum þessi orð í munn : " Það mun verða satt , er vér slítum í sundur lögin , að vér munum slíta og friðinn .
" Hugsanlegt er að Þorgeir hafi litið á friðinn eins og þing eða samtal og að með því að slíta friðinn væri friði einfaldlega lokið .
Heldur er það samt bragðdauf notkun sagnarinnar .
Hitt er líklegra að Þorgeir hafi haft í huga þá merkingu sagnarinnar að ' rífa eða tæta sundur ' líkt og þegar hrafnar slíta hræ .
Og satt að segja er ólíkt mergjaðra að hugsa sér lögin og friðinn slitin og tætt af ósætti landsmanna um hinn nýja sið .
Úr því að minnst er á ófrið má geta þess að í fréttum er stundum sagt frá því að stríðandi aðilar hafi samið um vopnahlé , jafnvel varanlegt vopnahlé .
Ég bið lesendur velta fyrir sér hvort hlé geti verið varanlegt og hvort hepplegra er að slíta hléið eða slíta hléinu .
Framundan er dagur íslenskrar tungu .
Látum oss vona að fjölmiðlaumræðan verði ekki með sama jarðarfararsniðinu og undanfarin ár .
Losum okkur við gamalþreytt tuð um málspillingu unga fólksins og áhrif enskunnar , og sleppum því hvað íslenskan á skammt í að bætast í flokk útdauðra tungumála í heiminum .
Við getum notað daginn í svo margt annað , þar á meðal góða og gagnrýna umræðu um hlutverk tungumálsins í menningu og samskiptum , og hvernig við notum eða misnotum tungumálið í pólitískri umræðu .
Það mætti til dæmis ræða við stjórnendur kennaramenntunar í landinu og spyrja hvað gert sé til að búa leik- og grunnskólakennara undir að ausa af lindum bókmenntanna með öllum börnum og kenna þeim að nota móðurmál sitt af kunnáttu í námi , leik og starfi .
Lifið heil ! 