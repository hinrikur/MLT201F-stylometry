Fyrstu viðbrögð ábyrgra borgara á þrengingartímum eru að styðja viðleitni yfirvalda til sparnaðar .
Þetta gildir einnig þegar boðað er að leggja niður líknardeild á Landakoti og þrengja að annarri slíkri í Kópavogi .
En líknardeildirnar hafa verið aðdáunarverðar á alla lund og hefur starfsfólk þar gert eins gott úr og hægt er , þegar öll sund eru að lokast og lækningar ekki lengur von .
Fjölmargir þakklátir aðstandendur geta borið vitni um þetta .
Borgaraleg ábyrgðarkennd á ekki við En þegar betur er að gáð kemur á daginn að hin borgaralega ábyrgðarkennd á ekki lengur við .
Fjármunum ríkisins er sóað á báðar hendur og menn sjást ekki fyrir .
Stundum komast þó yfirvöld ekki upp með vitlausustu fyrirætlanir sínar .
Ef seinni Icesave-samningurinn ( sá miklu skárri ! ) hefði ekki verið stöðvaður af þjóðinni eins og sá fyrri þá hefði íslenska ríkinu verið ætlað að reiða 16 milljarða af hendi á þessu ári til erlendra kröfuhafa sem áttu þó enga kröfu á íslenska almenning .
Hvar hefðu menn skorið niður á móti þeim ósköpum ? En þótt þjóðinni og forsetanum tækist að afstýra þessu og meiru til sat ríkið uppi með mikil útgjöld .
Því það kostaði verulega fjármuni að þurfa tvennar almennar kosningar til að stöðva Icesave-bábiljuna .
Samanlagt var það yfir hálfur milljarður sem þar hvarf .
Vissulega var þeim fjármunum vel varið ef horft er til hinna brjálæðislegu skuldbindinga sem átti að binda þjóðinni af þeim sem þó áttu helst að gæta hagsmuna hennar .
En fólkið átti ekki að þurfa að verjast sinni eigin ríkisstjórn .
En upphæðina vegna tvennra kosninga er rétt að setja í samhengi við umræðu dagsins .
Hálfi milljarðurinn er nánast sama tala og Landspítalanum er gert að spara .
Þegar fréttamaður Ríkisútvarpsins spurði Steingrím J. Sigfússon um þennan sparnað svaraði hann því til að Landspítalanum hefði " verið hlíft " fram að þessu .
Fréttamaðurinn kyngdi þessari ótrúlegu ósvífni þegjandi og var líkast því að hann hefði flutt til Íslands úr fjarlægu landi daginn áður og vissi hvorki í þennan heim né annan .
Endalaus dæmi um óþarfa eyðslu Og svo áfram sé minnt á Icesave hafði ríkisstjórnin eytt hundruðum milljóna í kostnað vegna samningagerðar sem íslenska þjóðin vildi ekkert hafa með að gera .
Það er von að almenningur vilji ekki láta loka líknardeildum til að borga fyrir slíkt og þvílíkt .
En fjárausturinn í óþarfa er ekki bundinn við Icesave .
Samfylkingin fékk þá grillu í höfuðið að íslenska stjórnarskráin hefði haft eitthvað með það að gera að bankarnir voru rændir innan frá af helstu skjólstæðingum hennar .
Hvergi hefur fundist stafur eða snifsi með pári á sem styður þessa furðulegu kenningu .
En enn og aftur varð bábilja besta forsendan fyrir dýrkeyptum ákvörðunum .
Anað var í kosningar til svokallaðs stjórnlagaþings .
Fólkið í landinu sýndi að það hafði ekki gleypt hina göróttu flugu stjórnvalda .
Þátttaka í kosningunum varð sú lélegasta sem nokkru sinni hefur sést í almennum kosningum .
En þær kostuðu þó engu að síður sitt , eða á þriðja hundrað milljóna króna .
Framkvæmd kosninganna var að auki ömurleg enda kosningauppskriftin ekki beysin .
Sjálfur Hæstiréttur landsins , sem er stofnana seinþreyttastur til vandræða , taldi sig , fjölskipaðan , ekki komast hjá því að ógilda kosningarnar .
En þá var reynt að fá Alþingi til að hafa úrskurð Hæstaréttar að engu ! Það má segja þingheimi til hróss að meirihluti hans tók ekki þátt í þeirri óhæfu , en það gerði minnihlutinn og það létu stjórnvöld landsins duga .
Skrípaleikurinn , sem fór fram í kjölfarið , hefur þegar kostað nærri þrjú hundruð milljónir króna .
Fyrir þá fjárhæð hefði mátt reka líknardeild sjúkrahúss með sóma í heil þrjú ár .
Það er aukaatriði í þessari umræðu að afrakstur skrípaleiksins er í góðu samræmi við kosningarnar sem Hæstiréttur ógilti .
Tveimur árum of seint hefur Alþingi nú sett á laggirnar tvær nýjar rannsóknarnefndir m.a. um málefni sparisjóðanna .
Eins og til þess verkefnis er stofnað seint og um síðir skal því hér spáð að út úr því verki muni ekkert koma sem gagn verði að .
En sú starfsemi mun kosta fjármuni sem ella hefðu getað staðið undir rekstri líknardeilda sjúkrahúss árum saman .
Nefndirnar eiga að koma sér fyrir í húsi sem stendur tómt úti á Seltjarnarnesi .
Starfsemi Landlæknis var flutt úr því húsi í flaustri og að óþörfu og því verður ríkið að borga háa leigu á þessum stað , því í óðagotinu gleymdist að skoða leigusamning um húsið áður en ætt var af stað .
Þeir peningar , sem þarna munu tapast , hefðu getað nýst til að tryggja rekstur líknardeildar sjúkrahúsa um drjúga stund .
Jóhanna Sigurðardóttir mætti í Hörpu og tilkynnti að ríkisstjórnin myndi " gefa " Háskóla Íslands 375 milljónir króna á ári næstu fjögur árin .
Á daginn kom að þessi skyndihugmynd hafði ekki verið rædd við fjárveitingarvaldið á Alþingi .
Og þegar Jóhanna var spurð hvaðan þessir peningar ættu að koma varð minna en fátt um svör .
Þegar gengið var á hana sagði hún vandræðalega " við munum finna þá ! " Peningarnir , sem forsætisráðherra þykist ætla að " finna " , myndu duga til að reka líknardeild sjúkrahúsa landsins í 15 ár ! Og ekki má gleyma aðlögunarstandinu að ESB , sem þjóðin vill ekkert hafa með að gera .
Allt stjórnkerfið er undirlagt í því máli með ótrúlegum útgjöldum .
Ferðakostnaðurinn vegna þess alls hrannast upp .
Óþörf ferðalög utanríkisráðherrans eins myndu duga til að reka líknardeild Landakotsspítala mánuðum saman .
ESB-málið er dautt mál .
Það er illa gert að henda ómældum fjármunum í það dauða mál , sem ella mætti nota til að gera síðustu lífdaga aldraðra eða illa veikra Íslendinga bærilega .
Sláandi viðbrögð Í Morgunblaðinu í gær er frásögn á forsíðu .
Þar segir : " Eiginmaður Lilju Huldar Sævars liggur á líknardeildinni á Landakoti en hann er 82 ára gamall og m.a. með veikt hjarta .
Loka á deildinni í sparnaðarskyni , flytja þjónustuna í Kópavog og fækka um fjögur rúm .
Lilja segir óvissuna um framtíðina óþolandi , þau viti hvorki hvenær né með hvaða hætti breytingarnar verða .
Hún segir að allir flutningar hafi reynst manninum hennar erfiðir en hann hefur m.a. legið á tveimur deildum á Landspítalanum auk líknardeildanna á Landakoti og í Kópavogi .
" Mér finnst þetta bara hræðileg tilhugsun , ég get ekki annað sagt , " segir Lilja sem óttast að verða vansvefta af áhyggjum .
" Við erum bara í lausu lofti .
Hvert á fólkið að fara ? Það getur ekki farið heim , það þarf miklu meiri umönnun en er hægt að veita því heima , " segir hún .
Líknardeildirnar í Kópavogi og á Landakoti séu báðar dásamlegar og starfsfólkið í sérflokki .
" Það er með ólíkindum að það eigi að skera þarna niður , þessir stjórnendur gera sér enga grein fyrir því hvernig það er að eldast og þurfa á þjónustu að halda , " segir hún .
Soffía Anna Steinarsdóttir , aðstoðardeildarstjóri líknardeildarinnar , tekur í svipaðan streng .
" Þetta er ömurleg staða .
Það ríkir sorg á þessum vinnustað , " segir hún .
Soffía óttast að við það að flytja þjónustuna í Kópavog muni glatast tíu ára uppsöfnuð sérþekking starfsfólks deildarinnar á Landakoti á sviði líknarhjúkrunar aldraðra .
Byrjuð að skammast sín ? Ríkisstjórnin hefur allan sinn starfstíma þrengt ár frá ári að fjárhagslegri stöðu Landspítalans .
Það þurfti ótrúlega óskammfeilni að segja við fréttamann og þjóðina að Landspítalanum hefði verið hlíft fram til þessa , eins og Steingrímur J. Sigfússon leyfði sér að gera .
Þegar fólk eins og hann og forsætisráðherrann eru loks hætt að þora að tala um stjórnina sína sem " norræna velferðarstjórn " þá er það þó vissulega næsta örugg vísbending um að jafnvel þau séu byrjuð að skammast sín pínulítið .
Það mátti ekki seinna vera .
