Starf lögreglu á Íslandi er enginn dans á rósum , álagið er mikið og hættur leynast víða .
Lýsing lögreglukonu í Reykjavík í Sunnudagsmogganum í dag á fólskulegri líkamsárás sem hún og félagi hennar urðu fyrir við skyldustörf fyrir þremur árum er svakaleg .
Átta karlmenn réðust þá á þau eftir að samkvæmi í heimahúsi hafði verið stöðvað vegna hávaða .
Grípum aðeins niður í frásögn konunnar af glímu hennar við einn árásarmannanna : " Ég var farin að þreytast .
Félagi minn var þá hvergi sjáanlegur .
Maðurinn reyndi að bíta mig í hendurnar og ég var ekki með hanska .
Ég reyndi að verja á mér hendurnar .
En skyndilega gerðist eitthvað .
Áður en ég vissi af var hinn handtekni búinn að taka mig hálstaki .
Ég trúði ekki því sem var að gerast .
Ég þurfti að hugsa fljótt svo ég næði andanum .
Ég þrýsti hökunni niður til að ná að anda og greip um höndina á manninum sem þrýsti um hálsinn á mér .
Í hinni hendinni hélt ég enn á handjárnunum .
Ég sló handjárnunum aftur fyrir mig , fyrir ofan höfuðið á mér .
Það var það eina sem ég gat gert í von um að maðurinn myndi sleppa takinu .
Ég vissi ekki hvar höggið myndi enda .
Ég sló handjárnunum í andlitið á manninum .
Hann sleppti þá hálstakinu en greip í staðinn um hárið á mér .
" Það er ótrúlegt til þess að vita að svona lagað geti gerst á Íslandi .
En það er veruleiki .
Virðing fólks fyrir lögreglunni virðist á hröðu undanhaldi og erfitt að rengja lögreglukonuna þegar hún fullyrðir : " Ég er lögreglumaður og í lífshættu í vinnunni á hverjum degi .
" Er þetta virkilega rétti tíminn til að skera niður fjárframlög til lögreglunnar ? Upphafi evrunnar var fagnað með flugeldum og hrossabrestum .
Myntbandalagið var enn eitt skrefið á leið til aukins samstarfs innan Evrópu .
Stríðskynslóðirnar litu svo á að hin sameiginlega mynt væri liður í að fyrirbyggja að nokkurn tímann brytist aftur út stríð á meginlandi Evrópu .
Atburðir undanfarinna mánaða hafa sýnt að evran er ekki sú himnasending , sem ætlað var .
Í upphafi voru sett ströng skilyrði fyrir þátttöku í myntbandalaginu , en þegar nær dró upptöku evrunnar og ljóst var að aðildarríkjunum myndi ekki takast að uppfylla þau var slegið af kröfunum .
Í úttekt í þýska tímaritinu Der Spiegel er því lýst hvernig brestir myntbandalagsins voru í raun ljósir frá upphafi .
Þar er evrunni líkt við tifandi tímasprengju og hún sögð hættulegasti gjaldmiðill heims .
Tilhneiging ríkir til að skella skuldinni á Grikki .
Þeir hagræddu vissulega hagtölum sínum af mikilli hugkvæmni til að virðast standa betur að vígi og þegar þeir hefðu átt að reyna að taka til í ríkisfjármálunum tóku þeir einfaldlega ný lán .
En þeir voru ekki einir um að nýta sér ódýrt lánsfé .
Andstaðan við evruna var mest í Þýskalandi .
Þýskur almenningur óttaðist að þurfa að borga með hinum evruríkjunum .
Stjórnmálamennirnir lofuðu að svo yrði ekki .
Þess vegna var klásúla um það að einstökum evruríkjum yrði ekki komið til hjálpar .
Nú er ljóst að það munu reynast staðlausir stafir og það er ekki eina evruloforðið , sem farið hefur fyrir lítið .
Grikkland er aðeins örlítill partur af hagkerfi evrusvæðisins , en skuldahali Grikkja teygir sig inn í banka og fjármálastofnanir .
Ef Grikkir geta ekki borgað sogast þær inn í kreppusvelginn .
Engin leið er að segja hvað það mun kosta skattborgara evrusvæðisins að bjarga sameiginlegu myntinni eða hvort hún mun lifa af .
Nú hefur sýnt sig að evran dugar ekki nema á sólskinsdögum .
Þegar á móti blæs verður hún að fótakefli .
