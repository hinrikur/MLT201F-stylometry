Elísabet Englandsdrottning er í opinberri heimsókn í Ástralíu þessa dagana og var af því tilefni efnt til móttöku í þinghúsinu í Canberra á föstudag .
Meðal heimamanna sem drottningin hitti þar var þessi stæðilega stúlka , Liz Cambage , sem leikur körfuknattleik með Bulleen Boomers í kvennadeildinni í Ástralíu , Tulsa Shock í kvennadeildinni í Bandaríkjunum , WNBA og ástralska landsliðinu .
Vel fór á með nöfnunum .
Cambage er engin smásmíði , 203 sentimetri á hæð og 98 kg .
Faðir hennar er frá Nígeríu en móðirin áströlsk .
Þau kynntust í Lundúnum , þar sem Cambage er fædd , en skildu þegar stúlkan var aðeins þriggja ára .
Flutti hún þá með móður sinni til Ástralíu .
Drottningin , sem orðin er 85 ára , ætlar að gefa sér góðan tíma með hinum fjarlægu þegnum sínum í þetta skiptið , heimsóknin mun standa í ellefu daga .
