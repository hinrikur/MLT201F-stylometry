Valeyrarvalsinn er ný bók eftir Guðmund Andra Thorsson , safn smásagna sem tengjast .
Fyrir 25 árum skrifaði Guðmundur Andri verðlaunasmásögu en fékkst ekki aftur við þetta form fyrr en nú í þessari nýju bók .
" Ég skrifaði smásögu í fyrsta sinn árið 1986 , fyrir tuttugu og fimm árum , og það var líka í fyrsta sinn sem ég settist gagngert niður til að skrifa eitthvað af þessu tagi , ég ætlaði mér að fást við fræðimennsku og gagnrýni , " segir Guðmundur Andri .
" En það voru sem sagt þau boð út látin ganga í ríkinu að hver sá sem skrifaði góða smásögu fengi peningaverðlaun í smásagnasamkeppni á vegum Listahátíðar – heilmikinn pening og þetta notaði ég til að plata sjálfan mig til að prófa að skrifa smásögu .
Það gerðist eitthvað furðulegt þar , eitthvað kom innúr mér sem ég hafði ekki vitað að væri þar .
Ég hreppti þarna önnur verðlaun , á eftir honum Sveinbirni I. Baldvinssyni sem skrifaði skínandi sögu og fór svo til Spánar fyrir peninginn .
Eftir það hætti ég að skrifa en fór vinna á Máli og menningu enda gamalreyndur prófarkalesari úr skóla Elíasar Marar .
Svo spanaði Halldór Guðmundsson mig upp í að reyna að skrifa skáldsögu og mér tókst að telja sjálfan mig á að slappa af með þeirri kenningu að það sem plagaði íslenska rithöfunda helst væri skortur á metnaðarleysi og skrifaði Mín káta angist á nokkrum mánuðum .
Síðan hef ég skrifað nokkrar bækur .
Og svo allt í einu vitjaði smásagnaformið mín aftur þar sem ég var á göngu niðri í fjöru – það fauk í mig þarna í rokinu heima á Álftanesi .
Ég fæ svona heilu bækurnar stundum í hausinn og þessi var svona .
Hún gerist í þorpi sem heitir Valeyri og fjallar um fólk sem ég held að við þekkjum flest , venjulega Íslendinga .
Sögurnar eru sextán og gerast allar á sömu tveimur mínútunum á Jónsmessunni núna í sumar – það er sem sagt ytri tíminn en innri tími sagnanna spannar hins vegar miklu lengri tíma , mörg ár og heila mannsævi stundum .
Sögurnar tengjast og skarast á alls konar hátt , sömu persónur koma fyrir aftur og aftur , manneskja í einni sögu er að bíða eftir manneskju í annarri , ein saga klárast í annarri , það er hringt úr einni sögu í aðra og saman mynda þær eina frásögn .
Þær fjalla allar um einsemd og ást og ætli megi ekki segja að þær séu svolítið angurværar .
Ég veit ekki alveg hvort þetta er skáldsaga eða smásagnasafn – þetta er eitthvað þar á milli , ég kalla þetta sagnasveig .
Sögurnar lýsa kannski ekki því sem þær fjalla um .
Þær gerast þegar eitthvað er í þann veginn að gerast eða eitthvað hefur gerst en þær lýsa því ekki endilega sem þær snúast um .
Og svo er hægt að finna í safninu alls konar þræði , alls konar sögur , jafnvel heila skáldsögu .
En fyrsta sagan er sem sagt um þessa ungu konu sem hjólar gegnum þorpið í doppóttum sumarkjól .
Hún er af erlendu bergi brotin , stjórnar kórnum á staðnum .
Það eru kórtónleikar um kvöldið og hún er að fara að gera klárt í Samkomuhúsinu .
Henni bregður fyrir í flestöllum sögunum og í síðustu sögunni stígur hún af hjólhestinum og fer inn í Samkomuhúsið en þá er líka allt breytt .
" Í annarlegu ástandi Þú hefur afar góðan stíl .
Liggurðu yfir stílnum ? " Já , ég fæ stundum að heyra það og þá finnst mér alltaf eins og það liggi eitthvað ósagt " en " í loftinu .
En jæja , ég held ég verði að svara því játandi .
Ég er eins og málari sem málar aftur og aftur ofan í sama flötinn .
En svo get ég verið eldsnöggur að skrifa þegar svo ber undir , eins og til dæmis þegar ég skrifa pistla .
" Af hverju leggurðu svona mikið upp úr stílnum ? " Ég nota orðin til að fanga eitthvað , stemningu , ástand , hlutskipti fólks og búa til andrúmsloft í textanum .
Kannski hef ég bara erft brageyrað frá Indriða afa mínum sem gat gert vísur , kannski er þetta af því að ég varð ekki konsertpíanisti og tónskáld eins og ég hefði átt að verða .
Annars er þetta ekki meðvitað .
Þegar ég skrifa er ég alltaf í annarlegu ástandi .
Ég kemst í geðshræringu og finn mjög sterkt til með persónunum og hlutskipti þeirra sem er oft frekar raunalegt og einmanalegt í mínum sögum .
En um leið er partur af mér utan við þetta , kaldur .
Það myndast þá einhver spenna í textanum sem mér finnst eftirsóknarverð .
Skrifa þurrt , sagði Halldór í Kristnihaldinu .
" Þú starfar sem yfirlesari á bókaforlagi , lærirðu eitthvað af því sem nýtist þér við eigin ritstörf ? " Það held ég ekki .
Þetta er svo ólíkt .
Ég vona hins vegar að ég nýtist í sumu einmitt af því að ég sinni sjálfur alls konar ritstörfum .
Það er mjög skemmtilegt að fara inn í annarra manna texta og starfa þar , maður virkjar þá stöðvar í sér sem annars myndu bara ryðga .
Ég hef alltaf trúað því að maður eigi að vera örlátur á hugmyndir , hreinlega ausa þeim út hægri og vinstri því að hugurinn er töfrahirsla eins og í ævintýrunum , því meira sem tekið er úr honum því meira kemur í hann .
Ég hætti reyndar um hríð að vinna á bókaforlagi en fór að gera útvarpsþætti , var annars eins og John Lennon ; heima að baka brauð og taka á móti stelpunum mínum þegar þær komu úr skólanum .
Það fór að vísu mjög fljótt svo að þær fóru að baka ofan í mig þegar þær komu úr skólanum – alla vega yngri stelpan .
Þetta var dásemdartími en ég skrifaði ekkert meira en áður þótt ég hefði miklu meiri tíma til þess .
Nú eru stelpurnar orðnar eldri og þurfa síður á því að halda að einhver taki á móti þeim þegar þær koma heim .
" Góð nærvera Thors Þegar þú byrjaðir að skrifa , var þá ekkert erfitt að vera sonur þekkts rithöfundar , Thors Vilhjálmssonar ? " Ég hef aldrei fundið til þess og held að ég hafi bara grætt á því hvernig sem á það er litið .
Við erum reyndar ansi ólíkir pennar , ég líkist móður minni meira í því hvernig ég skrifa að minnsta kosti .
Svo er líka auðvitað spurning um hvað maður gerir sér rellu yfir hlutunum .
Þetta hefur að minnsta kosti örugglega verið erfiðara fyrir hann þegar hann var að byrja sinn rithöfundarferil og tókst að verða sameiningartákn í miðju kalda stríðinu því bæði vinstrimenn og hægrimenn fórnuðu höndum yfir því hvað þessi maður vildi upp á dekk .
" Var hann áhrifavaldur í lífi þínu ? " Já auðvitað .
Við vorum mjög nánir alla tíð og hann var alltaf mjög eindreginn í stuðningi sínum við allt sem maður tók sér fyrir hendur , gerði það meira að segja fyrir mig að þykjast hafa gaman af alls konar músík sem maður var að halda að honum .
Svo var hann stundum að minnast á þetta löngu eftir að maður sjálfur var hættur að hlusta á það : " Hann var nú ansi góður , hann þarna Emerson og Lake og Palmer , var það ekki ? " Hann sýndi okkur Chaplin-myndir og Eisenstein , las Íslendingasögurnar og Doddabækur og tók mann með sér í bæinn á pósthúsið og að heimsækja Kjarval , á tónleika og hingað og þangað og spjallaði við mann á leiðinni um lífið og mennina .
Svo þagnaði hann smástund áður en hann sagði : " Og svo tjöllum við okkur í rallið " eða " rimsírams og flimsíflams og ballíbæ " .
" Aðstoðaðir þú hann eitthvað við skriftirnar ? " Hann las fyrir .
Hann skrifaði í vasakompur og stílabækur sem hann las upp úr og skáldaði út frá .
Í mörg ár meðfram fullri vinnu vélritaði mamma textann eftir honum og editeraði jafnharðan og svo tók ég við .
Mig minnir að Grámosinn hafi verið fyrsta bókin sem ég sló inn fyrir hann .
Hann var sískrifandi og skilur eftir sig ókjör af vasabókum með dagbókarfærslum , skáldskap , hugrenningum , teikningum , rissi og öðru sem nær allt aftur til Parísaráranna , kringum 1950 þegar hann er að verða til sem listamaður .
Vasabókin – eiginlega var hún hans listform .
" Þú hlýtur að sakna hans .
" Hann var fyrirferðarmikil og stundum krefjandi persóna , gæddur " geði hvers veðurs " eins og Þorsteinn frá Hamri orðaði það svo vel í ljóði sem hann orti eftir pabba og hann skilur eftir sig stórt skarð í lífi okkar allra sem voru nánust honum .
Hann skildi eftir sig mikla orku sem maður finnur að er lengi að setjast .
Þetta er jákvæð orka og henni fylgir góð nærvera .
" Þú finnur fyrir honum ? " Já .
" Trúirðu á líf eftir dauðann ? " Á þennan hátt geri ég það .
" Sambland af pokapresti og krata Þú skrifar reglulega um þjóðfélagsmál í Fréttablaðið , er ekki alveg greinilegt að þú ert vinstrimaður ? " Ég skrifa nú bara í þau blöð sem biðja mig um það .
Ég held ég hafi ósköp lítið spennandi skoðanir , ætli ég sé ekki sambland af pokapresti og krata .
Það er voða erfitt að vera öfgasinnaður krati .
Pistlarnir eru meira svona uppástungur um umræðuefni en beinlínis ætlaðir til skoðanamótunar enda finnst mér að fólk eigi sífellt að endurskoða og endurmeta allt .
Ég skrifa þessa pistla yfirleitt á sunnudagsmorgnum .
Þá virkja ég lítinn kall í hausnum á mér sem hefur alls konar meiningar .
" H vernig finnst þér íslenskt þjóðfélag vera , er það ekki dálítið leiðinlegt í öllu þessu nöldri ? " Það eru fleiri að tjá sig en nokkru sinni og það er gott , nú er kaffistofuskvaldrið og sundlaugapottaspjallið komið í meira opinbert rými , sem er netið og útvarpsstöðvar sem bjóða upp á símaspjall .
Þá flýtur náttúrlega ýmislegt með og sumir hafa hátt sem kenna hruninu um allar sínar ófarir í lífinu .
Fólk tjáir sig líka á misjafnlega fágaðan hátt og þótt það segi " ég vill " er ekki þar með sagt að það hafi ekkert fram að færa .
En auðvitað er mikið gargað og sterk öfl sem róa undir .
Það er tekist á um gríðarlega hagsmuni .
Það er mikið verið að tala um peninga og skuldir og afskriftir sem eru víst mestar hjá þeim sem sýnt hafa með óyggjandi hætti að þeir kunni ekkert með fé að fara en engar hjá þeim sem alltaf hafa staðið í skilum .
Það er enn einhver grundvallarmeinsemd í okkar þjóðfélagi sem sést til dæmis á því að þessir bankasýslumenn létu sér detta í hug að þeir gætu ráðið þar forstjóra mann sem kom síðast nálægt bankastarfsemi til að gefa samflokksmönnum sínum heilan banka til að tæma .
Ólafur Ólafsson , sem fékk bankann , hefur fengið tvær Hörpur afskrifaðar .
Ég held að hér væri hægt að búa til frábært lítið samfélag , ef höfð væri ofurlítil skynsemi og sanngirni að leiðarljósi , það eru allar forsendur til þess .
Mér hefur dottið í hug að við séum enn ekki alveg búin að ná okkur eftir herinn og hermangið .
Það voru ekki bara Suðurnesin sem fóru illa út út því heldur öll þjóðin – þjóðarsálin .
" Aftur að skáldskapnum .
Ertu yfirleitt ánægður með bækur þínar ? " Mér finnst þær frábærar þegar ég hef nýlokið þeim , svo ágætar , síðan sæmilegar og loks – hvað var það nú aftur – áfátt ? En ég las reyndar Náðarkraft sem útvarpssögu síðasta sumar og þá fannst mér hún miklu betri en mig minnti , eiginlega bara skratti góð .
Þannig að þetta er nú ekki einhlítt .
Mér finnst þessi nýja bók núna auðvitað alveg frábær en þú sérð nú hvað er að marka það .
" Hvernig tekurðu gagnrýni ? " Illa .
Ég kvíði því að lesa hana , líður eins og nú eigi að afhjúpa mig .
Gagnrýni á ekkert að vera handa höfundum – hún er handa öðru fólki .
" 