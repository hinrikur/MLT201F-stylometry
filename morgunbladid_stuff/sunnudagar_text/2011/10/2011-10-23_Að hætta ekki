Ég reykti í fimmtán ár án þess að taka svo mikið sem hálfs dags pásu .
Lengstu pásurnar voru flug sem gátu farið uppí sex til átta tíma .
En fyrir nokkrum árum var mér orðið ljóst að ég myndi ekki deyja ungur , þannig að ég ætti kannski að fara að huga að heilsunni .
Því þótt það sé kannski í lagi að deyja í fyrra fallinu útaf reykingum þá finnst mér óhugguleg tilhugsun að vera seinni hlutann á lífsleiðinni í einhverjum öndunarvélum og með allskyns heilbrigðisvandamál sem væru afleiðing af þessu sígarettusogi mörgum árum fyrr .
Það merkilega er að þessar reykingar eru líka fyrir löngu hættar að vera góðar .
Þegar maður reykir svona mikið þá er ekki ein einasta þeirra góð .
Þetta er bara vani , maður bara tekur þetta allstaðar upp og kveikir í .
Þetta byrjaði allt með því að ég var í sambandi fyrir nokkrum árum þar sem ég varð undir í baráttunni fyrir því að reykja inni í íbúðinni .
Ástæðan fyrir því að ég varð undir í baráttunni fyrir reykingum á heimilinu var sú að vígstaða hennar var betri þar sem íbúðin var hennar .
Ég ákvað að gera eitthvað jákvætt úr ósigrinum og prufa að hætta að reykja .
Það var stórmerkileg reynsla .
Ég tók þetta í skrefum ; byrjaði á því að eyða stöðum sem ég reykti á .
Mér var bannað að reykja inni í íbúðinni en setti sjálfur bann á bílinn minn .
Svo setti ég bann á sígarettur fyrir hádegi sem var mjög árangursríkt .
Það sem gerðist var að í fyrsta skiptið í mörg ár fóru sígaretturnar að verða góðar .
Fyrsta sígarettan sem ég fékk mér í hádeginu varð að hálfgerðum unaði .
Um líkamann , sem var svo vanur öllum þessum eiturefnum , fór nettur titringur af vellíðan þegar ég fékk mér hádegissígarettuna .
Því færri sígarettur sem ég fékk mér því betri urðu þær .
Þannig náði ég að fækka þeim svo mikið að á endanum voru þær allar farnar .
Nokkrir dagar án sígarettna voru áhugaverðir .
En áhugaverðastir voru þeir dagar þar sem ég svindlaði mér í eina yfir daginn .
En síðan fór svindlið að aukast og fyrr en varði var ég orðinn keðjureykingamaður á nýjan leik .
En þar sem það var svo gaman að hætta , fór ég fljótt aftur að reyna að hætta .
Ég hef verið að reyna að hætta síðan .
Einn félagi minn frétti af því að ég væri að reyna að hætta að reykja .
Hann benti mér á lyf sem hægt væri að fá sér og það virkaði þannig að ef maður tæki lyfið inn , þá myndi mann ekki langa í sígarettu .
Ég prufaði lyfið og viti menn , maður fékk ekki neitt útúr sígarettunum , maður gat alveg eins reykt pappír .
Á örskömmum tíma hætti ég alveg reykingum .
Ég var hundóánægður með lyfið og henti því , þar sem það var alltof árangursríkt .
Fyrst þá áttaði ég mig á því að mig langaði ekki til að hætta að reykja , heldur langaði mig til að vera í því að hætta að reykja , sem er ekki alveg það sama .
Það er eiginlega ákvörðun um að halda áfram að reykja , bara af meiri nautn .
Börkur Gunnarsson borkur@mbl.is 