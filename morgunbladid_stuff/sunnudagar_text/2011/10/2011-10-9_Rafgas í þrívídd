Ekki verður þverfótað fyrir þrívíddarsjónvarpstækjum sem stendur og framboð hefur aukist á efni fyrir slík apparöt .
Skerpa og birtuskil skipta miklu í þrívíddinni og eru upp á sitt besta í rafgastækjum eins og Panasonic TXP50VT30 .
Þetta Panasonic tæki er mikið að vöxtum , 50 " tæki og því eins gott að gera ráð fyrir þriggja til fjögurra metra fjarlægð frá skjá að áhorfanda .
Með tækinu fylgja tvenn þrívíddargleraugu .
Þrívíddartækni Panasonic kallast Vreal 3D , en ekki að það skipti neinu höfuðmáli .
Í tækinu er þráðlaus USB sendir , innbyggður gervihnattamóttakari og kortalesari , en tækið getur birt JPEG-myndir og spilað myndskeið á ýmsu sniði og tónlist á MP3-sniði .
Það getur breytt tvívíðri mynd í þrívídd , en ekki fannst mér það skila neinu af viti ; betra er að leyfa tvívíddinni að vera í tvívídd og draga bara fram gleraugun þegar það á við .
Skerpa er +5.000.000 : 1 og svartími 0.001 msek .
Hljóðkerfið , 3x10w Nicam Stereó 2.1 Surround , hljómaði vel þar sem ég prófaði tækið , en ef maður hefur efni á slíku sjónvarpi hefur maður líka efni á almennilegu heimabíói .
það er nokkuð þungt , eins og rafgastæki almennt ; 38,5 kg Öll venjuleg tengi og nokkur til : eitt USB tengi fyrir Wi-Fi / HDD upptöku , tvö USB tengi fyrir Wi-Fi / HDD upptöku og / eða lyklaborð , eitt Scart-tengi , 4 HDMI og Component Tengi CI rauf , SVHS , CVBS , DNLA , Optical og PC tengi .
Svo er vitanlega tengi fyrir heyrnartól .
Rafgas eða LCD ? Sjónvarpstækni á krossgötum Rafgas ( plasma ) eða LCD er spurningin , því þó velflestir séu með LCD tæki þá gefa rafgastækin alltaf betri mynd .
Hvort á að velja fer aftur á móti yfirleitt ekki bara eftir myndgæðum .
Fyrir heimabíó eru rafgastækin betri , myndin betri , birtuskil betri og sjónarhornið betra .
Þau hafa þó líka sína ókosti ; eyða meira rafmagni , eru þyngri og yfirleitt dýrari .
Sem stendur er rétt að mæla með rafgastæki fyrir þá sem eru mjög áhugasamir um kvikmyndir og eins íþróttir eins og fótbolta þar sem hraðinn er oft mikill , mikið að gera á skjánum í einu .
Hvað framtíðina varðar þá spái ég því að stutt sé í að LED LCD-tæki , eins og til að mynda Panasonic tækið hér fyrir ofan , fari að skáka rafgastækjum .
Þau nota LED lýsingu , ljósdíóður , í stað þeirrar baklýsingar sem almennt er notuð í LCD tækjum og fyrir vikið nota þau talsvert minni straum , munar jafnvel allt að þriðjungi , og birtuskil eru líka mun meiri í slíkum tækjum – svart er svart til að mynda .
Einnig verður hægt að hafa tækin enn þynnri en hingað til hefur þekkst og dæmi um sjónvarpstæki sem eru ekki nema þrír sentimetrar að þykkt .
