Pólverjar ganga að kjörborðinu í dag , sunnudag .
Sitjandi samsteypustjórn Donalds Tusks forsætisráðherra hefur forustu samkvæmt skoðanakönnunum , en ljóst þykir að mjótt verði á munum og ekki sýnt að stjórnin nái meirihluta á þingi þrátt fyrir forskotið .
Helsti andstæðingur Tusks er Jaroslaw Kaczynski .
Bróðir hans , Lech Kaczynski , fórst í flugslysi 10. apríl 2010 .
Hann var að koma til lendingar í Smolensk í Rússlandi ásamt Mariu konu sinni og 94 forustumönnum í pólsku þjóðlífi , stjórnmálamönnum , embættismönnum og kirkjuleiðtogum , sem allir fórust með honum .
Flugslysið var mikill harmleikur fyrir Pólverja .
Bræðurnir Lech og Jaroslaw voru eineggja , en þótt erfitt væri að greina á milli þeirra voru þeir ólíkir í háttum .
Lech var fjölskyldumaður , en Jaroslaw einfari , sem bjó hjá mömmu sinni .
Jaroslaw hefur verið lýst sem hugmyndafræðingnum , en Lech hafi séð um að setjast í embættin .
Tvíburarnir þóttu skarpir í gagnrýni sinni , en sérsinna og var litið á þá sem utangarðsmenn í pólitík á árunum eftir hrun járntjaldsins .
Eftir aldamót fór þeim hins vegar að vaxa ásmegin og árið 2005 uppskáru þeir , sigruðu fyrst í þingkosningum og síðan í forsetakosningum .
Lech varð forseti og Jaroslaw forsætisráðherra árið eftir .
Eftir slysið bauð Jaroslaw Kaczynski sig fram til forseta .
Hann komst í aðra umferð og tapaði þá naumlega með 47% atkvæða .
Nú leiðir hann flokk sinn , sem heitir Réttur og réttlæti , og virðist ætla að ná á milli 20 og 30% atkvæða .
Stjórnarliðarnir kunna að hafa forskot , en það hefur skroppið saman á undanförnum vikum .
Kaczynski hefur beint spjótum sínum að Þjóðverjum í kosningabaráttunni .
Í nýrri bók gefur hann til kynna að ekki hafi allt verið með felldu við það hvernig Angela Merkel kanslari komst til valda .
Hann varar við stórveldisbrölti hennar .
Kaczynski segir að vestrænir nágrannar Póllands hafi spillt og keypt pólsku yfirstéttina og heldur því fram að þýskar fjárfestingar í vesturhluta Póllands stefni sjálfstæði landsins í voða .
Í vor skammaðist Kaczynski út í þýska minnihlutahópinn í Slesíu og sagði að hann væri útsendari nágrannaríkis , sem vildi endurskoða söguna .
Þegar Tusk sagði eftir flugslysið að bæta ætti samskiptin við Rússa sagði Kaczynski að nú væru hann og Vladimír Pútín , forsætisráðherra Rússlands , búnir að semja um að senda sig til Síberíu .
Síðar var sagt að þetta hefði átt að vera brandari .
Í júní dró hann í efa að bróðir sinn lægi í raun í líkkistunni í Varsjá .
Rússarnir hefðu raðað líkamspörtum úr flugslysinu af handahófi í kisturnar .
Í vikunni sagði Kaczynski að Merkel ætlaði að knésetja Pólland í samstarfi við Pútín og á föstudag hélt hann því fram að aðstoð við Grikkland væri aðeins ætlað að bjarga þýskum og frönskum bönkum , sem hefðu lánað Grikkjum peninga .
Tusk segir að sigur Kaczynskis hefði í för með sér að samskipti Póllands við grannríkin myndu versna að nýju .
" Stjórn undir forustu Jaroslaws Kaczynskis myndi ýta undir ágreining undir kjörorðinu allir gegn öllum .
Hann sagði að Kaczynski beitti " óhreinum meðulum " til að skemma sambandið við Þýskaland og bætti við : " Það er mjög sorglegt og áhyggjuefni .
" Slá nú kennurunum við Pólland var eina landið í Evrópusambandinu þar sem mældist hagvöxtur árið 2009 .
Hagvöxturinn það árið var 1,7% og 3,8% í fyrra .
Pólverjar hafa nú forsæti í Evrópusambandinu og á fundi í gær sagði Donald Tusk , forsætisráðherra Póllands , að nú væru nemendurnir , nýliðarnir í ESB , farnir að vinna heimavinnuna sína betur en kennararnir .
Standa vel í kreppunni Pólland hefur staðið efnahagsþrengingarnar í heiminum betur af sér en flest ríki .
Í Póllandi hefur verið hagvöxtur á meðan önnur ríki Evrópusambandsins hafa glímt við samdrátt í efnahagslífinu .
Donald Tusk hefur verið forsætisráðherra landsins frá 2007 og haldi hann velli verður það í fyrsta skipti , sem sitjandi forsætisráðherra gerir það í kosningunum í Póllandi frá því að járntjaldið féll .
Tusk segir að hann þurfi áframhaldandi umboð frá kjósendum til að ljúka því verki , sem hann hafi hafið .
Þegar Tusk komst til valda hófst hann handa við að bæta samskiptin við Evrópusambandið .
Hann hefur hins vegar sagt að hann hafi hagsmuni Póllands í fyrirrúmi og gagnrýnt björgunaraðgerðir á evrusvæðinu .
Hann hefur ekki viljað setja dagsetningu á það hvenær Pólverjar hyggist taka upp evruna .
