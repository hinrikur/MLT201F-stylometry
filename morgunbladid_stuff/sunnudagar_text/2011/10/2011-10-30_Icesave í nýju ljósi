Það er upplýsandi að lesa kaflann úr bók Sigurðar Más Jónssonar Icesave samningarnir – afleikur aldarinnar sem birtist í Sunnudagsmogganum í dag .
Þar er því lýst hversu ógagnsæ , fálmkennd og gerræðisleg vinnubrögðin voru þegar Steingrímur J. Sigfússon fjármálaráðherra og Jóhanna Sigurðardóttir forsætisráðherra staðfestu samningana um Icesave í júní árið 2009 .
Það er löngu fram komið að Svavar Gestsson , aðalsamningamaður Íslands , virðist hafa verið algjörlega veruleikafirrtur er hann gekk frá samningunum fyrir Íslands hönd , að eigin sögn vegna þess að hann nennti ekki að hafa þá hangandi yfir sér lengur .
En í þessu bókarbroti kemur fram að hverfandi samráð var haft í samningaferlinu .
Ekki var aðeins gengið gegn vilja þingsins heldur einnig embættismanna sem að málinu komu : " Embættismennirnir voru fullir efasemda og sumum fannst eins og þeir hefðu gengið frá skelfilegum samningi , sem jafnvel jaðraði við landráð .
Þeir töldu sig hins vegar hafa lítið svigrúm til að hafa áhrif á málið , hvað þá að mótmæla samningnum .
Þeir óttuðust um feril sinn og hugsanlega hafa þeir haft í huga erfitt atvinnuástand utan veggja stjórnsýslunnar .
" Landráð er stórt orð .
Nú sækja þessir sömu ráðamenn annan mann til saka fyrir landsdómi í máli sem minnir helst á Réttarhöld Kafka .
Það er eftirtektarvert að ráðherrann sem flæktist fyrir þeim í þessu máli varð skömmu síðar að taka pokann sinn .
Embættismennirnir höfðu því ástæðu til að óttast um starf sitt .
Og hafa ber í huga að þetta var áður en pólitíska gjörningaveðrið hófst um málefni Bankasýslu ríkisins .
Það fór eins um hana og önnur fyrirheit ríkisstjórnarinnar .
Stjórn Bankasýslunnar sagði af sér vegna pólitískra afskipta í stofnun sem stofnuð var til að draga úr pólitískum afskiptum ! Athvarf sem forðar kattahvarfi Kattholt , eina athvarfið á Íslandi fyrir ketti í óskilum , á í miklum rekstrarerfiðleikum .
Í samtali í Sunnudagsmogganum í dag upplýsir Anna Kristine Magnúsdóttir , formaður Kattavinafélags Íslands , að ef ekki kæmu til matargjafir frá stórum fyrirtækjum væri búið að loka athvarfinu .
Reykjavíkurborg , Seltjarnarnes og Mosfellsbær greiða 1.700 krónur með hverjum ketti í eina viku en önnur sveitarfélög á höfuðborgarsvæðinu láta starfsemina sig engu varða enda þótt kettirnir sem komið er með í Kattholt séu vitaskuld gómaðir innan þeirra bæjarmarka líka og raunar víðar – allt frá Keflavík að Selfossi .
Bág staða Kattholts hlýtur að vera afleit , bæði frá bæjardyrum kattelskra og þeirra sem hafa skömm á þeim málleysingjum .
Hvað ef eina athvarfinu verður lokað ? Það hlýtur að þýða að lausaganga katta eykst til muna með tilheyrandi vanlíðan dýravina og óþægindum fyrir aðra íbúa .
Sú göfuga skepna kötturinn hefur fylgt manninum frá örófi alda og sveitarfélögin á höfuðborgarsvæðinu hljóta að bera gæfu til að leysa þetta mál .
Tæpast er um ógurlegar upphæðir að tefla ! Jafnframt er rík ástæða til að taka undir með Önnu Kristine þegar hún hvetur félagsmenn í Kattavinafélaginu til að greiða ársgjaldið .
Að hennar sögn eru heimtur aðeins um 50% .
Ekki er nóg að skrá sig í félag – hugur þarf að fylgja máli .
