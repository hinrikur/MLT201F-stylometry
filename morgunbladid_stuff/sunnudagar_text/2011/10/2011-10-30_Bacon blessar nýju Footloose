Hörðustu aðdáendur dansmyndarinnar Footloose frá árinu 1984 glöddust ekki þegar í ljós kom að endurgera átti myndina .
Sú skoðun var áberandi að ekki ætti að eiga við svona kvikmyndaklassík .
Stjarna myndarinnar , Kevin Bacon , sem lék Ren McCormack í upphaflegu myndinni hefur núna gefið myndinni blessun sína .
" F-Loose ! Var að sjá hana .
Til hamingju Craig , Kenny , Julianne , Dennis , Andie , Miles og allir leikararnir .
Þið rokkið , " skrifaði Bacon á Twitter í vikunni og setti um leið mynd af bíómiðanum sínum inn á síðuna .
Nýja myndin , sem er með Kenny Wormald í hlutverki Rens , hefur fengið góða dóma og notið vinsælda í bíóhúsum en dómur Bacons vegur auðvitað líka þungt .
Sérstaklega hjá þeim sem þótti vegið að honum með þessari endurgerð .
Kevin Norwood Bacon fæddist 8. júlí árið 1958 og er því 53 ára .
Hann hefur leikið í mörgum vinsælum myndum og unnið til Golden Globe- og SAG-verðlauna .
Breska dagblaðið The Guardian hefur tilnefnt hann í hóp bestu leikaranna sem hafa aldrei hlotið Óskarsverðlaun .
Hann fékk hins vegar stjörnu á frægðargangstétt Hollywood árið 2003 .
Langlíft hjónaband Bacon kvæntist leikkonunni Kyru Sedgwick 4. september árið 1988 , sem gerir hjónaband þeirra eitt það langlífasta í Hollywood .
Hjónin hafa leikið saman í nokkrum myndum , Pyrates , Murder in the First , The Woodsman og Loverboy .
Sedgwick hefur notið mikilla vinsælda síðustu ár í hlutverki sínu sem lögregluforinginn Brenda Leigh Johnson í The Closer .
Þau eiga tvö börn , Travis , f. 23. júní 1989 , og Sosie Ruth , f. 15. mars árið 1992 .
Fjölskyldan er ekki búsett í Los Angeles eins og svo margir leikarar heldur í New York , nánar tiltekið bæjarhlutanum sem kallaður er Upper West Side á Manhattan .
Bacon var boðið að vera í nýju myndinni en hann afþakkaði .
" Kevin var skynsamur að neita því , " sagði leikstjórinn Craig Brewer í viðtali við E ! Online .
" Ég held hann hafi haft góða ástæðu til að segja nei .
Ég held að hann hafi vitað að myndin yrði ómerkilegri ef hann myndi skyndilega birtast og blikka myndavélina .
Það hefði gert frásögnina veikari .
" Bacon er enn stoltur af Footloose , myndinni sem gerði hann að stjörnu .
" Fólk lítur á myndina sem poppað léttmeti .
En ef þú lítur til baka og horfir á hana þá er myndin mun djarfari en fólk man .
" 