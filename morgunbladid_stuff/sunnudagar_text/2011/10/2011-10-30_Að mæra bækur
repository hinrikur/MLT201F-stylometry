Mikill er máttur fjölmiðla .
Um daginn réðu Kolbrún Bergþórsdóttir og Páll Baldvin Baldvinsson sér ekki af kátínu yfir frumraun sænska rithöfundarins Jonasar Jonassonar , Gamlinginn sem skreið út um gluggann og hvarf , í Kiljunni , bókmenntaþætti Egils Helgasonar , og viti menn , bókin seldist upp daginn eftir og hefur verið mest selda bókin á Íslandi síðan .
Það er reyndar ekki að furða því að bókin er bráðskemmtileg lesning og fær mann jafnvel til að hlæja upphátt hvað eftir annað , nokkuð sem ekki hefur gerst frá því að Góði dátinn Svejk var síðast á náttborðinu .
Velgengni bókarinnar er því fullkomlega verðskulduð , en hún hefði líklega aldrei orðið með þessum hætti ef ekki væri fyrir Kiljuna .
Nú er engin nýlunda að sjónvarpsþættir hafi áhrif á sölu bóka .
Oprah Winfrey hefur rekið bókaklúbb í sjónvarpsþáttum sínum og þeir höfundar , sem komast að hjá henni , detta í lukkupottinn .
Matt Haig , höfundur bókarinnar Radley-fjölskyldan , sagði þegar hann var gestur bókmenntahátíðar í Reykjavík í haust að kynningarmál á bókum á Bretlandi væru komin í öngstræti .
Á Bretlandi eru Richard og Judy þekkt nöfn í bókarýni .
Þau voru stjórnendur sjónvarpsþáttar um bækur .
Árið 2004 stofnuðu þau bókaklúbb , sem snerist um það að tíu bækur voru teknar sérstaklega fyrir á ári og að endingu voru veitt sérstök verðlaun fyrir bók ársins í þeirra nafni þar sem atkvæði almennings réðu úrslitum .
Haig lýsti því hvernig bækur , sem komust að í þættinum , voru sérstaklega kynntar þannig í verslunum og það hefði haft gríðarleg áhrif á sölu að komast að hjá þeim og bætti við að það hefði verið borgað með bókunum .
