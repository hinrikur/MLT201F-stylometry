Þetta fór fram úr okkar björtustu vonum , " segir Thomas Böhm um þátttöku Íslands í bókastefnunni í Frankfurt , en hann var þýskur bókmenntaráðunautur Sögueyjunnar Íslands .
Einróma álit þeirra fjölmörgu sem blaðamaður ræddi við á bókastefnunni var að það hefði verið mikið lán að njóta krafta hans á tímabilinu , bæði vegna góðrar yfirsýnar og öflugra tengsla innan þýsks bókmenntaheims og eins vegna mikils metnaðar fyrir hönd verkefnisins .
" Við gátum verið bjartsýn , þar sem við höfðum skipulagt okkur langt fram í tímann og unnið úr helstu smáatriðum , þetta snýst jú allt um þau , " bætir hann við .
" Flestir í teyminu voru saman í Frankfurt mánuði áður en bókastefnan hófst og leystu úr flækjum sem upp komu , hvaða höfundar kæmu , hver sækti þá , hver færi á hvaða bás , og svo framvegis .
Það var aldrei einn um verkefnin , heldur unnu tveir og þrír að þeim saman .
Þetta var auðvitað mikil vinna , en það var aldrei stress eða óvissa um að við réðum við þetta .
Þar sem við lögðum mikla vinnu í undirbúninginn gátum við verið bjartsýn , en við gátum aldrei verið viss um hvernig uppskeran yrði – hversu dásamlegt yrði að fylgjast með gestum koma í íslenska skálann og upplifa nándina við bókaunnendur á íslenskum heimilum – fara ríkari en þeir komu .
Frankfurter Allgemeine Zeitung sagði að þar hefði rifjast upp um hvað bókastefnan snerist fyrr á tímum – gleðina að lesa .
Hana væri að finna í íslenska skálanum ; Íslendingar hefðu ekki misst sjónar á tilganginum með þessu öllu saman .
" – Það er líka mikill árangur að stuðla að útgáfu á yfir 200 íslenskum höfundarverkum í Þýskalandi ? " Já , en þú verður að skilgreina það betur .
Annars spyr fólk sig hver hafi efni á að kaupa yfir 200 bækur eða tíma til að lesa þær .
Það er ástæðan fyrir því að við gáfum út bækling fyrir þýsk bókaforlög , sem byggist á íslenska bókalistanum sem kemur út á Íslandi fyrir hver jól .
Þar veitum við yfirsýn yfir bækurnar sem koma út en þeim er kaflaskipt og þar eru til dæmis aðeins tæplega 40 nýjar skáldsögur .
Í aðra röndina er hægt að mæla árangurinn út frá arði af verkefninu .
Sala á höfundarrétti felur í sér tekjur fyrir íslensk útgáfufyrirtæki og íslenska höfunda og við getum verið stolt af því hversu vel tókst til .
En jafnframt þurfum við að gæta þess að senda út rétt skilaboð í Þýskalandi .
Þetta snýst líka um fjölbreytni og breidd samtímabókmennta á Íslandi .
Margir höfundar hafa ekki enn verið þýddir .
Og það er ánægjulegt að út eru að koma sígildar sögur , sem ekki hafa verið þýddar áður , bækur eftir Indriða G. Þorsteinsson og Þórberg Þórðarson , Íslendingasögurnar í nýrri þýðingu og hvern hefði dreymt um að ævisaga Snorra Sturlusonar yrði gefin út í Þýskalandi ! " – Fá Þjóðverjar ekki nóg af íslenskum bókum ? " Þetta er aðeins upphafið , " svarar Böhm og hristir höfuðið sannfærður .
" Nú hefur komist á samband milli íslenskra höfunda og þýskra forleggjara .
Auðvitað munu ekki allar íslenskar bækur seljast vel , við skulum ekkert vera að blekkja okkur , sumar munu ganga upp og aðrar ekki .
Það getur verið tilviljun .
En hingað til hefur Taxi 79 selst í yfir 10 þúsund eintökum , fyrsta upplag af öllum bókum Suhrkamp-forlagsins seldist upp og Hallgrímur Helgason komst á metsölulista Spiegel yfir harðkápubækur .
Og það hefur rignt jákvæðum dómum , svo við skulum krossleggja fingur og vona að jólin verði íslenskum höfundum gæfurík .
" – Hvernig eiga Íslendingar að fylgja þessu eftir ? " Það er ekki mitt að ákveða .
Ég er ekki í því hlutverki og ætla ekki að setjast í dómarasæti .
En ég get lagt mat á það sem gengið hefur upp hjá öðrum þjóðum .
Hollendingar festu í sessi það skipulag , sem mótast hafði er þeir voru heiðursgestir í Frankfurt árið 1992 .
Þeir starfræktu bókmenntasjóðinn áfram og héldu við upplýsingakerfinu , annars vegar til að sjá um hvernig efni væri undirbúið og kynnt fyrir erlendum útgáfufyrirtækjum og hins vegar til að upplýsa almenning .
Vefsíða Sögueyjunnar Íslands er einmitt frábært fordyri íslenskrar menningar .
Þetta tvennt er mikilvægt .
En svo gafst líka vel hjá Hollendingum að halda í það skipulag að eftir sem áður þurfi erlendar menningarstofnanir aðeins að þekkja eitt símanúmer til að fá aðstoð .
Það brúar gjár og Hollendingar hafa áttað sig á því .
Ef ég rek menningarstofnun í Þýskalandi og vil vinna með hollenskum útgefanda , þá hringi ég í náunga sem heitir Bas Pouw .
Erindið getur verið af ýmsum toga , til dæmis að mig vanti sex áhugaverða íslenska höfunda á bókmenntahátíð , fimm íslenskar útgáfur á ráðstefnu eða fimm íslenska blaðamenn í kynningarferð .
" – Spurst hefur að þú takir núna við alþjóðlegri bókmenntahátíð í Berlín .
" Nei , " segir hann og hlær .
" Ég mun byrja að hugsa um það 2. janúar árið 2012 .
Það var skilyrði af minni hálfu þegar ég réð mig þar til starfa .
Annað væri ómögulegt og myndi skaða bæði verkefnin .
Ég mun ljúka starfi mínu með Íslendingum og síðan taka við keflinu í Berlín .
En í nýja starfinu hlakka ég til að bjóða íslenskum höfundum til Berlínar og starfa með bókmenntahátíðinni í Reykjavík .
Ég er í ágætu sambandi við skipuleggjendur hennar , hef sótt hana þrisvar og er öllum hnútum kunnugur , svo það væri ánægjulegt ef tækifæri gæfist að starfa með þeim .
" Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 