Mörg stríð eru háð vegna baráttu um náttúruauðlindir sem eru að verða af skornum skammti .
Ef við einbeittum okkur að því að vernda auðlindir okkar þyrfti ekki að berjast um þær .
Þannig er náttúruvernd nátengd því að halda friðinn í heiminum .
Við sem erum meðvituð um þetta berum því mikla ábyrgð .
Við megum ekki þreytast , við megum ekki gefast upp , við verðum að halda áfram .
" Þessi orð kenísku baráttukonunnar Wangari Maathai , er hún tók við friðarverðlaunum Nóbels árið 2004 , lýsa baráttu hennar í hnotskurn .
Maathai var óþreytandi við að vekja athygli á mikilvægi náttúruverndar , kvenréttinda og friðar og taldi þessa þætti þétt samantvinnaða .
Maathai , sem fæddist árið 1940 , lést í vikunni eftir baráttu við krabbamein .
Lífsgæðin aukin Wangari Maathai stofnaði árið 1977 Græna beltið , hreyfingu sem miðaði að því að vernda umhverfið og nýta náttúruna á sjálfbæran hátt , en gríðarleg skógareyðing hafði orðið á stórum svæðum í Kenía , líkt og víðar í Afríku .
Á löngu tímabili höfðu upprunalegir skógar í fjöllunum í Kenía verið ruddir og í staðinn gróðursettar fljótsprottnar trjátegundir .
Einhæf ræktunin hafði mikil áhrif á allt lífríki skóganna og þurrkar og eðjuflóð úr bröttum fjallshlíðunum gerðu svæði óbyggileg .
Maathai hafði alla tíð trú á að konur væru lykillinn að því að vernda umhverfið , þær væru ábyrgðarmenn hvers heimilis , ræktuðu matvælin , söfnuðu eldiviði og þekktu jarðargæðin .
Því ákvað hún að uppfræða konur í sveitum landsins um náttúruvernd , hvernig væri hægt að nýta landið á sjálfbæran hátt og uppskera aukin lífsgæði um leið .
Með því að fá konurnar í lið með sér við skógrækt og að berjast fyrir bættum aðgangi að hreinu vatni myndaðist öflug hreyfing , aðallega kvenna , sem enn í dag nýtur mikillar virðingar meðal almennings í Kenía og víðar í Afríku .
" Konur eru orðnar þess meðvitaðar að þær , frekar en stjórnvöld , eru varðmenn umhverfisins , " sagði Maathai í ræðu árið 1994 .
Pólitíska lífið En Wangari Maathai var þó umdeild og lenti ítrekað upp á kant við stjórnvöld .
Á áttunda áratugnum , er fyrrverandi eiginmaður hennar var í kosningabaráttu til þings , fór hún að móta pólitískar hugmyndir sínar frekar og tengja þær við umhverfisvernd og atvinnusköpun .
En frami eiginmannsins þáverandi var fyrirferðarmikill .
Maathai sat þó ekki auðum höndum og úr varð stofnun Græna beltisins .
Eftir að hafa skilið við eiginmanninn , sem varð mikið fjölmiðlamál , fór hún að einbeita sér að eigin frama í stjórnmálum .
Það gekk ekki átakalaust fyrir sig .
Um tíma var hún ofsótt af pólitískum andstæðingum , svo mjög að hún treysti sér ekki til að hafa börnin sín hjá sér .
Hún komst loks á þing árið 2002 og hlaut þá yfirburðakosningu .
Eitt helsta baráttumál Maathai alla tíð var aukið lýðræði en lýðveldið Kenía var ungt að árum og spilling gegnsýrði stjórnmálin .
Þó að Græna beltinu , með sínum mannúðlegu baráttumálum , væri víðast hvar vel tekið af almenningi litu stjórnvöld á hreyfinguna sem ógn við ríkjandi öfl og lögðu því oft stein í götu hennar .
Beitarlönd þurrka út skóga og valda neyð Wangari Maathai barðist lengi fyrir endurheimt skóga í Kenía og grasrótarhreyfingin sem hún stofnaði , Græna beltið , tók einnig til hendinni í nágrannalöndunum , m.a. Eþíópíu og Sómalíu .
Undir merkjum Græna beltisins hafa milljónir trjáa verið gróðursettar .
Maathai hélt því alla tíð fram að skógareyðing hefði gríðarleg áhrif á allt lífríkið og þar á meðal afkomu fólks .
Maathai tók því virkan þátt í umræðunni um orsakir hungursneyðarinnar sem nú geysar í Austur-Afríku og hefur kostað þúsundir manna lífið .
Maathai sagði í sumar að nauðsynlegt væri að takast á við orsök þurrkanna , sem væri ofnotkun á landi .
" Við höfum talað um hnignun landgæða í áratugi , " sagði Maathai í útvarpsviðtali .
" Því miður hafa stjórnvöld á þessum svæðum ekki hlustað og ekki tekið áhyggjur okkar alvarlega .
" Matthai sagði gríðarstóra skóga fellda til að brjóta land til beitar , án alls framtíðarskipulags .
Þetta hefði mjög alvarleg áhrif á árnar , þeim væri veitt á tún og næðu því ekki til þeirra svæða sem nú hefðu orðið hvað verst úti í þurrkunum .
Fékk fyrsta doktorsprófið Wangari Maathai fæddist í Nyeri í Kenía árið 1940 .
Hún var fyrsta konan í Austur- og Mið-Afríku til að fá doktorspróf .
Hún nam líffræði við Mount St .
Scholastica-háskólann í Kansas 1964 og lauk svo mastersprófi frá háskólanum í Pittsbourgh .
Doktorsprófið tók hún svo við háskólann í Nairobi .
