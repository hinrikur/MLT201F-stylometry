Helga Sigríður Sigurðardóttir var aðeins 12 ára þegar hún fékk hjartaáfall í fyrra .
Hún var á milli heims og helju um tíma , óttast var að Helga þyrfti nýtt hjarta en betur fór en á horfðist .
Það þykir kraftaverki næst að Helga Sigríður hélt lífi en hún er ótrúlega hress í dag miðað við það sem gekk á .
Texti og myndir : Skapti Hallgrímsson skapti@mbl.is Helga Sigríður Sigurðardóttir á Akureyri mætir í skólann eins og hver annar nemandi , æfir fimleika líkt og fjöldi 13 ára stelpna og aðstoðar við þjálfun yngstu krakkanna á laugardögum .
Allt ósköp hversdagslegt .
Helga býr þó að meiri lífsreynslu en jafnaldrarnir ; eftir að hún hné niður í skólasundi fyrir tæpu ári var þessi unga akureyrska stúlka í bráðri lífshættu um tíma .
Í ljós kom mjög sjaldgæfur hjartagalli , óttast var um tíma að hún þyrfti að fá nýtt hjarta en blessunarlega þurfti þess ekki með .
Helga er lífsglöð og skemmtileg stelpa , harðákveðin í að halda sínu striki þrátt fyrir mótlætið .
Reynir á sig eins og hún getur og stundum heldur meira en fjölskyldan er hrifin af : " Hún storkar sjálfri sér dálítið – og okkur ! " segir María Egilsdóttir , móðir Helgu Sigríðar , og brosir til dóttur sinnar þegar Sunnudagsmogginn hittir mæðgurnar að máli á heimili þeirra .
Ellefu mánuðir eru liðnir síðan Helga Sigríður veiktist .
Það var 24. nóvember .
Vissi að það var alvarlegt Hún var sein fyrir í sundtímann .
" Stelpurnar voru búnar að synda einn eða tvo hringi þannig að ég hljóp út og hoppaði ofan í laugina , en fann strax smábrjóstsviða .
Hélt samt áfram en eftir að ég hafði synt einn hring fór mér að líða illa og ákvað að fara upp úr og inn í klefa .
Þá fattaði ég að þetta væri eitthvað alvarlegt því mig svimaði svo mikið ; ég sá ekkert og sikksakkaði um gólfið .
Mér leið ömurlega , " segir Helga Sigríður þegar hún rifjar upp daginn örlagaríka .
Starfsmaður sundlaugarinnar kom að henni í búningsklefanum og fljótlega var hringt á sjúkrabíl eftir að leið yfir Helgu .
Sigurður Bjarnason , faðir Helgu og María , sem er hjúkrunarkona og ljósmóðir , komu bæði fljótt á staðinn .
Hún segir að Helga hafi verið hressari fyrst eftir að hún kom á slysadeild Sjúkrahússins á Akureyri ( FSA ) .
Í fyrstu gerði enginn sér grein fyrir því hvað var að , skiljanlega ; ekki er algengt að 12 ára barn fái hjartaáfall .
Einna helst var talið , vegna þess hvernig lungun brugðust við , að Helgu Sigríði hefði svelgst illilega á vatni .
Þróunin var sú að Helga átti sífellt erfiðara með andardrátt og var því svæfð og flutt á gjörgæsludeild .
Ástandið versnaði eftir því sem á leið kvöldið og ljóst að Helga yrði að komast í hjarta- og lungnavél á Landspítalanum – háskólasjúkrahúsi ( LSH ) .
Því var flogið með hana til Reykjavíkur þangað sem komið var um miðnætti .
Nánast kraftaverk Helgu Sigríði var haldið á lífi með hjartahnoði í tæplega tvær klukkustundir áður en hún komst í sjúkraflugið , og áfram alla leiðina suður .
Helga var svo tengd við umrædda vél í snarhasti þegar hún kom á LSH því um líf og dauða var að tefla , að sögn Gylfa Óskarssonar , barnahjartalæknis á LSH , eins þeirra sem hafa meðhöndlað Helgu .
Gylfi segir það afrek hjá svæfingarlæknum FSA og sjúkraflutningamönnum á Akureyri að koma Helgu Sigríði lifandi á LSH .
Læknir sem Sunnudagsmogginn ræddi við segir það í raun hafa verið kraftaverk sem þeir menn og aðrir læknar á FSA hafi unnið .
Þeir sem flugu suður með Helgu Sigríði voru svæfinga- og gjörgæslulæknarnir Ásbjörn Blöndal og Sigurður E. Sigurðsson , og sjúkraflutningamennirnir Ólafur Stefánsson og Gunnar Rúnar Ólafsson .
Á sjúkrahúsinu nyrðra sinntu henni einnig Girish Hirlekar , forstöðulæknir gjörgæsludeildar og Oddur Ólafsson , svæfinga- og gjörgæslulæknir .
" Þegar hún kom suður rétt blakti hjartað og hjartalínurit morguninn eftir sýndi að eitthvað einkennilegt var í gangi , " segir María .
Læknum á LSH þótti langsótt að barnið hefði fengið kransæðastíflu en engu að síður var ákveðið að hún færi í hjartaþræðingu til að kanna hvers kyns var , og þá kom í ljós að aðalkransæðin til hjartans var nánast stífluð .
Helga hafði fengið hjartaáfall í sundlauginni .
Sjálkrafa kransæðaflysjun hafði orðið , eins og Gylfi Óskarsson orðar það við Sunnudagsmoggann .
Innra borð æðarinnar hafði losnað og mjög dregið úr blóðflæði til hjartans .
Líkast til hefur æðin verið lokuð að hluta þegar Helga var enn á FSA en orðin nær alveg stífluð þegar hún komst á LSH og var tengd hjarta- og lungnavélinni .
Þess má geta að Helga lenti aftur í hjartastoppi á skurðarborði LSH morguninn eftir .
Veit að hún hefði getað dáið María segir lán í óláni hve Helga Sigríður var nálægt sjúkrahúsi þegar hún veiktist .
Hefði hún ekki komist fljótt undir læknishendur hefði hún getað dáið og Helga segist vel gera sér grein fyrir alvöru málsins .
" Ég verð að viðurkenna að mér fannst alltaf leiðinlegt í sundi og reyndi oft að sleppa því .
En ég gerði það sem betur fer ekki þennan dag ; hefði ég sleppt sundi hefði ég jafnvel verið á leiðinni heim þegar þetta gerðist og ekki víst að ég hefði fundist nógu snemma , " segir hún .
María brosir : " Við skulum segja að einhver hafi haldið í höndina á henni ! Þessi alvarlegi galli veldur yfirleitt skyndidauða , en hún lifir og því erum við þakklát .
" Í hjartaþræðingunni var sett stoðnet í æðina til þess að halda henni opinni .
Þar með var búið að leysa vandamálið með blóðflæðið og þá var að fást við skemmdir sem höfðu orðið meðan æðin var lokuð .
Vinstri slegillinn , sem dælir blóði út til líkamans , dróst mjög illa saman , og óvíst hvernig hann næði næði að jafna sig ; hve mikið samdráttarhæfnin myndi aukast .
Gylfi segir að þar sem töluverðar líkur voru á að Helga Sigríður þyrfti á bráðri hjartaígræðslu að halda hafi verið ákveðið að senda hana til Svíþjóðar .
Slíkar aðgerðir eru ekki framkvæmdar hérlendis , en LSH er í samvinnu við bæði Östra Sjukhuset og Sahlgrenska í Gautaborg varðandi líffæraígræðslur , og Helga Sigríður var flutt á það fyrrnefnda .
Eldri sjúklingur hefði jafnvel ekki lifað slík veikindi af án þess að fara í hjartaígræðslu , en vegna þess hve Helga er ung vissu læknar að líkurnar á að hjartað næði sér væru meiri en ella .
Helga fór utan sunnudaginn 28. nóvember .
Sænskt læknalið sótti hana til Reykjavíkur .
Ekki var pláss fyrir foreldrana í sjúkraflugvélinni og þau María og Sigurður Bjarnason fóru því með áætlunarflugi .
" Þá var algjör óvissa á hvorn veginn þetta færi .
Ef hjartað myndi ekki taka við sér myndi hún þurfa að fara í hjartaskipti og við vildum auðvitað vera þar , " segir María .
" Maður fylltist lotningu þegar svona lið kom til Íslands að sækja 12 ára stúlku .
Allt var svo fagmannlegt og frábært , eins og á Landspítalanum og á Sjúkrahúsinu á Akureyri .
" Hjónin voru tæpar tvær vikur í Gautaborg með dóttur sinni .
" Það gekk á ýmsu , Helga sýndi framfarir en fór reyndar stundum tvö skref áfram og síðan eitt afturábak , " segir María .
Líðan Helgu Sigríðar batnaði með hverjum deginum í Svíþjóð að mati lækna .
Henni var haldið sofandi og var tengd hjarta- og lungnavélinni þangað til þriðjudaginn 30. nóvember .
Mjög sjaldgæfur galli Enn liggur ekki fyrir með óyggjandi hætti hvað gerðist í raun .
Í hjartaþræðingunni kom þó í ljós sá galli að upptök umræddrar æðar voru ofar en eðlilegt má teljast .
Ef til vill má rekja stíflunina til þess en læknar vilja þó ekki fullyrða það .
Flysjun á kransæð er sjaldgæfur atburður , og mjög sjaldgæfur hjá ungu fólki .
Skv. upplýsingum Girish Herlekar , forstöðulækni gjörgæsludeildar FSA voru þessi veikindi fyrst greind árið 1931 og næstu 76 ár , til 2008 , eru aðeins þekkt 440 tilvik í heiminum .
Vissulega gætu þau verið fleiri en ekki hafa fleiri verið skráð .
Eftir því sem best er vitað hefur enginn yngri en Helga Sigríður veikst með þessum hætti í heiminum .
Áður en hún veiktist var yngst vitað um 14 ára dreng á Indlandi , að sögn Girish .
Til marks um hve veikindin eru alvarleg má nefna að kransæðaflysjun eins og hér um ræðir uppgötvast sjaldnast fyrr en við krufningu .
Helga kveðst mikið hafa hugsað um tímann þegar hún var í Gautaborg , er forvitin og spyr mikils .
" Ég sé stundum fyrir mér eitthvað sem gerðist á gjörgæslunni eða þegar ég var nýkomin heim frá Svíþjóð , sem er skrýtið því ég var sofandi allan tímann .
" Hún var vakin mánudagskvöldið 6. desember og flaug heim frá Gautaborg á fimmtudegi , í fylgd íslensks læknis og hjúkrunarfræðings .
Það var ef til vill táknrænt , en þau Helga Sigríður lentu í miklum mótvindi , en komust þrátt fyrir allt á áfangastað .
" Þá var pláss fyrir okkur Sigga með .
Venjulega tekur flug frá Gautaborg um þrjá tíma en við vorum sjö tíma á leiðinni ! Mótvindurinn var svo mikill að við þurftum að millilenda á Hjaltlandseyjum til að taka eldsneyti , " segir María .
" Og mamma sem elskar að fljúga .
Eða þannig ! " segir Helga Sigríður og brosir stríðnislega .
Helga hafði verið meðvitundarlaus í heila viku þegar hún vaknaði umræddan mánudag .
" Mér finnst samt eins og ég muni eftir ykkur ; að mamma lá í rúminu , horfði á mynd í sjónvarpinu og hló .
Þá hló ég inni í mér en mamma segir að ég hafi legið alveg kyrr .
" María segir að þau hafi engu sambandi náð við dóttur sína nema fyrstu tvo tímana eftir að hún vaknaði .
" Þá gátum við spurt hana og hún svaraði þannig að við vissum að það væri í lagi með höfuðið á henni .
Það sem við óttuðumst mest var að hún hefði orðið fyrir miklum súrefnisskorti .
En svo dró hún sig í hlé og við náðum engu vitrænu upp úr henni fyrr en viku seinna .
" Helga segist muna óskýrt eftir því þegar hún vaknaði á mánudagsmorgni .
" Ég hef reynt að rifja upp hvenær ég vissi að ég hefði fengið hjartaáfall en get ekki munað það .
Mig langar svo að muna hvað ég hugsaði þegar mér var sagt þetta en ég man það ekki .
Mér hafði verið gefið svo mikið af lyfjum .
" Eftir komuna frá Svíþjóð var Helga Sigríður fyrst á gjörgæsludeild Landspítalans og síðan á barnadeildinni .
Fjölskyldan var fyrir sunnan um jól og áramót .
Helga gat ekki gengið , nema hvað hún tók nokkur skref á gjörgæslunni og studdist þá við hækjur .
Á gamlárskvöld uppgötvaði hún svo annan ferðamáta : " Þá vorum við hjá frænku minni sem á tvö lítil börn .
Ég fór úr hjólastólnum , settist á púða og dró mig áfram .
Það var gaman , " segir Helga og litlu frændsystkinin höfðu ekki síður gaman af uppátækinu .
Fjölskyldan fór heim til Akureyrar 6. janúar .
Helga Sigríður hafði óskað sér þess að geta vaknað heima hjá sér á afmælisdaginn , 7. janúar , ef þess væri nokkur kostur .
María segir þau Sigurð hafa talið , þegar þau fóru heim , að Helga yrði bundin við hjólastól lengi , þau hafi því skipt um bíl til þess að koma stólnum fyrir , en svo hafi engin þörf reynst á því .
Það var stór stund þegar Helga tók fyrsta skrefið eftir að hún kom heim til Akureyrar .
" Ég var þarna á ganginum , " segir hún og bendir ; " ég sleppti hækjunum , setti hendurnar upp að veggjunum og tók eitt skref ! " Helga Sigríður var í strangri sjúkraþjálfun fjórum sinnum í viku allan síðasta vetur og fram á sumar og er nú líka farin að mæta á fimleikaæfingar á ný , en þá skemmtilegu íþrótt æfði hún af miklum krafti .
Helga nefndi við blaðamann að þegar gerðar voru þrekæfingar mæddist hún oft fljótt , og átti stundum erfitt með að hlaupa mikið .
Eftir á að hyggja hafi gallanum í æðinni örugglega verið um að kenna .
" Það er æðislegt að fara aftur í fimleika .
Ég hita mig upp með stelpunum , hleyp eins og ég get og teygi á vöðvum .
Ég get ekki verið á öllum áhöldunum en fer alltaf á stóra trampólínið .
" " Hún kemur sjálfri sér á óvart , " segir María og Helga Sigríður botnar : " Ef mig langar til að gera eitthvað þá geri ég það bara ! " Áhugi á sjúkrahúsum Helga hefur lengi haft áhuga á að kynnast því hvernig er að vera á sjúkrahúsi .
" Ég fór í hálskirtlaaðgerð þegar ég var átta eða níu ára og fannst ömurlegt að fá ekki að gista ! " segir hún og hlær .
" Þegar ég fékk sandkorn í augað í skólanum , í 1. eða 2. bekk , hljóp ég beint til hjúkkunnar ! " Eftir að Helga Sigríður veiktist fékk hún sent gamalt myndband frá því hún var nýbyrjuð í grunnskóla , þar sem krakkarnir voru spurðir hvað þeir ætluðu sér að verða þegar þeir yrðu stórir .
" Ljósmóðir , eins og mamma , " var svar Helgu .
Kennari hennar á þeim tíma , Inga Huld Pálsdóttir , mundi eftir viðtalinu og sendi myndbandsbútinn til Gautaborgar .
Ekki dró úr áhuga á málaflokknum frá byrjun skólagöngunnar , hana dreymdi oft um að fara á spítala og bandarísku læknaþættirnir Grey ' s Anatomy hafa lengi verið í uppáhaldi hjá henni .
" Þess vegna vorum við dugleg að mynda Helgu eftir að hún veiktist ; hún fór í sjúkrabíl , sjúkraflug , var á þremur spítulum og vissi ekki af því , greyið ! Við áttuðum okkur strax á því að við yrðum að vera dugleg að taka myndir fyrir hana , " segir María , og Helga segir hlæjandi : " Ég fór til Svíþjóðar í tvær vikur og man ekki einu sinni eftir því ! " Áhugi Helgu á heilbrigðisgeiranum er enn sá sami .
Síðast í gær , þegar blaðamaður spurði , sagði hún að hugurinn stefndi að því að verða ljósmóðir .
Að minnsta kosti eitthvert starf á sjúkrahúsi .
Helga Sigríður mætti í eftirlit á Landspítalanum í lok mars .
Fór þá í hjartaþræðingu eins og ráð var fyrir gert til þess að hægt væri að ganga úr skugga um hver staðan væri .
Mæðgurnar segjast báðar hafa verið býsna stressaðar þegar þær óku suður en Helga var þó orðin nokkuð hress .
Við skoðun kom í ljós að örvefur hafði myndast í stoðnetinu sem sett var í í nóvember , til þess að halda æðinni opinni .
Nokkuð algengt er að slíkt gerist , að sögn Gylfa læknis .
Mamman missti mátt " Mér var sagt að skoðunin tæki ekki nema hálftíma eða svo .
Eftir klukkutíma var ég farin að stika um ganginn á gjörgæslunni .
Ég fékk sömu óþægilegu tilfinninguna og nokkrum mánuðum áður ; hugsaði með mér að eitthvað alvarlegt væri að .
Einum og hálfum tíma eftir að skoðunin hófst var mér svo sagt að Helga væri á leið upp á vöknun og þegar ég sá Bjarna Torfason hjartaskurðlækni koma labbandi vissi ég að eitthvað var að .
Hann átti ekki að vera þarna .
" Bjarni sagði Maríu að æðin væri orðin svo þröng aftur að ekki væri annað í stöðunni en að Helga Sigríður færi í opna hjartaaðgerð .
" Ég missti allan mátt ! Hneig niður og varð óglatt , skjögraði fram ganginn og starfsfólkið á eftir mér , " segir María .
Aðgerðardagur var valinn rúmum tveimur vikum síðar , 18. apríl .
" Það er afmælisdagurinn minn og það fyrsta sem ég hugsaði var að fá að breyta því .
Ég fékk á tilfinninguna að það yrði hálfóhugnanlegt að Helga færi í aðgerðina þann dag .
" Öldruð amma Maríu fékk hana hins vegar til að skipta um skoðun .
" Þegar mamma færði henni tíðindin sagði amma að það væri frábært , fyrst Helga Sigríður þyrfti í aðgerð , að þá yrði hún þennan dag ; 18 hefði verið happatalan sín frá því hún var lítil stúlka .
" Eftir á , þegar í ljós kom að aðgerðin heppnaðist fullkomlega , segist María ekki hefðu getað hugsað sér betri afmælisgjöf .
Helstu áhyggjur Helgu eftir hjartaþræðinguna í mars voru þær að hún myndi missa af fermingu Heiðu Hansdóttur , æskuvinkonu sinnar , 21. apríl , vegna þess að stóra aðgerðin yrði þremur dögum áður .
" Mér fannst það hræðilega leiðinlegt .
Og næstleiðinlegast fannst mér að fá annað ör .
Ég hafði verið mjög kvíðin fyrir hjartaþræðingunni en var ekkert kvíðin fyrir stóru aðgerðinni , " segir þessi fallega , brosmilda stúlka þegar hún hugsar til baka .
Í aðgerðinni var bringubeinið sagað í sundur og í kjölfarið varð Helga að fara mjög varlega .
Hún mátti til að mynda ekkert nota hendurnar í sex vikur .
" Við vorum í tvær vikur á hjarta- og lungnadeild eftir aðgerðina og strax daginn eftir var Helga drifin fram úr rúminu og í sjúkraþjálfun .
" Helgu fannst mjög gott að vera á barnadeildinni en þótti skrýtið , fyrst í stað , að vera á hjarta- og lungnadeildinni .
" Þarna var bara miklu eldra fólk en ég , t.d. fílefldir karlmenn um sjötugt eftir kransæðaaðgerð , enda var ég ekki með barnasjúkdóm ! En ég held að gamla fólkinu hafi bara fundist gaman að hafa mig þarna .
Ég þekkti orðið svo margar hjúkkur á barnadeildinni að það var fínt að kynnast nýjum þarna megin .
" Fræddi skólasystkinin Helga Sigríður hefur mikla þörf fyrir að ræða um veikindin , segir María .
Frá upphafi vildi hún fá að vita allt .
" Fyrst eftir að við komum norður virtist hún oft halda að við værum að leyna hana einhverju .
Ef við hvísluðumst á – vorum kannski bara að tala um hvort við ættum að bjóða henni Brynjuís – var spurt : Er eitthvað sem þið vitið en viljið ekki segja mér ? " Fljótlega eftir að Helga Sigríður byrjaði í skólanum aftur sýndi hún öllum jafnöldrum sínum í Lundarskóla , um 60 krökkum , ljósmyndir og myndband af sér á sjúkrahúsinu , útskýrði veikindin ; teiknaði upp hjartað , sýndi hvað átti sér stað og hvað hefði verið gert í hjartaþræðingunni .
" Krakkarnir höfðu mjög gaman af þessu , sýndu mikinn áhuga og spurðu mikið .
Vildu vita meira og meira .
" Eftir stóru hjartaaðgerðina endurtók hún leikinn ; sagði krökkunum hvernig ný æð hefði verið tengd hjartanu í stað þeirrar sem hefði valdið vandanum .
Þegar Bjarni Torfason útskýrði fyrir fjölskyldunni hvernig aðgerðin myndi ganga fyrir sig bað Helga hann að taka fyrir sig ljósmyndir .
Segist svo sem ekki hafa átt von á að hann myndi láta verða af því , en gladdist mjög við útskrift þegar hann færði henni fjölda ljósmynda á tölvutæku formi .
Henni þykir afar vænt um greiðann .
Helga Sigríður segir að fyrst eftir að hún kom í skólann aftur hafi sumir krakkarnir verið feimnir við hana .
" Það var skrýtið að fyrst þorði enginn að snerta mig almennilega en nú er allt í lagi ; við erum farin að berjast og slást aftur .
" María brosir : " Það eru greinileg batamerki .
" Svipað var upp á teningnum heima fyrir : " Mann langaði að pakka henni inn í bómull og koma fyrir undir sæng , en það er auðvitað ekki gott , " segir María .
Hún nefnir að því eina litla skrefi , sem áður var nefnt – sem þó var risastórt – hafi fylgt mikil gleði .
" Við létum eins og Helga væri ungbarn ; klöppuðum öll og kölluðum .
" Allir á heimilinu tipluðu á tánum í kringum Helgu fyrst eftir heimkomuna , segir María , " en eftir tvo mánuði heyrði ég að systkinin voru farin að rífast á neðri hæðinni .
Sagði þá við sjálfa mig : Yes ! – vissi að þá væri allt orðið eðlilegt .
Maður gleðst stundum yfir skrítnum hlutum ! " Sjúkraþjálfun og heimakennsla Helga vildi helst byrja á fullu í skólanum strax eftir að hún kom heim en hafði ekki þrek í hvort tveggja , skólann og þá miklu sjúkraþjálfun sem framundan var .
" Hún var með mikla verki og við völdum það að fara með hana í sjúkraþjálfun til að henni batnaði fyrr eftir hjartaaðgerðina , sem ég held að hafi verið rétt ákvörðun .
Hún var svo í hálfgerðri aðlögun í skólanum ; Lundarskóli var svo yndislegur að Helga fékk heimakennslu um tíma í íslensku og stærðfræði sem hjálpaði mikið til .
Hún hafði áhyggjur af því að geta ekki lært og hrædd um að hún lenti á eftir hinum krökkunum .
" Fljótlega fór hún þó að mæta í skólann strax klukkan átta að morgni og var þar til skóladeginum lauk .
" Krakkarnir hjálpuðu mér mikið , færðu til stóla í matsalnum svo ég kæmist áfram á hjólastólnum .
Svo var slegist um að fá keyra mig í stólnum , af því að það er umbunarkerfi í skólanum .
Krakkarnir fengu punkta fyrir að hjálpa mér ! " María segir ótrúlegt hve Helga Sigríður er brött nú , ellefu mánuðum síðar , miðað við hve veikindin voru alvarleg .
" Það var erfitt fyrstu dagana og vikurnar .
Henni leið oft illa , það leið yfir hana og maður var skíthræddur .
Svo tók við óendanlegt ferli að manni fannst , en svo urðu mikil umskipti í júlí , þremur mánuðum eftir stóru aðgerðina , nákvæmlega eins og Bjarni hjartaskurðlæknir hafði sagt okkur .
Hann sagði okkur að vera þolinmóð , það tæki Helgu þrjá mánuði að ná sér og það stemmdi nánast upp á dag .
Allt í einu sagði hún við pabba sinn : Mig langar svo að hlaupa .
Geturðu komið í eltingaleik ? Svo fór hún í skóna , hljóp út og pabbi hennar á eftir , og svo kom ég með vídeóvélina ! Helga gat ekki hlaupið mikið en þetta var ofboðslega gaman .
" María sagðist varla hafa trúað þessu .
" Það voru þrír mánuðir frá því Helga var í hjartaaðgerð .
Ég spurði sjálfa mig hvort þetta gæti verið ! Okkur var gerð grein fyrir því , fljótlega eftir að hún veiktist , að hún gæti misst hægri fótinn .
" Nánar um það síðar .
Lengi eftir aðgerðina gat Helga Sigríður ekki hreyft hægri fótinn .
" Svo gat hún allt í einu beygt tærnar ! Það var stór stund , " segir María og nefnir einmitt þessi " litlu " atriði sem einhver þau eftirminnilegustu , eins og skrefið sem áður var nefnt .
Stóra táin var stíf í langan tíma , en annað merkilegt augnablik rann upp þegar þau sáu örla á hreyfingu .
Nú getur hún hreyft stóru tána upp og niður en hinar reyndar bara niður .
" Hún er líka farin að finna mun á hita og kulda í fætinum , en á enn inni mikinn bata .
Ekki er reiknað með að í ljós komi hvernig taugafrumur ná að jafna sig fyrr en eftir eitt ár , jafnvel eitt og hálft , og þá kemur nokkurn veginn í ljós hver endanleg niðurstaða verður , " segir María .
Örvar Helga er sett örum frá hálsi og niður eftir líkamanum en segist ekki feimin við það eða reyna að hylja þau sérstaklega .
Hún sé frekar stolt af þeim ! Svo sýnir hún blaðamanni stóra örið á kálfanum .
" Ég er búin að skíra þennan , hann heitir Örvar .
Stundum set ég varalit utan um hann , teikna tennur , augu og set gerviaugnhár á fótinn ! " segir hún .
Helgu er ljóst að þótt hún sé með ör er hún ekki verri manneskja .
" Fólk verður stundum pínu vandræðalegt þegar ég grínast svona með þetta , " segir hún .
En kemur fólk öðruvísi fram við hana eftir veikindin ? " Já , sumir , " segir hún .
" Fólk horfir oft á mig en það pirrar mig ekki .
Mér finnst það miklu frekar mjög fallegt þegar fólk kemur og segir hve gaman sé að sjá mig og spyr hvernig mér gangi .
" María tekur undir þetta : " Ég er oft spurð hvort ég sé ekki mamma litlu stelpunnar sem veiktist svo mikið .
Mér finnst það ekki forvitni heldur sýna samkennd og væntumþykju , " segir móðir Helgu .
Þær miklu framfarir sem Helga hefur náð – hve ástandið á hjartanu er orðið gott – þakkar María aðgerðinni og lyfjunum .
" Og því , eins og Gunnar Þór hjartalæknir [ á Akureyri ] sagði , hve ungt hjarta hefur mikla hæfileika til að endurnýja sig .
" Helga Sigríður fær enn oft mikla verki í hægri fótinn , en drep kom í hann á meðan hún var tengd við hjarta- og lungnavélina , vegna þess að þá barst ekki nóg súrefni niður í fótinn .
Hann bólgnaði upp og skemmdist það mikið að töluverðan hluta kálfavöðvanna þurfti að fjarlæga .
Ekki var hægt að loka því sári að fullu nema með því að taka húð af lærinu og græða á kálfann .
Nú gengur Helga Sigríður með spelku á " skemmda " fætinum , getur aðeins hreyft ökklann takmarkað en þegar hún stígur í fótinn skýtur spelkan henni upp á ný .
Göngulagið er því annað en áður .
" Við köllum þetta fórnarkostnað , " segir María .
Helga gerir sér vel grein fyrir því að hún var í lífshættu á tímabili , og ástandi fótarins var heldur ekki leynt fyrir henni .
" Ef ég hefði þurft að vera lengur í hjarta- og lungnavélinni hefði jafnvel þurft að taka fótinn af , " segir hún .
Gylfi Óskarsson staðfestir það .
Þroski Helga verður hugsi , þegar þarna er komið , horfir á blaðamann og segir : " Ég hef þroskast mikið eftir að ég veiktist .
" " Já , Jesús minn , " segir móðir hennar en bætir við að það komi sér reyndar alls ekki á óvart hve vel Helga stendur sig , og hún hafi alltaf verið fullorðin í sér .
" Hún hefur verið gömul sál alveg frá því hún var pínulítil .
Hún hefur til dæmis alltaf getað talað við hvern sem er , hvort sem það eru krakkar eða fullorðið fólk .
" Mægðurnar hlæja mikið og gera að gamni sínu meðan þær ræða við blaðamann .
Þær segja mikilvægt að vera jákvæður og alls ekki megi detta niður í sjálfsvorkunn .
Þegar það hendi séu þau fljót að minna sig á að margir hafi það mun verra .
" Líkamlega er þetta það versta sem hefur komið fyrir mig , " segir Helga um veikindin , " en þetta hefur samt haft góð áhrif líka , andlega .
Ég hef lært alveg helling .
" En þó að María vissi að dóttir hennar væri dugleg , jákvæð og bjartsýn brá henni í brún í maí , þar sem þær sátu í heita pottinum í Bjargi eftir sjúkraþjálfun og ræddu saman .
Þá sagði Helga Sigríður , 13 ára gömul : " Ef ég ætti eina ósk myndi ég ekki óska þess að þetta hefði ekki gerst ! Ég myndi nota óskina í annað .
Það eru svo margir sem hafa það miklu verra en ég .
Þetta er ekki svo mikið mál .
Börn sums staðar eiga ekki einu sinni mat og sum deyja í stríði .
" Þetta kallar maður þroska .
Vissum að hún var þarna þegar tárin fóru að renna Heiða Hansdóttir , æskuvinkona Helgu Sigríðar , kom til hennar á gjörgæsludeild Landspítalans tveimur dögum eftir að Helga kom aftur frá Svíþjóð , í desember í fyrra .
" Við komum til landsins á fimmtudegi og fjölskylda Heiðu brunaði suður daginn eftir .
Þá höfðum við ekki náð sambandi við Helgu og hún ekki sýnt nein viðbrögð , " segir María Egilsdóttir , móðir Helgu Sigríðar .
Heiða dró stól að rúminu , settist hjá Helgu og hélt í höndina á henni .
" Við sáum að Heiða fór að skæla og fljótlega fóru tárin að renna hjá Helgu líka .
Það fannst okkur merkilegt .
Þá vissum við að hún var þarna ! Þær héldust í hendur í marga klukkutíma og skældu báðar , " segir María Egilsdóttir þegar hún rifjar þetta upp .
Helga sýndi engin önnur viðbrögð en hún segist muna óljóst eftir þessu .
Á mánudagsmorgun vaknaði Helga og var hress .
Opnaði tölvuna sína , skoðaði Facebook og síðar sama dag hringdi hún í aðra vinkonu sína sem hún hafði lofað að hafa samband við um leið og hún gæti .
Vangaveltur vinkvenna Helga Sigríður segir þær vinkonurnar , hana og Heiðu , oft hafa talað um hvernig það yrði ef önnur hvor þeirra lenti í slysi , fatlaðist og þyrfti að vera í hjólastól , jafnvel dæi .
" Svo gerist þetta .
Það er bara rosalegt .
" María nefnir að óneitanlega hugsi fólk oft þannig , þegar það heyrir af slysum eða veikindum , hvað það sé heppið að lenda ekki í slíku sjálft .
Þetta sé eitthvað sem aðrir lenda í ...
" Fyrstu dagana eftir að Helga veiktist trúði ég ekki að þetta hefði gerst .
En fyrst það þurfti að gerast er dásamlegt að vera uppi á þeim tímum þegar tæknin og læknavísindin eru það góð að hægt var að bjarga henni .
" Fötin pössuðu ekki Helga lagði af um sjö kíló eftir að hún veiktist .
" Allt í einu passaði ekkert af fötunum mínum á mig , " segir hún .
María bendir á að á þessum aldri fari unglingsstúlkur einmitt að velta því fyrir meira fyrir sér en áður hverju þær klæðist .
" Ég segi því stundum í gríni , að fyrst hún þurfti að veikjast hefði það þurft að gerast svona tveimur árum fyrr , áður en hún fór að hugsa um þessa hluti ! " 