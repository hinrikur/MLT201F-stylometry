Þessi bók hefur blundað í mér lengi .
Í a.m.k. tíu ár hef ég verið ákveðin í því að koma þessu efni á framfæri í unglingabók , en það er mjög vandmeðfarið að fjalla um þunglyndi og sjálfsvígshættu , " segir Jónína Leósdóttir , rithöfundur og blaðamaður , um nýjustu bók sína Upp á líf og dauða .
" Það er ekki auðvelt að skrifa um þetta efni þannig að krakkar hafi áhuga á að lesa það , auk þess sem feta þarf ákveðið einstigi með svona viðkvæmt umfjöllunarefni .
Ég var búin að prófa ýmsar útgáfur en fann ekki rétta tóninn fyrr en um síðustu jól .
Þá skaut lausninni allt í einu upp í kollinum og þá varð ég hreinlega að setjast við skriftir , " segir Jónína og bætir við að hún hafi reyndar ekki ætlað sér að senda frá sér neina bók þetta árið .
" Þegar bókin mín Allt fínt ...
en þú ? kom út í fyrra tók ég tvær ákvarðanir um áframhaldandi skrif .
Annars vegar að láta ekki frá mér neina bók 2011 og hins vegar að næsta bók yrði ekki unglingabók , " segir Jónína og tekur fram að svo hafi hún hreinlega orðið að hlýða kalli þegar andinn kom yfir hana .
Allt verður miklu sárara Sjálf lýsir Jónína Upp á líf og dauða , sem er fimmta unglingabók hennar , sem spennusögu með gamansömum tón .
" Það hljómar eins og mótsögn , en ég held að þetta hafi verið eina leiðin til að gera þessu efni skil , " segir Jónína .
Í bókinni segir af því þegar Hrönn , sem er á fyrsta ári í framhaldsskóla , finnur ljóð sem henni finnst skrifað af einhverjum sem líður svo illa að hann eða hún sé að íhuga að taka eigið líf .
Hrönn fær tvíburabróður sinn og bestu vinkonu til að hjálpa sér að finna þann sem skrifaði ljóðið og koma viðkomandi til hjálpar .
Inn í bókina er fléttað upplýsingum frá Landlæknisembættinu um þunglyndi og sjálfsvígshættu sem krakkarnir þrír kynna sér .
Aðspurð hvers vegna hún hafi viljað skrifa um þetta efni segir Jónína það löngum hafa heillað sig .
" Táningsárin eru svo tilfinningaþrunginn tími .
Það verður allt svo miklu meira , stærra og sárara , hvort sem það er ástarsorg eða bara það að vakna með bólu á nefinu .
Krakkarnir eru að fara yfir þessa brú frá barnæskunni yfir í fullorðinsárin og eru ekki komin með reynslu og þroska til þess að takast á við erfiðar tilfinningar , " segir Jónína og tekur fram að taka verður þessar tilfinningar alvarlega og gæta þess að gera ekki lítið úr þeim með þeim orðum að unglingurinn muni geta hlegið að hlutunum síðar meir .
Spurð hvort sér finnist mikill munur á því að skrifa fyrir fullorðna og unglinga svarar Jónína því neitandi og bendir á að sem vinna sé þetta alls ekki ólíkt .
" Það getur hins vegar að sumu leyti verið vandasamara að skrifa fyrir unglinga því maður þarf að passa sig á því að vera ekki með of fullorðinslegt málfar í beinni ræðu .
Á sama tíma má þetta heldur ekki verða götumál sem úreldist um hæl , því það er ekkert hallærislegra en gamalt slangur .
" 