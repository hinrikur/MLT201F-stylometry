Julian Barnes er einn fremsti rithöfundur Breta um þessar mundir og sýnir það og sannar í nýjustu skáldsögu sinni , The Sense of an Ending , stuttri en meitlaðri sögu af manni , sem á gamals aldri tekur að gera upp líf sitt og kemst að því að minnið getur verið brigðull bakhjarl sem deyfir og máir út frekar en að ýfa og stinga .
Þegar byrjað er að ýta við því getur hins vegar ýmislegt komið fram .
Tony Webster er í þriggja drengja skólaklíku .
Félagarnir eru uppteknir af sjálfum sér og reyna að breiða yfir takmarkanir sínar og óöryggi með háði og gáfulegu fasi .
Þegar nýr drengur , Adrian Finn , kemur í skólann og verður hluti af klíkunni hefur það strax áhrif á félagana .
Finn hefur greinilega meira til brunns að bera en þeir og er stjarnan í hópnum , sá sem hinir þrír miða sig við .
Manst ekki alltaf það sem þú hefur orðið vitni að Leiðir skilur þegar vinirnir fara í háskóla .
Hver fer sína leið .
Webster á í sínu fyrsta ástarsambandi , sem reynist skammvinnt .
Hins vegar fer svo að Finn byrjar með kærustu Websters .
Sagan hefst hins vegar einhverjum fjörutíu árum síðar .
Webster er fráskilinn , horfir yfir farinn veg og við blasir frekar óspennandi flatneskja .
En það er margt sem Webster veit ekki .
" Það sem þú á endanum manst er ekki alltaf það sama og þú hefur orðið vitni að , " skrifar Webster .
" Við lifum í tíma - hann heldur okkur og mótar - en mér hefur aldrei fundist ég skilja hann mjög vel .
" Allt í einu gerir fortíðin vart við sig .
Webster berst bréf þar sem honum er tilkynnt að honum hafi tæmst arfur eftir móður fyrrverandi kærustu sinnar , 500 pund og dagbók Finns , sem framið hafði sjálfsmorð mörgum árum áður .
Webster fer að púsla saman fortíð sína og kemst að því að hann hefur verið gjörsamlega úti að aka .
The Sense of an Ending komst á stuttlistann yfir þær bækur , sem til greina kemur að hljóti Man Booker-verðalaunin .
Þetta er fjórða bók Barnes sem kemst á listann .
Hinar voru Flaubert ' s Parrot ( 1984 ) , England , England ( 1998 ) og Arthur & George ( 2005 ) .
Barnes hefur hins vegar ekki hlotið verðlaunin og telja margir að nú sé röðin komin að honum .
Höfundurinn við hlið lesandans Barnes hefur sagt að hann vilji hafa lesandann nálægt sér .
" Sumir rithöfundar fara upp í púlt þegar þeir skrifa - þeir standa í ræðustóli og lesandinn er í áheyrendahópnum fyrir neðan þá og höfundurinn segir lesandanum frá lífinu og um hvað það snúist og hver sannleikurinn í því sé , " sagði hann í viðtali fyrir nokkrum árum .
" Ég sé hins vegar höfundinn og lesandann fyrir mér þar sem þeir sitja saman , ekki augliti til auglitis heldur hlið við hlið og horfa í sömu átt , í gegnum eitthvað eins og glugga á kaffihúsi .
Í þessari uppsetningu minni spyr höfundurinn lesandann " Hvernig heldurðu að hún sé ? Hann er dálítið skrítinn , er það ekki ? Hvers vegna eru þau að rífast ? " Sjónlína lesandans er samsíða sjónlínu höfundarins - höfundurinn er bara aðeins á undan vegna þess að hann var fyrri til að taka eftir .
" The Sense of an Ending hefur fengið góða dóma í blöðum , þótt Barnes láti sér sennilega fátt um finnast .
Í áðurnefndu viðtali segist hann aldrei hafa lesið gagnrýni , sem gerði sig að betri höfundi eða hafði áhrif á hvernig hann skrifaði næstu bók .
Sjálfur hafi hann skrifað urmul umsagna , telji aðeins eina vel heppnaða og yfir henni hafi hann legið í nokkrar vikur .
Sérstaklega finnst honum lítið til gagnrýnenda dagblaðanna koma : " Ég tel blaðagagnrýnendur vera hindrun misskilnings , sem bókin þarf að komast yfir áður en hún nær til lesenda .
" 