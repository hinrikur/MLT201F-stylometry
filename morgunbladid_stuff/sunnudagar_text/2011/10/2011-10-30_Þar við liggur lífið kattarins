Kattholt er eina athvarfið fyrir heimilislausa ketti á Íslandi en þangað hafa komið um 600 kettir það sem af er árinu .
Starfseminni er þröngur stakkur sniðinn sem kemur sér illa því 60 til 100 kettir eru daglega í fæði í Kattholti .
Myndir : Kristinn Ingvarsson kring@mbl.is Texti : Orri Páll Ormarsson orri@mbl.is Í herbergi inn af móttökunni í Kattholti liggur læða í búri ásamt fjórum tveggja vikna afkvæmum sínum sem sjúga móðurmjólkina af áfergju .
Þetta er ósköp venjuleg kattafjölskylda – nema hvað hún á hvergi heima .
Fjölskyldan fannst yfirgefin í bílskúr , sárt mjálmið heyrðist út á götu .
Miskunnsamur samverji sá aumur á þeim og kom í öruggt skjól í Kattholti .
Ekki er í önnur hús að venda fyrir ketti í óskilum .
Læðan er lítið eitt skelkuð eftir hrakningana en er óðum að ná áttum í örygginu í eina kattaathvarfi landsins .
Því miður er þetta ekkert einsdæmi .
Elín G. Folha K. , sem ræður húsum í Kattholti , og Anna Kristine Magnúsdóttir , formaður Kattavinafélags Íslands , upplýsa að komið sé með óskilaketti þangað á hverjum einasta degi sem Guð gefur .
Þeir eru misjafnlega á sig komnir .
" Okkar hlutverk er að hlúa að þeim og reyna að útvega þeim heimili .
Lögum samkvæmt ber okkur að svæfa þá eftir sjö daga séu þeir ennþá hjá okkur en það er algjört neyðarúrræði , " segir Elín og bætir við að veikustu og elstu kettirnir séu svæfðir fyrst .
Rannsakandi augnaráð Elín og Anna Kristine taka á móti útsendurum Sunnudagsmoggans þetta síðdegi ásamt Bjarti , eina kettinum sem er með lögheimili í Kattholti .
Hann er arftaki hins víðfræga Emils sem sneri upp loppunum fyrir nokkrum árum .
Bjartur er stæðilegur og rauðbirkinn og heilsar okkur með rannsakandi augnaráði og valdslegu mjálmi .
Eins og til að minna okkur á að við erum gestir í hans húsum .
Af 600 köttum sem komið hafa í Kattholt á árinu hafa 93 snúið aftur á sitt eigið heimili og 140 fengið nýtt heimili .
Um 60 eru ennþá í athvarfinu .
Hinir hafa sofnað svefninum langa .
Húsakynnin eru tvískipt .
Annars vegar hótelið , þar sem kettir dveljast meðan eigendur þeirra bregða sér af bæ , og hins vegar álma fyrir heimilislausa eða týnda óskilaketti .
Hugguleg stemning er á hótelinu enda vita kettirnir að þeir verða sóttir aftur af eigendum sínum .
Nokkrir galvaskir kettir eru á vappi á gólfinu .
Mest fer fyrir stæðilegum bröndóttum högna .
" Þetta er hann Guðbrandur , hann ræður ríkjum hér , " upplýsir Elín .
Annar köttur , grár og hvítur , kemur kunnuglega fyrir sjónir þegar hann kemur haltrandi í áttina að blaðamanni .
" Þetta er Mosi , " segir Elín og bjöllurnar hringja .
Mosi er landsfrægur köttur en eigendur hans , Anna Björnsdóttir og Halldór Guðmundsson , skrifuðu bók um ævintýralegt lífshlaup hans fyrir nokkrum árum .
Við það tækifæri heimsótti blaðamaður þá Halldór og Mosa og hafði við þá viðtal .
Mosi dvelst iðulega í Kattholti þegar eigendur hans eru í útlöndum .
Andrúmsloftið er annað í óskilaálmunni , meiri spenna og núningur .
Kettirnir eru héðan og þaðan og kemur eins og gefur að skilja misjafnlega vel saman .
Læðurnar eru verstar , staðfestir Elín .
Anna Kristine vill nota tækifærið og minna fólk á Hótel Kattholt : , , Það er alltof oft sem við heyrum af köttum sem hafa týnst , eftir að hafa verið sendir í pössun til vina og ættingja þegar eigendur fara í frí eða á sjúkrahús , segir hún .
, , Hér fá þeir umönnun , hlýju og nóg að borða og engin hætta á að þeir stingi af héðan .
Móðurlegur tónn Margir kattanna hafa verið veiddir af meindýravörnum borgarinnar , þar sem þeir hafa valdið fólki ónæði .
Þeirra á meðal er svartur högni sem er meinilla við ókunnuga , einkum karlmenn .
Elín fær þó að strjúka honum hátt og lágt svo malar í honum .
" Meindýraeyðirinn mátti ekki koma nálægt honum og rak upp stór augu þegar ég klappaði honum bara eins og gömlum heimilisketti , " segir Elín og hlær .
Hún talar í móðurlegum tón við kettina sem spretta upp eins og stálfjaðrir þegar hún nálgast .
Treysta henni augljóslega fyrir lífi sínu og limum .
Sá svarti er búinn að vera í viku í Kattholti og er allur að koma til .
Þeim köttum sem verst eru á sig komnir andlega er boðið upp á heilun og segir Elín það virka afar vel .
" Heilarinn okkar er búfræðingur að mennt og ég hef séð mikinn mun á köttunum eftir meðferðina , " segir hún .
Uppi á hillu eru tvær þokkalega brattar systur sem berjast um athygli Elínar .
" Þær eru hressar núna þessar , " segir hún , " en því var öðruvísi farið þegar þær fundust í kæliboxi ásamt fjórum öðrum kettlingum .
Þau voru með 38-42 stiga hita greyin og við urðum að svæfa hina fjóra .
" Mikil getur hún verið , grimmd mannanna .
Í sama rými er Perla nokkur Dís sem á sér merkilega sögu .
Einhverju sinni brutu óknyttakrakkar rúðu á einu herbergjanna í Kattholti og kettirnir sem ekki voru í búrum sínum sluppu út .
Flestir komu þeir fljótlega í leitirnar – nema Perla Dís .
Hvorki fannst tangur né tetur af henni .
Sjö mánuðum síðar stóð hún hins vegar fyrir utan Kattholt og óskaði eftir inngöngu .
Lítið fararsnið hefur verið á henni síðan .
Missti bróður sinn Í óskilaálmunni eru þrír sjálfboðaliðar við störf , bæði við að ræsta og gefa köttunum að éta og leika við þá .
Í mörg horn er að líta .
Á kettlingadeildinni er að vonum líf í tuskunum .
Þar eru læður með afkvæmi sín sem orðin eru sjálfbjarga .
Gríma nokkur fer mikinn í rýminu enda viljug til eðlunar þessa dagana .
Kettlingarnir stara á hana í forundran .
Lítil grá læða situr í glugganum – depurðin drýpur af henni .
" Greyið litla , hún hefur verið alveg miður sín eftir að bróðir hennar fór í gær .
Fékk nýtt heimili , " segir Elín .
Anna Kristine kemst við þegar hún heyrir þetta .
" Er ekki hægt að banna að aðskilja systkini ? " spyr hún .
Dóttir Önnu kom nýlega í Kattholt til að taka einn kött – hún fór heim með þrjá .
Það er gömul saga og ný að kattelska gangi í ættir .
Hver getur pyntað málleysingja ? Starfsemi Kattholts er á heljarþröm , að sögn Önnu Kristine Magnúsdóttur , enda kostar það skildinginn að annast um og fæða 60 til 100 ketti á hverjum einasta degi – svo vel sé .
" Á þessu ári fengum við í fyrsta skipti í tuttugu ára sögu athvarfsins tvær milljónir króna á fjárlögum .
Það dugar hins vegar skammt , " segir Anna Kristine .
" Staða mála er skelfileg .
Við erum með einn starfsmann á launum , Elínu forstöðukonu en hún og sjálfboðaliðarnir ná rétt að gefa köttunum að éta og drekka .
Ef ekki kæmu til matargjafir frá stórum fyrirtækjum væri búið að loka athvarfinu .
" Reykjavíkurborg greiðir 1.500 krónur með hverjum ketti í sjö daga , líka Mosfellsbær og Seltjarnarnes .
Önnur sveitarfélög á höfuðborgarsvæðinu leggja Kattholti hins vegar ekki til krónu .
Að áliti Önnu Kristine ættu þau að koma að rekstrinum líka , ekki verði farið í " kattgreinarálit " eftir sveitarfélögum .
, , Ekki hugsum við þegar komið með óskilakött hingað : , , Nei , við skulum henda þessum út aftur , hann er úr Hafnarfirði ! " Raunar koma kettirnir mun víðar að , frá Selfossi , Stokkseyri , Grindavík og Keflavík , svo dæmi séu tekin , enda ekki í önnur hús að venda fyrir óskilaketti .
Anna Kristine hvetur líka félagsmenn í Kattavinafélaginu til að greiða félagsgjöldin en heimtur eru ekki nema um 50% .
" Það verða allir að leggjast á eitt til að bjarga Kattholti .
Ef það hverfur versnar ástandið til muna .
Það þarf að hvetja fólk til að greiða félagsgjöldin sín gegnum Netbanka , það sparar tíma fyrir alla og auðveldar okkur lífið .
" Mikil smithætta Smithætta er mikil í Kattholti .
Veikist einn köttur breiðir pestin fljótt úr sér .
Tveir dýralæknar frá Dýraspítalanum í Víðidal sinna eftirliti í athvarfinu í sjálfboðavinnu .
Ekki þarf bara að bæta þjónustuna í Kattholti , að dómi Önnu Kristine .
Aðbúnaður mætti vera betri .
Brýnt er að útvega stærri búr fyrir kettina , auk þess sem núverandi húsnæði við Stangarhyl er að mörgu leyti óhentugt .
" Okkur dreymir um betra húsnæði .
Það er ekkert launungarmál .
" Þrifalegt er í Kattholti enda nýbúið að mála .
" Málning gaf okkur málninguna og kunnum við þeim hugheilar þakkir fyrir , " segir Anna Kristine .
Lausaganga katta er víða vandamál og Anna Kristine brýnir fyrir fólki að láta gelda högnana sína .
Nýtt frumvarp liggur nú fyrir Alþingi þess efnis að finnist ógeltur högni á víðavangi tveimur dögum eftir að hann hverfur er eigandinn réttlaus .
Anna Kristine segir Kattavinafélagið vilja lengja þennan tíma í sjö daga en sýnir málinu að öðru leyti skilning .
" Þetta er eina leiðin til að bregðast við offjölgun katta .
" Anna Kristine tók við formennsku í Kattavinafélaginu fyrr á þessu ári .
" Ég fékk bara tölvupóst frá ágætum bókaútgefanda hér í borg þess efnis að ég hefði verið ráðin í embættið og gat ekki skorast undan því , " segir hún brosandi en bókaútgefandinn er vitaskuld hinn mikli kattavinur Jóhann Páll Valdimarsson .
Hlutverk formanns er að safna peningum fyrir félagið , vera talsmaður þess út á við , sjá til þess að farið sé að lögum og reglum og að hugsað sé vel um ketti .
" Því miður fara margir kettir á mis við ást og umhyggju í þessu lífi .
Fólk þarf að muna að kettlingur er ekki jólagjöf sem er bara hent út þegar hann verður stór og feitur .
" Anna Kristine fullyrðir að þetta sé erfiðasta starf sem hún hafi gegnt um dagana .
" Áður en ég tók við þessu starfi hafði ég ekki hugmynd um að dýraníð væri til .
Hver getur hent ketti í kartöflupoka og skilið hann eftir í Heiðmörk ? Kæft hann og fryst í senn .
Ég vissi ekki að svona mikil grimmd byggi í mönnum .
Hver getur pyntað málleysingja ? Sem betur fer er líka til gott fólk sem bjargar köttum og kemur þeim til okkar .
" * Kattavinafélagið heldur styrktartónleika fyrir Kattholt í Frikirkjunni á fimmtudaginn kl. 20 , þar sem fram koma landskunnir kattavinir á borð við Bubba Morthens , Björgvin Halldórsson , Daníel Ágúst , Jóhönnu Guðrúnu , Krumma , Magnús og Jóhann , Guðrúnu Gunarsdóttur og Röggu Gröndal .
