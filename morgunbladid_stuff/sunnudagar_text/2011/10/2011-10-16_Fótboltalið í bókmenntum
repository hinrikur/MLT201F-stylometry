Ísland þarf bara fótboltalið , " var fyrirsögn eins dagblaðsins í Þýskalandi á föstudag , þar sem rætt var við þá sem hafa haldið utan um þátttöku Íslands í bókastefnunni í Frankfurt – og liggur í orðunum að það þyki fámennur hópur .
Auðvitað er fyrirfram gefið , að Íslendingar hafa ekki sama bolmagn og margfalt fjölmennari þjóðir þegar kemur að stórviðburðum .
Engu að síður blasir við að vel hefur tekist að nýta þá fjármuni sem varið var til þessa mikilvæga verkefnis , að vera heiðursgestur í Frankfurt .
Þar vegur þungt hversu sýningin í íslenska skálanum hefur lukkast vel .
Það var vel til fundið að nýta skálann sem hannaður var fyrir heimssýninguna í Kína .
En svo er lesandanum líka gert hátt undir höfði á risaskjám í þessu mikla rými , nokkuð sem fólk á ekki að venjast á bókastefnunni , þar sem iðnaðurinn sjálfur hefur iðulega verið í forgrunni .
Nú eru gestir leiddir inn í stofu til íslensks bókaáhugafólks , þar hlýða þeir á það lesa úr sinni eftirlætisbók , en fylgjast einnig með þegar fólkið les í hljóði – hverfur inn heiminn á síðunum .
Um það snýst þetta allt saman – til þess er leikurinn gerður ! Það má segja að Frankfurter Rundschau dragi upp mynd , sem er kunnugleg úr öðrum miðlum , en pistill Daniels Hauflers hefst á þessum orðum : " Á bókastefnunni ræða bóksalar , forleggjarar og blaðamenn nær daglangt um Ísland .
Ástæðan er sú að frá heiðursgestinum á þessu ári er óvenju mikið framboð af lesefni – auðvitað um hina stórkostlegu náttúru stærstu eldfjallaeyju í heiminum , sem hefur ekki aðeins stórar Íslendingasögur í farteskinu , heldur einnig spennusögur , ástarsögur og háðsádeilur , sem finna má í ríkulegu úrvali í sýningarsölunum .
" Nú hafa verið byggðar brýr á milli menningarheima .
Og það er gríðarlega mikilvægt að finna leiðir til að fylgja eftir þessu góða starfi .
Allt hefur þetta tekist þrátt fyrir fámennið .
Íslendingar eiga öflugt fótboltalið í bókmenntunum .
En það er bara hálfleikur .
Hljóðbókaútgáfu vex fiskur um hrygg Hjónin Gísli Helgason og Herdís Hallvarðsdóttir hafa á umliðnum árum unnið mikið og gott starf í útgáfu hljóðbóka , fyrst á vegum Blindrafélagsins en síðan undir merkjum eigin fyrirtækis , Hljóðbókar , síðustu sjö ár .
Í samtali við Ingu Rún Sigurðardóttur í Sunnudagsmogganum í dag upplýsir Herdís að útgáfan hafi aldrei verið eins umfangsmikil og í ár .
" Við erum að auka útgáfu okkar næstum því þrefalt frá í fyrra .
Annað sem gerðist er að við náðum samkomulagi við útgefendur að gefa út hljóðbækur á sama tíma og prentuðu útgáfurnar , " segir hún en það hafði ekki verið gert áður nema með örfáum undantekningum og má þar helst nefna Útkallsbækur Óttars Sveinssonar .
" Í ár verða þetta svona tíu til fjórtán bækur sem koma út samtímis prentuðu bókunum .
" Þessari nýbreytni í útgáfu hljóðbóka ber að fagna .
