Bókin Hollt nesti heiman að inniheldur ýmsar uppástungur að hollu skólanesti , matarpökkum í vinnuna og loks er kafli um girnilegt nesti fyrir lautarferðir allan ársins hring .
Höfundarnir Sigurveig Káradóttir , Margrét Gylfadóttir og Sigurrós Pálsdóttir leggja áherslu á að nesti að heiman sé svo sannarlega hollara , ódýrara og bragðbetra en skyndibiti úr búðinni .
Ekki spillir fyrir að bókin er í þægilegu broti , litrík með fallegum myndum eftir Gunnar Sverrisson en bókin er gefin út af Sölku .
Blaðamaður er nýbúinn að fá bókina í hendurnar og er strax búinn að prófa pastasalat krakkanna ( afgangurinn var auðvitað tekinn með í nesti daginn eftir ) og kanilsnúðarnir eru á dagskrá um helgina .
" Það er mikilvægt að nota góð og alvöru hráefni .
Vanda valið á þeim , " segir Sigurveig Káradóttir , einn höfundanna .
Svo er líka hægt að gera góðan mat hollari , en uppskriftin að kanilsnúðunum inniheldur m.a. hveitikím .
Kanilsnúðar eru eitthvað sem börnum þykir jafnan gott og því sniðugt að gera aðeins hollari útgáfu .
Sigurveig vill heldur að öll fjölskyldan borði sama matinn og er til dæmis enginn sérstakur aðdáandi barnamatseðla og finnst heldur engin þörf á að " fela grænmetið " eins og stundum er talað um .
" Það er svo oft búið að ákveða að börnum finnist eitthvað gott , sem er svo ekkert endilega rétt , " segir hún en betri lausn á barnamatseðlunum væri til dæmis að bjóða upp á hálfa skammta af þeim réttum sem eru á matseðlinum sem fullorðna fólkið fær í hendur .
Nestið í bókinni er stundum afgangurinn af kvöldmatnum kvöldið áður .
" Þetta er ekki bara nesti fyrir börnin heldur fullorðna fólkið líka , " segir hún og segir ekki síður mikilvægt að huga að unglingunum í framhaldsskóla þar sem úrvalið sé lítið og stutt út í næstu sjoppu .
" Ef öll fjölskyldan hefur með sér gott nesti getur verið mikill sparnaður í því , " segir hún en kostnaðurinn við tilbúnar samlokur er fljótur að hrannast upp .
Það getur verið þægilegt að grípa til skyndimatar í stað þess að matbúa frá grunni .
Þannig sparast tími en á kostnað skemmtilegra samverustunda með fjölskyldunni .
Stöllurnar skrifa í bókinni að mikilvægt sé að venja börn á að borða hollan og fjölbreyttan mat frá unga aldri og muna eftir grænmeti og ávöxtum og er ljóst að í bókinni eru góðar tilllögur til að auka fjölbreytni í nestisboxinu .
Pastasalat krakkanna Þetta salat slær í gegn í hvert skipti sem það er á borðum og það er alveg jafngott að nota það sem léttan kvöldverð eða í nesti daginn eftir , hvort sem er fyrir barnið eða okkur sjálf .
350 g pasta , farfalle eða skrúfur 4 egg , harðsoðin og skorin í bita 100 g brauðostur ( hér er hægt að nota hvaða ost sem er en bestur er mozzarella , papriku- eða piparostur en þá erum við að spreða svolítið ) 20 g rauð paprika , skorin í litla bita 100 g ólífur 100 g fetaostur , hreinn , ekki í kryddolíu eða neinu kryddi 1-2 tómatar , vel þroskaðir , skornir í álíka stóra bita og fetaosturinn 1 msk ristaðar furuhnetur , eða cashew-hnetur , má sleppa Sjóðið pastað og eggin og kælið síðan , skerið grænmetið .
Blandið öllu saman , saltið og piprið og bætið dressingunni saman við að lokum .
Dressing 2 msk balsamedik 4-5 msk góð jómfrúarólífuolía 1 tsk sinnep 1 msk hlynsíróp ( má sleppa ) Setjið edik í skál , hellið olíunni saman við í mjórri bunu og hrærið stanslaust í á meðan með töfrasprota þar til hún þykknar , bætið síðan sinnepi og sírópi saman við .
Til eru fjölmargar gerðir af pasta – heilhveitipasta , speltpasta og meira að segja glútenlaust pasta fyrir þá sem ekki þola glúten .
Pasta er tilvalið í nestisboxið .
Kúrbítsbrauð með túnfisksalati Kúrbítsbrauð Kúrbítsbrauðið er í raun " grænmetisbrauð " án þess að við finnum það á bragðinu .
Brauðið geymist ótrúlega vel og er líka gott ristað .
Bragðgóð orkubomba í nestisboxið .
65 g pekanhnetur ( eða aðrar hnetur ) 185 ml ólífuolía 1 dl hunang 1 tsk .
vanilludropar 3 egg 140 g gróft spelt 140 g fínt spelt ½ tsk matarsódi 1½ tsk .
vínsteinslyftiduft ¼ tsk .
múskat ½ tsk .
kanill 350 g kúrbítur 2½ tsk .
sítrónubörkur / appelsínubörkur sjávarsalt nýmalaður svartur pipar Léttristið hneturnar í ofni við 180°C í 3-4 mínútur , fylgist vel með svo þær brenni ekki við og kælið þær .
Hrærið olíu , hunangi og vanillu vel saman og bætið við eggjum , einu og einu í senn .
Hrærið vel á milli þar til blandan verður létt og ljós .
Blandið saman þurrefnunum og bætið út í hræruna .
Rífið kúrbítinn með rifjárni og blandið saman við með sleif ásamt örlitlu sjávarsalti , slurk af pipar , sítrónuberki og söxuðum hnetum .
Setjið deigið í brauðform ( 30 x 11 ) sem er klætt að innan með smjörpappír og bakið í um eina klukkustund við 180°C .
Það er tilvalið að nýta grænmeti við brauðgerðina .
Kúrbítsbrauð endist lengi þar sem kúrbíturinn er vatnsmikill og heldur því raka í brauðinu í dágóðan tíma .
Litríkt túnfisksalat Þetta túnfisksalat er einfaldlega uppáhald krakkanna og hreinlega allra sem það smakka .
Verið óhrædd við myntuna , hún gefur salatinu frísklegt bragð .
Smakkið ykkur áfram .
115 g eða ein dós af góðum túnfiski í olíu ¹ / ³ rauð eða græn paprika ¼ - ¹ / ³ púrrulaukur ( fer eftir stærð ) , græni og ljósi hlutinn handfylli af ferskri íslenskri steinselju 2-3 fersk íslensk myntulauf 1½ msk .
lífrænt majónes nýmalaður svartur pipar 1 msk .
nýkreistur sítrónusafi Sigtið olíuna frá túnfiskinum .
Saxið kryddjurtir , púrrulauk og papriku en haldið ögn af steinselju eftir til skrauts .
Öllu er blandað varlega saman þannig að túnfiskurinn haldist í bitum .
Alls ekki nota kurlaðan túnfisk úr dós .
Byggsalat með laxi 200 ml soðið bygg 2 msk .
ferskur graslaukur , saxaður 1 tsk .
fersk mynta , söxuð 1 msk .
nýkreistur límónusafi 5 kirsuberjatómatar , skornir í tvennt 1 vorlaukur , skorinn í þunnar sneiðar 1 tsk .
kapers , saxað 200 g lax , roðflettur og fituhreinsaður 1 tsk .
tamarisósa 1 tsk .
hunang Sjóðið byggið og kælið .
Brytjið allt grænmetið og blandið saman við byggið og smakkið til með salti og nýmöluðum pipar .
Skerið laxinn í stóra munnbita og steikið við meðalháan hita á pönnu .
Þegar laxinn hefur fengið gullinn lit er tamarisósunni og hunanginu bætt út í og látið malla í 1-2 mínútur til viðbótar .
Byggið er hrísgrjón norðursins og hægt að nota það á ýmsa vegu .
Það er meðal annars auðugt að trefjum , vítamínum og járni .
Bygg inniheldur flókin kolvetni sem hjálpa til við að halda blóðsykrinum í jafnvægi .
Börn og bygg fara vel saman ! Skólakanilsnúðar Kanilsnúðarnir eru skemmtileg tilbreyting í nestisboxið og koma í staðinn fyrir brauð , svo eru þeir líka bráðhollir ! 150 g smjör ½ lítri mjólk 50 g þurrger 70 ml hunang ½ tsk .
salt 2 tsk .
steyttar kardimommur , grænar 300 g fínt spelti 400 g gróft spelti 150 g hveitikím Fylling 4-5 msk .
mjúkt smjör 4-5 msk .
hrásykur kanill eftir smekk 1 egg til penslunar hakkaðar möndlur til skrauts Bræðið smjörið í potti , hellið mjólkinni saman við og hitið að 37°C , eða þar til blandan er rétt fingurvolg .
Bætið gerinu og hunanginu út í pottinn .
Setjið spelt og hveitikím í skál ásamt steyttri kardimommu og salti .
Gerið holu í speltið og hellið gerblöndunni ofan í .
Hnoðið deigið og látið hefast í u.þ.b. 40 mínútur .
Fletjið deigið út í lengjur , um 50 cm að lengd og 30 cm að breidd og smyrjið fyllingunni á .
Rúllið lengjunum upp og skerið í 2½ cm bita og látið hefa sig í hálftíma .
Setjið snúðana á bökunarplötu , penslið og skreytið með möndlum .
Bakið í miðjum ofni við 250°C í um 10 mínútur .
