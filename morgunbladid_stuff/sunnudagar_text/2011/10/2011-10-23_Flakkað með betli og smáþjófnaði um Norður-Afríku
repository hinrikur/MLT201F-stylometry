Þórarinn Leifsson , rithöfundur og myndskreytir , er með sína þriðju bók í jólabókaflóðinu núna fyrir jólin .
Bókin er sjálfsævisöguleg skáldsaga fyrir fullorðna og segir frá tíma í lífi hans þar sem hann , 19 ára árið 1986 , fer peningalaus til Suður-Spánar og lærir að lifa af sem götumálari í meira en ár .
Sagan hefst þar sem hann er gripinn af lögreglunni og byssu stungið í naflann á honum og á hann er öskrað ; " Nombre ? " og hann veit ekki hvað það þýðir .
Þegar hann áttar sig á því að verið er að spyrja hann til nafns að þá er hann samt sem áður ekki hólpinn .
Verið er að leita að glæpamanni sem er líkur honum í útliti og hann er færður niður á stöð í þessum smábæ á Spáni sem nefnist Ronda .
Horfur hans eru ekki góðar þar sem hann er auralaus og lögreglan er bæði ruddaleg og líst illa á hann .
Í yfirheyrslunum segist hann ekki vera þjófur né annarskonar glæpamaður og segir einsog er að hann sé nemi í listnámi .
Það er lagt fyrir hann próf þar sem hann þarf að teikna mynd af lögreglustjóranum og í því prófi koma fram hæfileikar hans við að teikna , þannig að hann fær frelsi .
Þegar lögreglumennirnir eru að henda honum út í frelsið aftur , kallar lögreglustjórinn á eftir þeim og segir þeim að koma aftur .
Ofan á frelsið gefur hann piltinum tvö þúsund peseta fyrir teikninguna og segir lögregluþjónunum að fara með hann niður á lestarstöð og borga fyrir hann far til Sevilla .
Þar lendir hann í fanginu á götulistamönnum sem kenna honum listina við að mála götur .
Ekki einsog vegavinnumenn , sem mála sín listilegu strik í göturnar til að hjálpa bílaeigendum að keyra réttum megin svo umferð og borgarlíf geti verið sem farsælast .
Heldur að mála verk augnabliksins , málverk af fólki með krítum sem lifa fram að næstu rigningu .
Við tekur skemmtileg frásögn af ungum og óreyndum manni sem þvælist frá Suður-Spáni og um Marokkó og aftur til baka .
Manni sem veldur ugg og ótta hjá móður sinni og systur .
Svo miklar áhyggjur hafa þær af honum að á endanum kaupa þær farmiða til Suður-Spánar til að leita að honum í borgunum þar .
Fyrri bækur Þórarinn stundaði myndlistarnám við Listaháskóla Íslands á árunum 1984-1989 .
Eftir útskrift starfaði hann við skiltamálun , myndskreytingar , auglýsingahönnun og vefsmíði .
Hann hefur myndskreytt bækur , bókakápur og blaðagreinar .
Meðal verka hans eru myndskreytingar við röð ævintýra eftir H.C .
Andersen sem komu út víða á Norðurlöndum .
Fyrstu textaskrif Þórarins voru í formi myndasagna í dagblöðum og tímaritum 1990-1994 .
Hann var meðhöfundur að barnasögunni Algjört frelsi ( 2001 ) ásamt eiginkonu sinni Auði Jónsdóttur .
Fyrsta skáldsaga hans handa börnum , Leyndarmálið hans Pabba , kom út árið 2007 .
Hún hefur verið þýdd og gefin út í Þýskalandi , Danmörku , Finnlandi og Færeyjum .
Hún fjallar um pabba sem er mannæta og hvernig fjölskyldan er að reyna að fela það fyrir umheiminum .
" Ég fékk hugmyndina að bókinni úti í Danmörku , " segir Þórarinn .
" Þegar ég bjó í Kaupmannahöfn hitti ég undarlegan mann sem var allsber úti í garði en hann var þekktur fyrir að reka sæðisbanka með góðum árangri og var mikill kynþáttahatari .
Ég bloggaði um hann á netinu og þannig varð til skissa af þessum gaur .
Hann er þessi mannætupabbi í bókinni sem borðar fólk .
Hann er hataður af umhverfi sínu en elskaður inná við .
Mér fannst það áhugaverð pæling að sama hvað hann er búinn að gera af sér úti í samfélaginu , þegar hann kemur heim þá er hann pabbinn , " segir Þórarinn .
Á eftir þeirri bók kom út Bókasafn Ömmu Huldar ( 2009 ) sem fékk Barnabókaverðlaun menntaráðs 2010 og var tilnefnd til Norrænu barnabókaverðlaunanna í janúar 2011 .
Hún kom út á dönsku í fyrra og kemur út í Noregi og Finnlandi á næsta ári .
Fleiri útgáfur eru í bígerð og alls hafa bækur Þórarins verið þýddar á átta tungumál .
Fyrir þessi jól er síðan komin út bókin Götumálarinn .
Betlara- og þjófagengi Þegar Þórarinn kemur gangandi að borðinu á kaffihúsinu Hressó þar sem við höfum mælt okkur mót er erfitt að ímynda sér mann sem er ólíkari þeirri persónu sem hann var þegar hann var 19 ára .
Hinn ungi götumálari er grannur og kjarkaður töffari , hann þvælist um stræti Suður-Evrópu og Norður-Afríku , sefur úti í görðum og undir bekkjum .
Hann er í þjófagengjum og betlar á milli þess sem hann græðir stórfé á því að mála myndir .
Hinn 45 ára gamli Þórarinn sem kemur gangandi til mín að borðinu er bangsalegur í göngulagi .
Í viðtalinu er hann vinalegur og afslappaður , horfir stórum brúnum augum á mann og er þéttholda einsog hann hafi verið alinn upp á rjóma og súkkulaði alla ævi .
" Ég var búinn að vera eitt ár í Myndlistar- og handíðaskólanum þegar ég tók mér frí og fór til Spánar .
Ég var búinn að vera óalandi og óferjandi frá því ég var fjórtán ára .
Það hafði verið mikið rótleysi í æsku minni , foreldrarnir skildu , fjölskyldan tvístraðist í allar áttir og ég var mikið sendur í sveit .
Ég var samtals í einum ellefu grunnskólum og þegar ég var orðinn tólf , þrettán ára var ég orðinn hálfruglaður í hausnum enda náði ég hvergi að skjóta rótum .
Þessi tvístraða fjölskylda er reyndar hluti af uppgjörsplotti bókarinnar .
Enginn í minni nánustu fjölskyldu er nafngreindur í bókinni því mér fannst ég hafa meira frelsi til þess að skrifa samtöl þannig , " segir Þórarinn .
Með frönskum hippa til Marokkó Aðspurður hversvegna Spánn hafi orðið fyrir valinu segist hann ekki vera viss .
" Ég hef örugglega séð einhverjar spænskar bíómyndir þegar ég var strákur .
Ég var svona strákur sem lá í Dostojevskí og bíómyndum sem komu frá Evrópu ; Almodovar og Carlos Saura .
Einhverra hluta vegna fannst mér Spánn vera flottastur .
En ég þekkti ekkert til Marokkó , það var tilviljun að ég fór þangað .
Fyrst gerði ég misheppnaða tilraun til að fara þangað .
Þá var ég tekinn í bakaríið af svindlurum .
Fyrst voru það teppasalar .
Þeir voru að reyna að selja mér vörur sínar , en ég var ekki með neinn pening .
Þeir voru mjög klárir .
Töluðu tíu tungumál og tóku mig á sálfræðinni .
Það var valtað yfir mig í Marokkó í fyrstu ferðinni .
Þeir sjá hvort þú ert grænn þegar þú labbar niður götuna og ég var svo sannarlega grænn þegar ég fór þangað fyrst .
Svo kynntist ég Sjan Klot , frönskum hippa sem spilaði á gítar .
Hann var tíu árum eldri en ég og við fórum til Marokkó í vafasömum erindagjörðum .
Vægast sagt mjög vafasömum .
En ég get ekki sagt allt því það eyðileggur plottið .
En við enduðum uppi skítblankir í Marokkó .
Við spiluðum þá í ríku hverfunum þar og fórum með peningana í fátækrahverfin og eyddum þeim þar .
Hann Sjan Klot var svo lélegur tónlistarmaður að það var með ólíkindum .
Hann var alltaf að reyna að taka Bítlana og Bob Dylan en það var alveg glatað .
Einhvern tímann var hrópað að honum " Ég hef aldrei heyrt þetta bítladrasl sungið jafn illa ! " Svo var grýtt í hann mat , kjúklingalærum og drasli .
En þegar ég fer til Marokkó í seinna skiptið þá hætti ég að senda bréf og póstkort heim .
Þetta er fyrir tíma gemsanna , þannig að þá verða systir mín og mamma mín áhyggjufullar .
Systir mín á hugmyndina um að fara til Suður-Spánar .
Spánn var á þessum tíma svolítið villta vestur Evrópu .
Enda aðeins tíu ár síðan einræðið lagðist af .
Ég skrifa mína frásögn í fyrstu persónu en hef síðan þriðju persónu frásögn hjá þeim mæðgum .
Þær fara í hverja borgina á fætur annarri , labba á milli og tala við sendiráðið og þessháttar .
Þær að vafra á milli borga í suðurhluta Spánar í von um að finna mig .
Endir bókarinnar er svo ótrúlegur að ef þetta væri hreinn skáldsskapur þá gengi bókin varla upp .
Ég meina ef maður myndi skrifa svona í skáldsögu þetta yrði strax stoppað af editornum enda svo fáránlega mikil tilviljun að þetta kæmist varla inní Hollywood handrit , " segir Þórarinn .
Ekki baðað sig í mánuð Aðspurður hvað fær ungan mann til að leggjast út og lifa svona lífi segir hann að textinn framan á bókakápunni lýsi hugarástandinu vel .
En þar stendur ; Ég flakkaði suður á veturna og norður á sumrin .
Settist upp í bíla hjá ókunnugum og lét þá ráða hvert ég færi .
Eða tók lest án þess að kaupa miða .
Skipti ekki máli hver endastöðin var .
Bara að ég hreyfðist .
Kæmist sem lengst í burtu " Þetta var einhver uppreisn frá því að verða fullorðinn , " segir Þórarinn .
" Ganga inn í einhverja undirheima sem er utan þessa alls .
Maður sefur oftast úti og svindlar sér far með lestunum .
Það er rómantík í þessu .
Einsog í bók George Orwell , Down and out in Paris and London , þar er þessi sama rómantík .
Þetta er ekki snobb niður á við , heldur einhverskonar frelsisrómantík .
Þetta er líka kynlaus heimur .
Maður hitti stundum stelpur sem lifðu svipuðu lífi , þær voru oft með Schaefer-hunda til að verja sig .
Höfðu ekki farið í bað í mánuð til dæmis .
Þetta er merkilegur heimur og þegar maður hefur kynnst honum þá sér maður þetta fólk sem lifir í honum allstaðar þar sem maður kemur .
Þetta fólk er einsog í einkennisbúningi .
Maður gat gengið að þessu fólki og spurt hvar maður ætti að borða og hvar maður gæti sofið og þessháttar .
Í lok bókarinnar geri ég þetta síðan upp .
Þá þekki ég þetta svo vel að ég veit að ég get farið út með tíu þúsund kall í vasanum og reddað mér .
Ég fer til Ítalíu og ég kunni þetta alveg en fannst þetta ekki lengur neitt skemmtilegt .
Ég er bara orðinn annar maður og get þetta ekki lengur .
" Höfundur alltaf á hættusvæði Aðspurður hvort það sé ekki erfitt að skrifa svona nálægt sér , að skrifa ekki aðeins sjálfan sig inní sögu sína heldur foreldrana og systkinin líka segir hann að þetta sé gert í fullu samráði við fjölskylduna .
" Við eigum öll sameiginlega erfiða reynslu sem er æska okkar í Kaupmannahöfn á áttunda áratugnum .
Öll höfum við unnið úr því á mismunandi hátt og þau eru öll sátt við að ég sé að gera þetta .
Mamma hefur reyndar átt við minnisglöp að stríða , sem er eiginlega táknrænt .
Ég varð að gera þetta núna áður en minningin um þennan tíma hverfur með öllu .
Hvað mikilvægast til að muna þetta var að komast í mín eigin bréf til fjölskyldunnar .
Þar sá ég hvaða bækur ég var að lesa og hverju ég var að velta fyrir mér .
Mamma hefur verið að missa minnið síðastliðin ár , minningin um þetta tímabil er að hverfa .
Um leið hef ég smám saman verið að týna gögnum sem tengjast þessum tíma í endalausum flutningum .
Rétt einsog götumálverkin sem fjara út á örfáum dögum .
Var þetta ekki svolítið gott hjá mér , svona djúpt ? " segir Þórarinn og glottir .
" En pabbi er látinn þannig að þetta á ekki eftir að snerta hann .
Hann var svolítið einsog mannætupabbinn , við börnin elskuðum hann , en hann var mjög erfiður .
Ég hef hitt fólk í gegnum tíðina sem segir farir sínar ekki sléttar eftir viðskipti við hann .
Hann gat verið harður í horn að taka , til dæmis vaðið yfir einhverja poppara á stjórnarfundum samtaka tónlistarmanna .
Svo gat hann verið dónalegur við fólk uppi í útvarpi .
Ég skírði son minn í höfuðið á honum og þegar ég hitti þetta fólk núna segi ég við það : Heyrðu , hann er kominn aftur kallinn , hvað ætliði að gera núna ? " segir Þórarinn og hlær .
" Hvað varðar mann sjálfan þá er maður alltaf á hættusvæði sem rithöfundur .
Í fyrsta lagi verður maður að hafa eitthvað að segja og númer tvö maður verður að þora að segja það .
Maður afhjúpar sig alveg jafn mikið hvort sem maður gefur út litla barnabók , skáldsögu eða svona bók .
Maður er alltaf að opinbera sig .
Maður vissi það ekki fyrr en maður fór að gefa út sjálfur .
En það er merkilegt að komast að því að þegar maður er listamaður þá er maður alltaf á hættusvæði .
Af hverju þá ekki að segja bara allt .
Maður verður hvort eð er tekinn í bakaríið af þeim sem vilja gera það .
Það er líka það sem gerir þetta spennandi , maður myndi ekki nenna þessu annars .
Að skrifa svona texta er svo heillandi , maður nær völdum á aðstæðum .
Býr til heim sem maður ræður .
Skáldævisöguna er sérstaklega skemmtilegt að gera , þá getur maður gert eigin veruleika skáldlegri , það er svo gaman .
" Engan áhuga á miðaldra höfundum Aðspurður hvort hann haldi að hinn 19 ára Tóti hefði svo mikið sem nennt að tala við hinn 45 ára gamla Tóta ef þeir hefðu hist segist hann ekki vera viss um það .
" Ég hefði sennilega litið á mig sem feitan smáborgara .
Ég hafði engan áhuga á miðaldra rithöfundum .
Rithöfundar fyrir mér voru mest óspennandi fyrirbæri .
Rithöfundar voru í mínum augum skrítnir kallar með hatta og Laxness-komplex .
Ég gat skilið rokkstjörnur , jafnvel kvikmyndagerðarmenn en ekki rithöfunda .
Ég hefði ekki gefið því fimm mínútur .
Maður breytist svo mikið með aldrinum .
Ég kom síðan miklu eldri til Barcelona og bjó með Auði konunni minni þar í tvö ár .
Maður hefur miklu minni þolmörk fyrir dekkri hliðum mannlegrar tilveru þegar maður er orðinn eldri .
Í Barcelona bjuggum við í hverfi þar sem var mjög mikið af vændiskonum og dópistum .
Eftir tvö ár var maður orðinn mjög þreyttur á heimsósómanum .
Ég held að ég hafi ekkert tekið eftir því þegar ég var þarna 19 ára .
Maður hafði ótrúlegt þol .
Maður gat lifað af hvar sem er við hvaða aðstæður sem er .
Maður sér heiminn allt öðruvísi þegar maður er fullorðinn .
Þegar ég var að skrifa þetta um mig þegar ég var ungur var samt eins og ég væri að skrifa um allt annan mann .
Eins og ég væri að fjalla um aðra persónu og væri að reyna að finna út úr því hvað þessi persóna hafi verið að hugsa .
