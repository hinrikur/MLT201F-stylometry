05.00 Ég vakna óvart og held að klukkan sé sjö .
Þegar ég kemst að hinu sanna ákveð ég að reyna að sofa lengur og einset mér að dreyma eitthvað spennandi .
06.57 Glaðvakna þremur mínútum á undan vekjaraklukkunni .
Mig dreymdi hvorki meira né minna en þrjá drauma ; partídraum , hamfaradraum og að lokum " ég er að verða of sein " -draum .
Ég hoppa í föt og fer niður þar sem systur mínar tvær sitja hressar við morgunverðarborðið .
Ég fæ mér einhvern fáránlegan pakkahafragraut frá Ameríku , ef ég fæ mér morgunmat þá fæ ég mér oftast eitthvað mjög handahófskennt .
08.00 Ég hjóla í skólann í ógeðslegu myrkri og slagviðri .
Á meðan hlusta ég á lokakaflann úr 3. sinfóníu Beethovens og fyrir vikið verður þessi hjólatúr ótrúlega skemmtilegur og lífsfyllandi .
Ég er komin upp í LHÍ sjö mínútum seinna en hefði alveg verið til í að hjóla meira , þrátt fyrir veðrið .
08.10 Ég æfi mig á flautuna í tvo tíma og fer svo niður á bókasafn að kíkja á hljómfræðina .
Ég rek augun í allmarga úlnliði skreyttum rauðum armböndum og fyllist strax öfund .
Þetta er annað árið í röð sem ég fer ekki á Airwaves , mér líður eins og ég sé að missa af jólunum tvisvar í röð ! 12.15 Eftir hádegismat með skólafélögunum fer ég á píanótónleika í sal LHÍ með slóvakískum píanista .
13.00 Ég fer í kúrs í skólanum sem heitir " Flytjandinn " .
Þessi kúrs gengur út á að kenna okkur hljóðfæraleikurum og söngvurum alls kyns tips til þess að verða betri flytjendur .
Að þessu sinni kom sjúkraþjálfari í heimsókn og fræddi okkur um ýmsar hættur sem við hljóðfæraleikarar stöndum frammi fyrir og hvernig við getum fyrirbyggt álagsmeiðsl með réttri stöðu .
15.00 Æfi erfiða staði úr sinfóníu nr. 5 eftir Mahler .
Þessi sinfónía er næsta verkefni Ungsveitar Sinfóníuhljómsveit Íslands en æfingar hefjast nú um helgina .
Ég er ekkert smá spennt ! Því næst fer ég í flaututíma .
18.30 Fer út að borða á Frú Berglaugu , slappa af og borða góðan mat eftir langan skóladag .
20.00 Eins og áður kom fram er ég ekki Airwaves-Nína í ár og ákveð því að kíkja á off-venue dagskrána .
Retro Stefson á Kex hostel verður fyrir valinu og þeir sviku engan .
Að vísu var einhver óþolandi súla fyrir okkur allan tímann þannig að við sáum ekki sérlega mikið .
Eftir þessa fínu tónleika var haldið á Kaffibarinn þar sem félagar mínir í Orphic Oxtra spiluðu ótrúlega hressilega tónlist .
Verst að það var líka súla á Kaffibarnum sem skyggði á útsýnið .
00.30 Mig langar alltaf að hlusta á Brahms fyrir svefninn en iPodinn er uppi í skóla .
Þannig að ég sofna værum svefni eftir fínan dag og skemmtilegt kvöld .
