Sjömilljarðasti jarðarbúinn mun að því er talið er fæðast á morgun , 31. október .
Ekki er vitað hvar þetta barn mun fæðast .
Kannski á Indlandi þar sem 51 barn fæðist á mínútu , en tæplega á Íslandi þar sem fæðist barn á tæplega tveggja tíma fresti .
Talið er að jarðarbúar hafi verið um fimm milljónir fyrir 10.000 árum og eitthvað í kringum 200 milljónir þegar Kristur fæddist .
Mannkyn náði ekki milljarði fyrr en upp úr aldamótunum 1800 og tveimur milljörðum rúmri öld síðar .
Nú er svo komið að mannkyni fjölgar um milljarð á 12 til 13 ára fresti .
Árlega fjölgar mannkyni um 80 milljónir um þessar mundir .
Það samsvarar íbúum Þýskalands , Víetnams og Eþíópíu samanlagt eða 250földum íbúafjölda Íslands .
Elizbeth Kolbert segir í grein í tímaritinu The New Yorker að svo mikil fjölgun sé óvenjuleg , svo ekki sé meira sagt , hjá stórum spendýrum , sem fjölgi sér hægt .
Hún vitnar í Edward O. Wilson líffræðing , sem sagði að " mynstur fjölgunar mannkyns " á tuttugustu öld minni " meira á bakteríur en prímata " .
Árið 1798 spáði Thomas Malthus að því mannkynið myndi brátt hætta að geta brauðfætt sig vegna þess að það fjölgaði sér svo hratt .
Því myndi fylgja mikil hungursneyð og fólksfækkun .
Malthus reyndist ekki sannspár .
Hann sá til dæmis ekki fyrir þær framfarir , sem urðu í landbúnaði og matvælaframleiðslu samhliða iðnbyltingunni .
Um miðja síðustu öld varð bylting í landbúnaði .
Á milli 1950 og 1990 jókst uppskera á korni um tvo hundraðshluta á ári .
Nú segja menn að annarrar slíkrar byltingar sé þörf eigi framleiðsla að halda í við fólksfjölgun .
Kenning Malthusar kom fram nokkrum árum áður en mannkynið fyllti milljarðinn og nú eru jarðarbúar að verða sjöfalt fleiri .
Nú eru menn þó farnir að velta fyrir sér hvort Malthus hafi haft rétt fyrir sér að því leyti að jörðin beri aðeins takmarkaðan mannfjölda , honum hafi aðeins skeikað um nokkrar aldir .
Samtökin Global Footprint Network reiknuðu út í september að mannkynið myndi þurfa á annarri plánetu að halda til þess að fullnægja þörfum sínum og taka við úrgangi sínum .
Það tæki jörðina nú 18 mánuði að endurnýja þær auðlindir , sem mannkyn notaði árlega .
Samtökin telja sérstaka ástæðu til að hafa áhyggjur af vatnsbúskapnum .
Samkvæmt greiningu þeirra vofir yfir vatnsskortur og má búast við að árið 2030 verði framboð á vatni 40% minna en eftirspurnin .
Í nýrri skýrslu frá Sameinuðu þjóðunum segir að búast megi við að íbúar jarðar verði orðnir að minnsta kosti 10 milljarðar árið 2100 .
Á undanförnum 60 árum hefur frjósemi minnkað úr sex börnum á hverja konu í 2,5 börn .
Samkvæmt skýrslunni þarf ekki að verða nema smávægileg hækkun á fæðingartíðninni til þess að mannkyn nái 15 milljörðum um næstu aldamót .
Of margir karlar uppskrift að óstöðuleika ? Mannkyn er nú við það að fylla sjö milljarða .
Í nokkrum fjölmennustu ríkjum heims hefur fjölguninni fylgt ójafnvægi í fæðingum mey- og sveinbarna .
Náttúran hefur séð til þess að þegar allt er eðlilegt fæðast 104 til 106 strákar á móti hverjum 100 stúlkum .
Á Indlandi og í Víetnam er hlutfallið hins vegar 112 sveinbörn á móti hverjum 100 meybörnum og í Kína 120 sveinbörn á móti hverjum 100 meybörnum .
Þetta ójafnvægi hefur rutt sér til rúms víðar og er áberandi í Aserbaídsjan , Georgíu og Armeníu þar sem hlutfallið er 115 á móti 100 .
Nóbelshagfræðingurinn Amartya Sen vakti fyrst athygli á þessum vanda í grein , sem hét " 100 milljóna kvenna er saknað " , árið 1990 .
Nú er talið að misræmið sé nær því að vera 160 milljónir kvenna .
Hér er um að ræða samfélög þar sem hefð er fyrir því að vilja frekar syni en dætur .
Nú býður tæknin upp á kyngreiningu í móðurkviði .
Samkvæmt rannsókn , sem birtist í breska læknatímaritinu Lancet er um hálfri milljón meybarnafóstra eytt árlega á Indlandi .
Deilt er um hvaða afleiðingar þetta geti haft .
Stjórnmálafræðingarnir Valerie Hudson og Andrea den Boer spáðu því fyrir nokkrum árum að Asíuríki með of mörgum körlum gætu ógnað öryggi Vesturlanda .
Maria Hvistendahl , blaðamaður tímaritsins Science , skrifaði nýlega grein undir heitinu " Ónáttúrulegt val " þar sem hún sagði að ótti við stríð af þessum sökum væri óþarfur , en sögulega væru " þjóðfélög þar sem karlmenn eru talsvert fleiri en konur ekki geðslegir staðir til að búa á .
Þau eru oft óstöðug .
Stundum eru þau ofbeldisfull .
" Hún bendir á að bæði leiðtogar Kína og Indlands hafi rætt um hættuna sem ójafnvægi milli kynjanna hafi í för með sér fyrir félagslegan stöðugleika .
