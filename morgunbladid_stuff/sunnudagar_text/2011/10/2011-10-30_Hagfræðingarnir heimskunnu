Það hlýtur að hafa verið sérstök reynsla fyrir virtustu hagfræðinga heims , menn eins og Paul Krugman nóbelsverðlaunahafa , Joseph Stiglitz , prófessor við Columbia-háskóla , og Martin Wolf , aðalhagfræðing Financial Times í London , að ræða við Gylfa Arnbjörnsson , forseta ASÍ , og félagsfræðiprófessorinn Stefán Ólafsson um íslensk efnahagsmál , íslensku krónuna og evruna .
Hvaða erindi þessir tveir Íslendingar áttu í panelumræður með hinum erlendu gestum er mér með öllu hulin ráðgáta .
Sennilega hefur aðgöngumiði Gylfa að panelnum falist í því að hann notar hvert einasta tækifæri sem hann fær til þess að úthrópa íslensku krónuna og vera með yfirlýsingar í þá veru að evran sé eins " klettur í hafinu " í samanburði við hina aumu íslensku krónu .
Í hverju aðgöngumiði félagsfræðiprófessorsins fólst veit ég ekki , nema þá helst því , að hann er mikill stuðningsmaður þess að Ísland gangi í Evrópusambandið .
Kannski Jóhanna Sigurðardóttir forsætisráðherra hafi bara handvalið þessa stuðningsmenn sína .
Þeir fengu þó báðir að finna til tevatnsins frá hinum virtu og heimsþekktu hagfræðingum .
Paul Krugman lýsti því einfaldlega yfir að hann undraðist áhuga Íslendinga á að taka upp evru í stað krónu og hann sagði líka að það væri okkar sveigjanlega gjaldmiðli að þakka að Ísland hefði risið skjótt úr öskunni eftir hrunið .
Í máli hans kom líka fram að hann teldi að landið væri mun verr statt ef evran hefði verið gjaldmiðillinn hér þegar hrunið reið yfir í október 2008 .
Varla hafa þessi sjónarmið Krugmans glatt þá Gylfa og Stefán .
Þá hafa orð Martins Wolfs , sem er álitinn einn áhrifamesti blaðamaður heims á sviði efnahagsmála , varla kætt þá félaga og örugglega ekki heldur formann Samfylkingarinnar Jóhönnu Sigurðardóttur , þegar hann sagði að það væri sjálfsagt fyrir Íslendinga að halda fast í krónuna .
Wolf sagði orðrétt : " Hvers vegna í ósköpunum ættuð þið að ganga í samtök sem tekst jafnilla upp og Evrópusambandinu ? Hafið þið ekki tekið eftir því hvað er að gerast þar ? Ísland myndi að sjálfsögðu ekki hafa nein áhrif , atkvæði þess yrði einskis virði í ákvörðunum sambandsins og svo gæti vel farið að það glataði stjórn á mikilvægum náttúruauðlindum sínum vegna þess að þeir ( ESB , innskot blaðamanns ) vilja ólmir komast í þær .
" Wolf sagði líka að hann sæi ekkert að því að Íslendingar héldu fast í krónuna , minnsta gjaldmiðil í heimi .
Hún hefði reynst þeim ágætlega .
" Ég er hrifinn af sjálfstæðum gjaldmiðlum , vil að þeir séu til og geti lagað sig að aðstæðum .
Ég held að allir sem tóku upp evruna hafi í reynd verið að taka upp gjaldmiðil Þýskalands , " sagði hann orðrétt .
Hvað skyldi nú forsætisráðherranum íslenska og flokkssystkinum hennar þykja um þessi skynsamlegu ummæli ? Hvenær ætli evrublindu Samfylkingarinnar linni ? Trúir samfylkingarfólk því fram í rauðan dauðann að evran sé eins og " klettur í hafinu " ? Þá væri nú fróðlegt að fá vitneskju um það hvernig ávarp Josephs Stiglitz lagðist í oddvita ríkisstjórnarinnar , þau Jóhönnu Sigurðardóttur og Steingrím J. Sigfússon .
Hann sagðist telja að ekki hefði verið þörf á jafnmiklum niðurskurði ríkisútgjalda og raun var á eftir hrunið .
Það væri opin spurning hvort minni niðurskurður hefði leitt til meiri hagvaxtar og minni fólksflótta til útlanda .
Og varla hafa þessi orð prófessors Stiglitz glatt ráðherrana : " Hvað mun gerast í málum Icesave ? Ég held að Ísland hafi gert rétt í því máli .
Það hefði verið rangt að láta næstu kynslóðir axla ábyrgð á mistökum annarra fjármálakerfa , í þessu tilfelli Breta og Hollendinga , við eftirlit með bönkunum .
" Þetta var einmitt það sem þau Jóhanna og Steingrímur reyndu ítrekað að gera , en forsetinn og þjóðin stoppuðu þau í vitleysunni , góðu heilli .
