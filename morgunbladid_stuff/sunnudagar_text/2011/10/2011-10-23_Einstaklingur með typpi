Það er alveg óþarfi að nafngreina í fjölmiðlum þekkta menn sem hafa komist klaufalega að orði ( eins og nýlega gerðist ) , og velta sér upp úr þessu dag eftir dag .
Öllum hefur okkur orðið á í messunni í þessum efnum .
Sjálfur bar ég t.d. einu sinni ábyrgð á þýðingu fyrir lyfjafyrirtæki þar sem talað var um " einstaklinga með typpi " í texta um tiltekið vandamál sumra karla .
Auðvitað geta svona dæmi verið bráðfyndin , og sjálfsagt að grípa til þeirra í málfarsumræðunni .
Orðið " einstaklingur " er ofnotað .
Talað er um fatlaða einstaklinga þar sem nóg væri að tala um " fatlaða " .
Ekki mundi það bæta biblíutextann ef þar stæði : " Blindir einstaklingar fá sýn .
" Og einstaklingur með typpi er náttúrlega bara karlmaður .
Flosi Ólafsson var ( alveg eins og Bibba á Brávallagötu ) snillingur í að snúa út úr orðtökum og málsháttum .
Ég hef " bjargað " margri kennslustund með því að vitna í Flosa , t.d. málsháttinn " Svo lengist lærið sem lífið " .
Umræða hefur kviknað um mál og merkingu og nemendur farið í frímínútur með málsháttinn " Svo lengi lærir sem lifir " á vörunum .
Mér finnst málfarsumræðan snúast of mikið um " rétt " og " rangt " .
Slík umræða er í besta falli gagnslaus .
Þeir sem " leiðrétta " einblína nefnilega gjarnan á sömu fáu atriðin en huga ekki að hinu sem skiptir meira máli : að viðkomandi geri sig sæmilega skiljanlegan .
Sá sem leiðréttur er verður ergilegur yfir " nöldrinu " og hættir að hafa yndi af töfrum tungumálsins .
En sjálfsagt er að benda á ofnotkun vissra orðasambanda , vekja athygli á tískuorðum og gera tillögu um fjölbreytni í orðavali .
Örfá sundurleit dæmi : a ) Nú er allt að verða " heilt yfir " .
Hver étur þetta upp eftir öðrum : " Heilt yfir var þetta góð sýning .
" b ) " Heyrðu , " svarar fólk þegar það er spurt um eitthvað .
Ég : " Hvernig fórstu að því að slíta hásinina ? " Viðmælandinn : " Heyrðu , ég var í blaki .
" c ) " Við erum mjög meðvituð um þetta , " segja menn hver í kapp við annan .
Því ekki að segja stundum : " Við gerum okkur grein fyrir þessu " ? d ) Flest er nú að verða " ...
lega séð " : Atvinnulega séð er þetta slæmt / Námslega séð er hann sterkur .
Eitt af því sem er skemmtilegt við bókmenntatexta er líkingamál af ýmsu tagi .
Eftirfarandi brot úr Himnaríki og helvíti er t.d. alveg í anda höfundarins , Jóns Kalmans : " Ekki ýkja mörg götuljós í Plássinu og það er langt á milli þeirra , þau eru eiginlega eins og lífið : nokkrar ljómandi stundir , slitnar sundur af dimmum dögum .
" Mig minnir að Gyrðir Elíasson hafi einhvern tíma talað um bjartsýna ljósastaura .
En í verðlaunabókinni Milli trjánna segir í smásögunni Hvíslið : " Ég hvíldi lófa á gluggakistunni og horfði hugsandi út í myrkrið , upplýst af rafljósum bæjarins .
Trén útvið götuna voru greinaber og fálmandi líkt og hendur tærðar af hungurvofu .
Nú fannst mér þau vera áminning um sveltandi börn úti í heimi .
Það hafði mér aldrei dottið í hug áður .
" Þó að þunglyndið sé áberandi í þessu smásagnasafni Gyrðis , sbr. t.d. svarta ósýnilega hundinn sem augljóslega táknar þunglyndi , eru sögurnar fullar af húmor , lágstemmdum í anda höfundarins .
Þessi háði blandna athugasemd er t.d. í sögunni Nætursakir : " Kvöldsól , blæjalogn og sjórinn kyrr og glampandi einsog álplata .
Handan við fjörðinn sást verksmiðjan , spúandi reyk sínum upp í tært loftið .
" Í Dagleiðinni löngu í sama safni er bensínafgreiðslumaður á bláum samfestingi , og gulir vinnuvettlingar standa upp úr vösum hans .
" Ég tók eftir að maðurinn var alveg sköllóttur , það brá fyrir glampa á hnöttóttum kolli hans í fölnandi birtu síðsumarkvöldsins , líkt og þegar sólin varpar daufri glætu á plánetuna Mars .
" Mars var reyndar uppáhaldspláneta sögumannsins .
Rétt á eftir kaupir bróðir hans Mars handa honum í bensínsjoppunni .
Í öllum stærstu blöðum Danmerkur hlaut Gyrðir einróma lof þegar Milli trjánna kom út í danskri þýðingu á dögunum .
Já , og í litlu kennslustofunni minni hér úti á Íslandi standa menn höggdofa frammi fyrir snilldinni í þessum sögum , sem færa honum bókmenntaverðlaun Norðurlandaráðs þetta árið .
