Safnadagurinn árlegi var haldinn síðastliðinn sunnudag og var ég ein þeirra sem lögðu leið sína á Árbæjarsafnið á þessum góðviðrisdegi .
Árbæjarsafnið er eitthvert best heppnaða minjasafn sem ég hef komið á .
Það er alltaf gaman að sækja safnið heim og starfsmenn og stjórnendur augljóslega duglegir að bæta við safnkostinn og halda honum við .
Það er nefnilega ekki sama hvernig gamlar minjar eru fram settar .
Flestir kannast eflaust við að hafa heimsótt fornminjasöfn þar sem úir og grúir af mörg hundruð ára gömlum örvaroddum eða þúsund ára gömlum krukkum í hundraða tali .
Það er nefnilega ekki nóg að finna gamla gripi , þá þarf að setja rétt fram til að þeir segi áhorfandanum söguna af eigendum hans og því samfélagi sem munurinn spratt upp í .
En aftur að Safnadeginum góða .
Meðal nýjunga sem bæst hafa við síðan ég sótti safnið síðast heim er afar vel heppnað líkan af miðborg Reykjavíkur frá árinu 1915 .
Stórbruni varð í miðbænum hinn 25. apríl það ár þegar eldur kom upp á Hótel Reykjavík og hótelið brann til kaldra kola ásamt ellefu öðrum húsum við Austurstræti , Pósthússtræti og Hafnarstræti .
Líkanið í Árbæjarsafni sýnir brunarústir af húsunum tólf auk öskusvertra húsa í nágrenninu .
Líkanið er gagnvirkt því auk þess að þrýsta á hnapp fyrir hvert hús og fræðast nánar um sögu hvers þeirra fyrir sig er hægt að þrýsta á takka sem gerir áhorfendum kleift að hofa á húsin tólf standa í björtu báli með tilheyrandi snarki .
Það er skemmst frá því að segja að áhorf á líkanið varð þungamiðjan í heimsókn fjölskyldunnar á safnið og tæplega tveggja ára sonur minn segir enn " Eldur , hús ! " nokkrum sinnum á dag .
Þá er leikfangasýningin Komdu að leika sérlega vel heppnuð .
Þar má leika með leikföng frá ýmsum tímum Íslandssögunnar .
Það er hægt að gera sig heimakominn í örlítilli baðstofu og leika með leggi og skel , þar er hægt að versla í Lúllabúð og leika með gömlu góðu breikpinnana , setja upp leikrit og leika með dúkkur í stofu frá síðustu öld þar sem uppi hangir skilti þar sem þess er krafist að Ísland gangi úr Nató .
Þá er ótalin sýningin um blessað stríðið , sýning sem segir sögu hernáms Breta og Bandaríkjamanna hér á landi og samskipta þeirra við landsmenn , sem einnig er afar vel heppnuð .
Nauðsynlegt er svo að kíkja í krambúðina áður en heim er haldið , fjárfesta jafnvel í brjóstsykri eða kúlum í kramarhúsi .
Árbæjarsafnið er í senn skemmtilegt og fræðandi heim að sækja og alveg óhætt að hvetja unga sem aldna til að leggja leið sína þangað í sumar .
Birta Björnsdóttir birta@mbl.is 