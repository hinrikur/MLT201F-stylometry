Albert Mónakóprins festir loks ráð sitt en hann gengur að eiga Charlene Wittstock í tvöfaldri athöfn um helgina en borgaraleg vígsla var haldin á föstudagskvöld og viðhafnarbrúðkaup með bæði tignum og frægum gestum á laugardag .
Wittstock er 33 ára gömul og fyrrverandi afrekssundkona og Ólympíukappi .
Borgaralega vígslan var haldin þar sem Rainier , faðir Alberts , gekk í hjónaband með Hollywood-stjörnunni Grace Kelly fyrir 55 árum síðar .
Wittstock er með skærblá augu og sterka beinabyggingu og hafa því ýmsir freistast til að bera hana sama við hina dáðu Kelly , sem lést í bílslysi fyrir um þremur áratugum .
Brúðarkjóll Kelly er heimsþekktur og því pressa á Wittstock að vera í fallegum kjól en búist er við því að konunglegi brúðarkjóllinn komi úr smiðju Karls Lagerfeld hjá Chanel .
Þetta er fyrsta hjónaband þeirra beggja en Albert hefur þó ekki verið aðgerðalaus piparsveinn .
Sumir töldu að hann myndi aldrei festa ráð sitt en hann á tvö börn utan hjónabands .
Sögusagnir hafa gengið um það síðustu daga að þriðja óskilgetna barnið hafi nýverið komið í ljós og Wittstock hafi því ætlað að hætta við brúðkaupið og snúa aftur til Suður-Afríku .
Konungshöllin segir þetta vera " ljótar sögur " , sem eigi rætur sínar í afbrýðisemi .
Athöfnin á laugardag verður haldin að kaþólskum hætti og á eftir henni tekur við mikil veisla .
Yfirkokkur veislunnar er enginn annar er þriggja stjörnu Michelin-matreiðslumaðurinn Alain Ducasse .
Fyrir utan frönsku kampavínin og vínin frá heimalandi brúðarinnar kemur allt hráefnið í veislumatinn frá svæðum sem eru í innan við tíu kílómetra fjarlægð frá Mónakó , að því er Ducasse sagði í samtali við fréttastofu AP .
Meira en þúsund blaðamenn víðs vegar að úr heiminum fylgjast með konunglega brúðkaupinu .
Hátíðarhöldin hófust reyndar á fimmtudagskvöld með ókeypis tónleikum með hinu fræga rokkbandi , The Eagles .
Sjónvarpið sýnir beint frá brúðkaupinu og hefst útsendingin kl. 14.50 .
Til minnis Að sjálfsögðu verður að framleiða minjagripi um þetta konunglega brúðkaup rétt eins og hjá Katrínu og Vilhjálmi .
Í Mónakó sjást engir tepokar , Pez-kallar eða dúkkur í líki Alberts og Charlene .
Þó er hægt að kaupa hefðbundnari gripi til minningar um brúðkaupið , eins og frímerki og lyklakippuna á myndinni .
