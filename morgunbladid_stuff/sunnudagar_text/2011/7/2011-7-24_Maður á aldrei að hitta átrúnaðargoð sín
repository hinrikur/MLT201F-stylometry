Ég hef aðallega verið að lesa heimspeki Ludwigs Wittgenstein sem hluta af mínu námi og er að skrifa lokaritgerð um fagurfræðilegar hugmyndir hans .
Ég hef aðallega lesið rit sem kallast Lectures and Conversations on Aesthetics , Psychology and Religious Belief , en í því eru fyrirlestrar sem hann hélt í kringum 1938 fyrir sérvalinn hóp nemenda .
Þeir tóku niður fyrirlestrana og síðan voru þeir gefnir út að Wittgenstein látnum .
Ég vona að þeir hafi skráð allt niður samviskusamlega eftir honum , enda yrði ritgerðin mín nánast marklaus annars .
Ég hef líka verið að lesa Young Ludwig : Wittgenstein ' s Life eftir Brian McGuinness og í henni kemur í ljós að ef ég hefði hitt þennan mann sem ég hef litið til með aðdáunaraugum hefði mér líklega fundist hann óþolandi .
Það undirstrikar svo það að maður á aldrei að hitta átrúnaðargoð sín og helst ekki lesa bækur um þau .
Svo er ég nýbúinn að lesa mjög skemmtilega bók , The Hare With Amber Eyes eftir Edmund de Waal , merkileg og stórkostlega áhugaverð ættarsaga fyrir fólk sem hefur áhuga sögu 20. aldar Evrópu og tengsl hennar við Japan sér í lagi þegar kemur að listum og bókmenntum því inn í þessa sögu tvinnast persónur eins og Proust og Manet og aðrir merkilegir listamenn .
Það er svo líklega meiri Wittgenstein framundan , þ.e.a.s. ef ég enda í doktorsnámi , en þá mun ég mögulega kafa dýpra ofan í Philosophical Investigations , sem er í raun hans höfuðrit , en mér finnst líklegt að ég eigi eftir gera það hvort sem ég held áfram í náminu eða ekki .
Margir heyra nafnið Wittgenstein og fá strax þá flugu í höfuðið að hann sé hátimbraðar og trénaður , en hann er í raun ótrúlega aðgengilegur heimspekingur og skrifaði á mannamáli .
Þannig að ég mæli eindregið með honum .
