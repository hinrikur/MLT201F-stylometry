Stundum færi betur á því að birta myndir með ritstjórnargreinum .
Það á við þegar hungursneyðin í Sómalíu er til umfjöllunar og hörmungarnar á Horni Afríku .
Ómögulegt er fyrir mannshugann að höndla þann veruleika að lífi milljóna sé ógnað vegna þurrka og matvælaskorts og stríðsátaka .
Mun áhrifameira en slík setning er að birta ljósmynd af einu alvarlega vannærðu barni sem berst fyrir lífi sínu .
Enginn kemst ósnortinn frá því að skoða ljósmyndirnar í Sunnudagsmogganum í dag , sem sýna vannærð börn og fólk sem markað er af erfiðri lífsreynslu eftir að hafa gengið hundruð kílómetra til að fá aðstoð .
Það er ömurlegt að slík þrautaganga skuli enn eiga sér stað á næstu öld eftir tækniöldina .
En þær eru líka sláandi lýsingar Christophers Tidey , upplýsingafulltrúa neyðaraðstoðar UNICEF , í ferðagrein um veginn til Dadaab , sem birtar eru í blaðinu .
Sú mynd sem hann dregur upp er skelfileg , en er þó gangur tilverunnar á þessum slóðum , eins og þegar faðirinn Abdile segir honum frá því að hann hafi misst alla uppskeruna og búfénaðinn í þurrkunum og fjölskyldan með börnin fjögur orðið uppiskroppa með mat .
" Við gengum í 25 daga til að komast til Dadaab frá Sómalíu .
Konan mín dó á leiðinni , svo nú verð ég að annast börnin aleinn .
" Þegar rætt var við Abdile var hann í Hagadera-hjálparmiðstöðinni þar sem Aden , þriggja ára syni hans , var hjúkrað vegna alvarlegrar vannæringar .
Það er segin saga að hörmungar sem dynja yfir bitna verst á börnum .
Það var reynsla ljósmyndarans Þorkels Þorkelssonar , sem myndaði ástandið í Sómalíu um miðjan síðasta áratug , þar á meðal af vannærðum börnum .
Sterkar og áhrifaríkar ljósmyndir hans úr þeirri ferð birtust í Morgunblaðinu á sínum tíma .
Ekkert uppbyggingarstarf fær staðist í landi , þar sem geisar eilíf borgarastyrjöld og óaldarflokkar vaða uppi .
Þetta kemur einnig heim og saman við reynslu Tideys : " Hver neyðaraðstoð sem ég hef unnið að er frábrugðin öðrum , en það sem þær eiga sammerkt er að börn eru viðkvæmust fyrir áföllum sem dynja yfir samfélög .
Hungursneyðin núna sker sig úr í mínum huga – ég hef aldrei orðið vitni að svona alvarlegum matvælaskorti eða séð jafnmörg tilfelli vannæringar .
" Þarf engan að undra , því þetta er í fyrsta skipti í tuttugu ár sem Sameinuðu þjóðirnar lýsa yfir hungursneyð .
Það þýðir að 30% barna á svæðinu þjást af alvarlegri vannæringu .
Í öðru lagi að tveir fullorðnir eða fjögur börn á hverja 10 þúsund íbúa láti lífið daglega vegna hungurs og í þriðja lagi að íbúar á á tilteknu svæði innbyrði mun minna en 2.100 hitaeiningar á dag hver .
Þá ber að hafa í huga að sú orka sem fer í grunnefnaskipti líkamans er áætluð vera um 1.440 hitaeiningar á dag .
Það segir sína sögu að síðast var hungursneyð árið 1992 , það var einnig í Sómalíu , og létust um 200 þúsund manns .
Reynslan sýnir að fólk sameinast andspænis hörmungum .
Nú þurfa allar þjóðir heims að leggjast á eitt til að koma í veg fyrir enn frekari hörmungar .
Það eru líf barna í húfi .
Ekki aðeins barnanna á ljósmyndum í þessu blaði , heldur milljóna til viðbótar .
