Íslenski safnadagurinn er í dag og mikið um að vera í söfnum um allt land .
Boðið er upp á fjölbreyttar dagskrár og aðgangur víða ókeypis .
Það er því tilvalið að heimsækja söfnin í tilefni dagsins .
Í söfnum er sífellt tekist á við nýjar áskoranir og spurt áleitinna spurninga .
Spurninganna hver erum við og hvert stefnum við er spurt í Þjóðminjasafni Íslands nú eins og fyrir 150 árum þegar Þjóðminjasafnið var stofnað .
Eitt mest krefjandi verkefna safna á 21. öldinni er að þróa leiðir til þess að varðveita heimildir um flókna samfélagsgerð samtímans til að átta sig betur á svörum við ofangreindum spurningum .
Þannig er ekki einungis fengist við heimildasöfnun um fortíðina , heldur er sjónum einnig beint að nútímanum og hugað að framtíðinni .
Víða innan safna er nú leitað leiða til að skrásetja og rannsaka menningarþætti þegar þeir eiga sér stað .
Til þess að fanga samtímann þarf að velja tiltekin sjónarhorn og viðfangsefni til heimildasöfnunar ekki síður en söfnun muna .
Norræna safnið í Stokkhólmi hefur allt frá árinu 1977 staðið fyrir skipulagðri samtímasöfnum , en það er fyrst nú sem íslensk söfn hafa tekið markviss skref á þessu sviði .
Hér á eftir verður lýst þremur samtímaverkefnum sem öll eru nú til sýnis í Þjóðminjasafninu eða á vefsíðu þess .
Á ljósmyndasýningu Péturs Thomsen Ásfjall í Myndasal safnsins sést vel hve ljósmyndun er góð leið til þess að skrá og skilja samtímann , og varðveita heimildir um hann .
Þar er fylgst með uppbyggingu í nýju hverfi , Áslandi , þar sem er ein hæsta byggð á höfuðborgarsvæðinu .
Pétur fylgdist með uppbyggingu hverfisins frá árinu 2008 og myndaði húsin , fólkið og umhverfið .
Sjónarhorn Péturs er samfélagslegt samhengi byggingarlistar , skipulags og náttúru , sem allt eru þættir sem móta umgjörð samfélagsins og hafa áhrif á það .
Sýningin vekur áhorfendur til umhugsunar um mannlíf og hugarfar á tímum örra breytinga .
Upphaflega stóð til að ljósmynda hverfi í byggingu og áhrifin sem byggingaframkvæmdir hafa á allt umhverfið .
Atburðir í samfélaginu breyttu hins vegar framkvæmdunum í eitthvað annað og meira .
Byggð í nýju hverfi hafði áður verið tákn fjölskyldulífs í úthverfi en eftir efnahagshrunið 2008 varð hin nýja byggð á ákveðinn hátt hlutgervingur þeirra atburða .
Í stað bjartsýni , urðu vonbrigðin í raun myndefni ljósmyndarans .
Ljósmyndir Péturs eru í senn ádeila á meðferð okkar á landinu og skrásetning sögunnar .
Sýningin Ásfjall er samtímaheimild um uppbyggingu nýs hverfis , sem og áhrif efnahagshrunsins á íslenskar fjölskyldur .
Annað verkefni Ekki snerta jörðina – Leikir 10 ára barna fjallar um leiki barna nú til dags .
Hin síðari ár hefur Þjóðminjasafn Íslands leitt samstarfsverkefni íslenskra safna þar sem sjónum er beint að leikjum barna í samtímanum .
Samvinna var við nemendur og kennara í fimmta bekk víða um land .
Spurt var um hvernig börn léku sér , tekin voru viðtöl við börnin og fylgst með leikjum þeirra .
Leiddi það til áhugaverðra heimilda um leiki barna á Íslandi árið 2010 og farandsýningar sem fer milli safnanna og opnuð var fyrst í Þjóðminjasafni Íslands í vor ásamt upplýsingavef um leiki barna .
Þar eru allar niðurstöður athugunarinnar aðgengilegar með yfirliti um vinsæla leiki nútímans sem og nokkra skemmtilega gamla leiki .
Þriðja verkefnið ber heitið Brauð í norðri og er samstarfsverkefni safna á öllum Norðurlöndum og Eistlandi um brauð og brauðneyslu .
Áhersla var lögð á að safna heimildum um þennan þátt í daglegu lífi og þróa nýjar leiðir til að miðla þeim .
Með söfnun frásagna og heimilda var könnuð menningarleg fjölbreytni þeirra landa sem þátt tóku í könnuninni .
Athugað var hvernig fólk velur sér brauð og hvort það baki brauðin sjálft .
Hér á landi var meðal annars kannað hversu nýungagjarnir landsmenn eru þegar kemur að heimabakstri og hvort algengt sé að notast sé við gamlar fjölskylduuppskriftir .
Áhugavert er að sjá hvaða minningar laufabrauð , hverarúgbrauð og vestfirskar hveitikökur vekja í huga landsmanna svo nokkur dæmi séu tekin .
Ekki er síður athyglisvert að sjá hvernig fólk af erlendum uppruna heldur tengslum við gamla landið með því að baka brauð sem það ólst upp við .
Þessum og fleiri heimildum var safnað á íslenska heimasíðu , Brauðbrunninn , en heildarniðurstöður allra verkefnanna eru á vefsíðu um norræna brauðmenningu árið 2011 .
Umfjöllunarefni safna um samtímann er ótakmarkað .
Ofantalin verkefni hafa leitt fram heimildir um tiltekna þætti í samtímanum .
Haldið verður áfram á þessari braut í samræmi við safnastefnu á sviði þjóðminjavörslu með völdum sjónarhornum á samtíma okkar .
Á næstunni er fyrirhugað að Þjóðminjasafn Íslands og önnur söfn á Íslandi beini sjónum að fleiri nærtækum verkefnum , svo sem heimilislífi .
Sannarlega verður áhugavert að kynnast margbreytileika menningar þjóðarinnar í þeim verkefnum .
Sjá einnig : http://www.thjodminjasafn.is / syningar / sersyningar / syningar-i-gangi / nr / 3158gangi/nr/3158 http://www.thjodminjasafn.is / ekki-snerta-jordina http://www.braudbrunnur.wordpress.com 