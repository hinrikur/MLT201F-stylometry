Bækurnar á náttborðinu eru tvær .
Ég er nýbyrjaður að lesa fyrsta bindi ævisögu Steingríms Hermannssonar eftir Dag B. Eggertsson .
Ég hef lengi ætlað mér að lesa þessa ævisögu , sem á sínum tíma var þó nokkuð umtöluð og þótti forvitnileg aflestrar , sérstaklega fyrir þá sem áhuga hafa á pólitík .
Ég er ennþá að lesa um bernskuárin og því lítið um pólitík nema hvað varðar Hermann föður Steingríms og fyrstu ár hans sem forsætisráðherra .
Það er ljóst að Steingrímur hefur verið ofvirkur sem krakki og uppátækjasamur í meira lagi .
Frásögnin er lífleg og skemmtileg og á mörgum stöðum heyrir maður Steingrím í gegnum textann .
Dagbækur Steingríms sem hann hélt alla tíð frá unglingsárum koma að góðum notum við ritun sögunnar og eru ómetanleg heimild .
Hin bókin á náttborðinu er Afleggjarinn eftir Auði Övu Ólafsdóttur .
Ég hef ekki enn hafið lestur bókarinnar en ætla að lesa hana samhliða ævisögu Steingríms .
Afleggjarinn kom fyrst út árið 2007 en þá fór þessi skáldsaga algjörlega fram hjá mér og eflaust fleirum .
Það var ekki fyrr en ég rakst á hana í franskri þýðingu í bókabúð í París fyrir algjöra tilviljun í desember í fyrra , að áhugi minn vaknaði .
Henni var þar stillt upp á borði þar sem sölumestu bókunum var raðað upp .
Ég komst í framhaldi að því að hún hafði fengið frábæra dóma hjá frönskum gagnrýnendum og það er sérstaklega ánægjulegt í ljósi þess að íslenskir rithöfundar hafa ekki hingað til átt greiðan aðgang að Frökkum .
Auður var auk þess alveg nýlega að fá verðlaun í Quebec í Kanada og sló þar við ekki ómerkari höfundum en Michel Houellebecq og Sofi Oksanen .
Það er ekki í fyrsta sinn sem upphefðin kemur að utan og ég hlakka til að kynnast þessum efnilega höfundi .
