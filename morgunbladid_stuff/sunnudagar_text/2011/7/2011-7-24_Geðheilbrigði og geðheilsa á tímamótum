Eins og fram kom í fyrstu grein greinaflokksins er sá hópur fólks sem glímir við geðraskanir afar fjölmennur .
Ef miðað er við tölur um algengi geðraskana glíma um 75 þúsund manns við geðraskanir hér á landi .
Ofan á það bætast á milli átta og níu þúsund manns sem eru með geðfatlanir .
Eins og kom fram í máli Páls Matthíassonar , framkvæmdastjóra geðsviðs Landspítalans , í viðtali við hann sem birtist í síðustu viku og Jóhanns Ágústs Sigurðssonar , læknis og prófessors , eru geðraskanir ekki einungis bundnar við sálarlíf einstaklinga .
Það er margt í umhverfinu sem getur valdið áföllum á geðheilsu einstaklinga : einelti , slys , heilsubrestur , álag , samfélagsleg einangrun og fjárhagsáhyggjur eru dæmi um aðstæður og atburði sem geta valdið því að geðheilsan brestur .
Þetta eru vandamál sem einstaklingar eru berskjaldaðir fyrir .
Fólk sem á við geðræn vandamál að stríða er á öllum stigum þjóðfélagsins .
Að sama skapi er ekki hægt að segja neitt fyrirfram um hverjir muni þurfa að leita sér aðstoðar né hverjar aðstæður hans eru .
Fordómar sem snúa að geðröskunum eru mikið vandamál í okkar samfélagi sem á sér t.a.m. djúpar rætur í tungumálinu .
Birtingarmynd þess hefur sjaldan verið eins skýr og á föstudaginn , þegar birt var stór og hreinlega ótrúlega vanhugsuð fyrirsögn framan á íslensku dagblaði .
Þeir sem eru ábyrgir fyrir því blaði nýttu sér þar geðsjúkdóma til að lýsa einhverju ástandi sem er þeim ekkert skylt .
Allt í þeim tilgangi að selja blöð .
Fordómarnir sem þetta einstaka tilvik lýsir svo vel eru ekki til þess fallnir að gera fólki með geðraskanir lífið léttara .
Nógu erfitt er að kljást við sjúkdóminn sjálfan þó slíkir sleggjudómar fylgi ekki kjölfarið .
Til að geta tekist á við geðröskun er nauðsynlegt fyrir fólk að geta rætt um vandamál sín án þess að því fylgi skömm .
Augljóst er að víða er langt í land í þessum efnum .
Stórt og erfitt skref Að leita sér hjálpar við geðrænum vanda er stórt skref sem erfitt er að taka eins og kemur vel fram í viðtali við Unni Kristínu Sveinbjarnardóttur , sem hefur lengi glímt við erfiða geðröskun .
Kerfið sem hefur verið skapað til að taka á móti fólki í þeirri stöðu þarf að vera í stöðugri endurskoðun .
Það þarf að vera sveigjanlegt og taka mið af aðstæðum hverju sinni .
Fyrstu stig meðhöndlunar eru afar mikilvæg , ef vitlaust er farið að getur vandamálið versnað .
Mikil vakning hefur verið á síðustu áratugum á meðal notenda kerfisins sem hafa reynt að hafa áhrif á það .
Hér á landi starfa samtök á borð við Hugarafl og Geðhjálp sem mynda mikilvægan vettvang fyrir notendur og þeirra sjónarmið .
Hérlendis og víða um heim eru haldnar fjölmennar ráðstefnur þar sem fólk með geðraskanir kemur saman og ræðir um reynslu sína af kerfinu og ekki síst um hvað mætti fara betur í meðferðinni .
Þetta eru skýr skilaboð um að mikilla bóta er þörf .
Líkt og fjallað var um í blaði síðustu helgar hefur áherslan lengi verið lögð á vísindalega þekkingu .
Sú sýn skilar sér bæði í viðmóti sjúklinga og þeirra sem fást við þá .
Hættan er sú þegar einblínt er á vísindalegu hliðina að fólk verði passíft í meðferð sinni og skorti þrek til að takast á við sjúkdóminn .
Von um bata gegnir stóru hlutverki í þessum efnum .
Nú , þegar fleiri orsakir eru viðurkenndar er ljóst að meðferðin þyrfti að taka mið af því .
Bergþór Grétar Böðvarsson , sem er fulltrúi notenda á geðsviði Landspítalans og rætt er við í blaðinu í dag , hefur sterkar skoðanir á því hvernig bæta mætti móttöku sjúklinga og gera hana markvissari í meðferðinni .
Ef jafnframt er tekið mið af þeirri óvissu sem ríkir um eðli og orsakir geðraskana ætti að liggja beint við að hlustað sé vel á raddir þeirra sem hafa reynslu af því að kljást við geðsjúkdóma .
Ljóst er á máli þeirra sem rætt er við í dag að talsvert vantar þar uppá .
Markmiðið á að vera bati Auður Axelsdóttir er iðjuþjálfi og forstöðumaður hjá Geðheilsu eftirfylgd og Hugarafli .
Hugmyndafræðin sem liggur að baki starfinu felst í valdeflingu og batamódelinu sem er gjörólíkt læknisfræðilegri nálgun .
" Læknisfræðilega módelið gerir ráð fyrir að sjúklingurinn sé veikur og svo muni verða áfram sem leiðir af sér að hann muni alltaf þurfa að taka lyf og sé háður þjónustu um ókomna tíð .
Alvarlegast er þó að lítið ráð er gert fyrir bata .
Okkar sýn er sú að geðrænir erfiðleikar séu gjarnan tímabundnir og tilkomnir vegna áfalla á borð við missi eða vöntun á stuðningi .
Í batamódelinu er ekki gengið út frá genabreytingu í heila heldur tilfinningum , alvarleg áföll geta haft þær afleiðingar að manneskjur komast í þrot með líf sitt eða fara í geðrof eins og það er kallað .
Batinn er ferli þar sem fólk lærir á tilfinningar sínar og aðstæður .
Náin samskipti við fjölskyldu og vini eru mikilvæg til að ná tökum á ástandinu .
" Batamódelið segir Auður ekki byggjast á sjúkdómsvæðingu .
Sorg og vanlíðan segir hún ekki vera sjúkdóma og kerfi sem gangi út frá því sé í raun hættulegt þegar vonin er tekin frá fólki .
" Bráðaþjónustan hér á landi er góð en hún vinnur þó ekki á því sem bjátar á í daglegu lífi sem fólk glímir svo við þegar það kemur heim .
Heilbrigðiskerfið vinnur í kring um veikleika í eðli sínu og í meðferð á einkennum .
" Meðferðin úti í samfélaginu " Oft er það þannig í tengslum við geðheilsuna að vinnan sem fólk stendur frammi fyrir þarf að fara fram í daglegu umhverfi .
Að mínu mati væri nær að vinna meira með fjölskyldunni í ferlinu öllu líkt og hefur verið gert með góðum árangri í Finnlandi í opnum samræðum .
Þar hefur teymi fagfólks samskipti við einstaklinginn sem á við vandamál að stríða ásamt hans nánasta tengslaneti .
Þetta er gert utan stofnana þar sem málin eru rædd opinskátt þ.e.a.s. allir taka þátt og ákvarðanir eru teknar í sameiningu .
Okkar starf er oft svipað þar sem fjölskyldur leita til okkar .
Þá reynum við að skilgreina hlutverk og hvað hver og einn á að gera .
Mikilvægt er að átta sig á því að athyglin beinist ekki eingöngu að þeim sem er veikur .
Foreldrar , systkini og vinir þurfa að taka þátt í vinnunni og reyna að átta sig á hvað hægt er að gera til að leggja sitt af mörkum .
Ég hef séð mikinn árangur af því að vinna á þennan hátt og í mínum huga er þetta leiðin fram á við .
" Ekki nægur áhugi á meðal lækna Árangurinn af slíkri vinnu segir Auður að hafi vakið eftirtekt innan geirans .
" Þegar fólk sér hvaða árangri er mögulegt að ná með þessum aðferðum vaknar áhugi en því miður er of stór hópur lækna sem leggur of mikla áherslu á lyfjameðferð , þ.e. þeir ávísa of miklu af lyfjum og of lengi .
Ég er ekki alfarið á móti lyfjum , en ég verð alltaf hugsi þegar ég hitti ungt fólk sem tekur margar tegundir af lyfjum en er jafnframt að berjast áfram í námi og er að stofna fjölskyldu .
Það getur ekki farið saman og verður að endurskoða .
Lyfjagjöf miðast gjarnan við að umhverfinu líði betur .
Of oft vantar að læknarnir vinni út frá því hvernig hægt sé að virkja manneskjuna í daglegu lífi þar sem fjölskyldutengsl og hlutverk eru lykilatriðin .
Einstaklingur sem er t.d. að berjast í gegn um háskólanám er ekki líklegur til að ná árangri ef stíf lyfjameðferð er eina úrræðið .
" Menningin vandamálið " Ég hefði viljað sjá fleira fagfólk þegar Daniel Fisher sem er geðlæknir , vísindamaður og höfundur batamódelsins kom hingað til lands um daginn og hélt opinn fyrirlestur .
Ég tel að batakúltúrinn og valdeflingin eigi heima í öllu okkar kerfi og að brýnt sé að við tileinkum okkur þessa nálgum .
Mín tilfinning er þó sú að einna erfiðast sé að innleiða slíka hugmyndafræði innan stofnana .
Breytingin sem þarf að eiga sér stað er svo mikil .
Lykilatriði er að endurmennta fagfólk og nýta þekkingu fólks með geðraskanir svo finna megi út hvað er að virka í nálguninni og hvað ekki .
Í okkar starfi er ákaflega mikilvægt að vinna með fólki sem jafningjum .
Á stofnunum eru valdahlutföll svo augljós og fastmótuð sem einstaklingurinn líður alltaf fyrir .
Geðheilsa eftirfylgd starfar innan heilsugæslunnar .
Fólk þarf ekki að vera með sjúkdómsgreiningu til að leita til okkar og við lítum á það sem gott mál ef fólk kemur áður en allt er komið í óefni .
Við störfum því í forvörnum og endurhæfingu ásamt eftirfylgdinni .
Þetta er samfélagsgeðþjónusta sem er í takt við það sem er að gerast á alþjóðavísu og hefur reynst spara fjármagn , tíma , sársauka , auk þess að flýta bataferlinu .
" Grasrótin veitir kerfinu gott aðhald Á síðastliðnum tíu árum hefur færst mikill vöxtur í grasrótarstarf í málum tengdum geðheilsu .
" Notendur eru mjög mikilvægir og geta nýtt þekkingu sína og reynslu til að skapa mjög nauðsynlegt aðhald .
Þannig hefur mikið unnist án þess að farið hafi verið út í beina gagnrýni á kerfið .
Þá er hættan á að fólk fari niður í skotgrafir .
Okkar starf er líka gott dæmi um hvernig grasrótin getur þróað þjónustuna .
Starfið hefur svo skilað sér í því að okkar rödd fær að heyrast við stefnumótun þó svo að það mætti alltaf vera meira .
" Staðan núna " Við finnum vel fyrir kreppunni og höfum gert frá upphafi hennar .
Fólk leitaði í auknum mæli til okkar þar og í raun frekar en til venjulegra heilsugæslustöðva .
Fólk virðist vera að leita aðstoðar fyrr sem er náttúrulega jákvæð þróun og sýnir gildi þjónustunnar .
Ungt fólk leitar mikið til okkar sem er alltof oft að hætta og byrja upp á nýtt í framhaldsskólum áður en gripið er inní og réttur stuðningur veittur .
Við finnum það vel þegar við erum að fara í grunn- og framhaldsskóla með geðfræðslu Hugarafls að það er mikil þörf fyrir fræðslu á þessum nótum .
Fjölskyldur leita einnig í auknum mæli til okkar og farsælast er þegar hægt er að vinna er að batanum með tengslanetinu öllu .
Þeir erfiðleikar sem fólk á við eiga ekki allir heima inni á bráðamóttöku og þess vegna er nauðsynlegt að þróa svona þjónustu og laga hana að fólki sem leitar hennar frekar en að stofnunum .
Þjónustan verður að vera miðuð að notendunum sem setja sig í allt aðrar stellingar ef væntingar eru til staðar um bata og lausnir .
Hlutverk notandans verður virkara og líklegra til árangurs .
Þegar fólk gengur í gegnum áföll og erfiðleika er jafnframt nauðsynlegt að flýta meðferðinni ekki of mikið þar sem afdrifarík mistök geta átt sér stað .
" Erfitt að breyta áherslum Auður segir að frá stofnun Geðheilsu eftirfylgdar og Hugarafls hafi starfsemin eflst ár frá ári og eftirspurn hafi aukist .
" Ég vona að ráðuneytið sjái þörfina fyrir að auknum fjárveitingum til að hægt sé að mæta þörfinni .
Frá árinu 2005 hefur starfsemin ekki náð að eflast nægjanlega þrátt fyrir að hafa lengi verið undirmönnuð en um 300 manns nýta sér þjónustuna á ári .
" Auður telur að í grunninn snúist þetta um hugmyndafræði og segir að leggja þurfi meiri orku og fjármuni í batamódelið .
Ef hún fæst viðurkennd megi nýta hana til jákvæðra breytinga innan kerfisins og hægt sé spara stórar fjárhæðir í eftirfylgd og endurhæfingu .
Margt þarf að breytast Elín Ebba Ásmundsdóttir er iðjuþjálfi og dósent við heilbrigðisvísindasvið Háskólans á Akureyri .
Þar hefur hún umsjón með áföngum um geðheilsuna og íhlutun fyrir fólk með vanda af sálfélagslegum toga .
Auk þess býr hún yfir þrjátíu ára starfsreynslu af Landspítalanum sem forstöðumaður iðjuþjálfunar á geðsviði .
Nú starfar Ebba , eins og hún er kölluð í Hlutverkasetri , sem er virknimiðstöð þar sem bata- og notendarannsóknir eru nýttar til að þróa þjónustuna .
Á vegum Hlutverkaseturs eru einnig gerðar úttekir af notendum til að greina gæði geðheilbrigðisþjónustunnar með svokallaðri NsN-aðferð .
Þannig benda notendur á kosti og galla þjónustunnar .
" Ég hef sjálf gert batarannsókn , en að mestu leyti byggjum við starfsemina á erlendum niðurstöðum og niðurstöðum NsN-hópsins .
" Kerfið " Þegar ég kom fyrst inn í kerfið byggði ég þekkingu mína á minni menntun um hvernig dagleg iðja hefur áhrif á heilsuna og ekki síst geðið .
Að takast á við eitthvað sem manni finnst vera einhvers virði er sérstaklega mikilvægt í þessu samhengi .
Þegar ég hóf störf á iðjuþjálfadeild geðdeildar Landspítalans var starf iðjuþjálfans nánast óþekkt og stutt á veg komið .
Starfið fólst í að virkja inniliggjandi sjúklinga .
Þetta er árið 1981 þegar nýju geðlyfin eru að koma á markað sem áttu að vera mikil bót frá því sem áður var .
Á sama tíma kom þessi hugsun um að líkja geðsjúkdómum við sykursýki sem hægt væri að halda niðri með lyfjum .
Ójafnvægi seratóníns eða dópamíns var rót vandans .
En svo liðu árin og ég öðlaðist reynslu og fór í framhaldsnám og gerði eigin rannsóknir á bata .
Í ljós kom að málið var ekki svo einfalt , margir sem höfðu náð bata höfðu alls ekki fylgt fyrirmælum varðandi lyfjagjöf þó aðrir væru mjög ánægðir með lyfin og sögðu að þau hefðu bjargað lífi sínu og sumir sögðu þau hafa gert ógagn og batinn ekki byrjað fyrr en þeir hættu á lyfjunum .
Að spyrja fólk beint hvað gagnast því er önnur nálgun en að gera samanburðarrannsóknir á virkni lyfja eða mati á ólíkum meðferðum .
Sýnt hefur verið fram á að ólík meðferðarform virka jafn vel , hvort sem það er hugræn atferlismeðferð , þunglyndislyf , jafningjastuðningur , stuðningur á heimavelli eða sálfræðiviðtöl .
Það sem skiptir mestu máli eru tengslin sem skapast á milli manna og trú þín á eigin getu .
Aðgreining geð- og líkamlegra kvilla er á undanhaldi .
Líkamsstarfsemin er í beinum tengslum við umhverfið .
Ef eitthvað er að þá birtast bæði geðræn og líkamleg einkenni .
Áföll og erfiðar aðstæður sem ógna tilveru okkar skila sér svo í verri heilsu , ekki síður en erfiðleikar á borð við höfnun , skert sjálfstraust eða glötun virðingar .
Kerfið er orðið svo sérhæft og það gerir ekki ráð fyrir því að skoða vandamálin heildrænt .
" Heilsugæslan lausnin Ebba er mjög gagnrýnin á hvert sérhæfingin hefur leitt okkur .
Hún telur að gagnlegt væri að gera heilsugæsluna persónulegri þar sem allar aðstæður einstaklings væru teknar inn í myndina og ólíkar heilbrigðisstéttir kæmu að .
" Það er kominn tími til að þjónustumiðstöðvar sveitarfélaganna , heilsugæslan ásamt virknimiðstöðvum starfi saman að heilbrigði þegna sinna .
Við erum alltaf að vinna með einkenni sem verið er að dempa á meðan orsakirnar eru oft ómeðhöndlaðar .
Vandamálið er þó ekki alfarið hjá kerfinu .
Við þurfum að skoða hvaða kröfur við gerum til lækna .
Allt of algengt er að fólk sé óánægt með lækninn sinn ef það fær ekki lyfseðil út úr heimsókn sinni til hans .
Við erum einnig búin að missa trúna á að við getum haft áhrif á líðan annarra og skiptum okkur ekki lengur af samferðamönnum .
Öll vandamál eiga nú heima hjá sérfræðingum .
Það er heldur ekki auðvelt að vera heimilislæknir með um fimmtán mínútur að meðaltali til að setja sig inn í vandamál eða vísa sjúklingum annað .
Það gefur augaleið að ekki er hægt að vinna með rætur geðrænna vandamála á svo stuttum tíma .
" Gagnrýni óvinsæl Eftir að hafa starfað lengi innan kerfisins tók Ebba að gagnrýna ýmislegt sem henni fannst að betur mætti fara .
" Ég var vel liðin þar til ég fór að vera gagrýnin .
Á mínum ferli hef ég haft fjóra geðlækna sem yfirmenn sem allir hafa verið ólíkir .
Erfiðust voru samskiptin við yfirmann sem hafði óbilandi trú á líffræðilegum orsökum geðraskana .
Eftir að hafa aflað mér framhaldsmenntunar og ígrundað þessi mál gat ég fært góð rök fyrir máli mínu .
Afleiðingin var sú að þótt enginn hafi verið beint vondur við mig þá leið mér þó ekki vel á vinnustaðnum og varð að hætta .
Hinsvegar fékk ég afar góð viðbrögð frá notendum , stjórnmálamönnum og öðrum sem skildu gagnrýni mína .
Einhvern veginn er það þannig að vandamálið virðist auðveldara ef það er skilgreint sem einstaklingsvandamál .
Þá er bara hægt að setja viðkomandi til hliðar og meðhöndla hann , t.d. með lyfjum .
Þessu er ég bara mjög ósammála því umhverfisþættir og tengsl manna á milli eru stór hluti vandans og mér var ómögulegt að starfa innan kerfis sem byggist á þessari hugmyndafræði .
Ofan á þetta hafði ég margoft orðið vitni að því að mikið ósamræmi væri á milli sjúkdómsgreininga og lyfjagjafa .
" Almenningur ekki upplýstur Almenning segir Ebba ekki vera rétt upplýstan og þess vegna hefur hún tjáð sig opinberlega um málið .
" Sjúkdómsgreiningar hafa verið undirstaðan og fólki hefur ekki verið gefin von um að hægt sé að vinna út úr vandanum og það séu til ólíkar leiðir í bataferlinu .
Einkenni segja ekkert um orsakavaldinn .
Þegar öllu er á botninn hvolft hefur ekki verið hægt að sanna með óyggjandi hætti tilvist geðsjúkdóma .
Langtímarannsóknir sýna að þeim farnast betur í lífinu sem fá annars konar aðstoð en bara lyf .
Þeir sem eru harðastir í gagnrýninni vilja meina að langvarandi lyfjataka hafi skaðleg áhrif á færni , tengsl og ýmsa líkamsstarfemi .
Slíkar niðurstöður eru stuðandi og það er skiljanlegt að það sé erfitt fyrir fræðasvið sem hefur verið ráðandi að gera hreint fyrir sínum dyrum og viðurkenna að um áratuga skeið hafi kannski verið unnið á röngum forsendum .
" Meðhöndlunin hjálpar ekki alltaf " Ég hef mestar áhyggjur af unga fólkinu sem hefur ekki þroska til að taka ákvörðun um eigin líkama .
Við erum að setja börn á lyf án þess að vera viss um langtímaafleiðingarnar .
Þar er um skammtímalausn að ræða .
Í þessu samhengi er mikilvægt að spyrja hvert langtímamarkmiðið sé .
Viljum við þroska einstaklinga til að verða sáttir samfélagsþegnar með sjálfstraust og tilgang , eða viljum við að einstaklingar séu okkur hinum ekki til vandræða ? Í mínum huga er ekki spurning að skynsamlegast sé að byrja á virkninni .
Við þekkjum það að ungt fólk sem greinist með þunglyndi og kvíða er oft í skaðlegu lífmynstri .
Þau hafa dottið út úr skóla og eru ekki í vinnu .
Oft vaka þessir krakkar á nóttunni yfir tölvunni , hreyfa sig lítið , eru ekki í dagsbirtu , borða skyndibita og drekka gos .
Afleiðingin getur orðið heilsubrestur .
Einkennin geta passað inn í ákveðnar sjúkdómsgreiningar og lyfjalausnin hefur verið svarið of lengi og aðrar nálganir hafa liðið fyrir það .
Þetta er ekki spurning um að vera með eða á móti .
Geðheilbrigði snertir líf okkar allra og samfélagsins í heild sinni .
Meðan við vitum ekki með vissu orsakir og hvað sé best að gera verður þetta svipað og pólitískar umræður , hver hefur sína skoðun .
Haldnar eru ráðstefnur víða um heim af fólki sem hefur verið sjúklingar .
Þessar ráðstefnur eru andsvar við ríkjandi hugmyndafræði .
Þar eru mannréttindi sett á oddinn og mikilvægi pólitískra ákvarðana á heilsu og vellíðan .
Krafan er skýr , að styðja við fjölþættari bataleiðir , mikilvægi atvinnuþátttöku , stuðning í námi , réttar upplýsingar , hafa val og vinna með orsakaþætti eins og skaðleg tengsl og umhverfisógnanir .
Þessar kröfur er skýrt merki um hvernig staðan á þessum málum er .
" Stanslaus barátta Unnur Kristín Sveinbjarnardóttir hefur lengi glímt við átröskun .
Þegar hún var sem veikust tókst henni samt sem áður að ljúka krefjandi lögfræðinámi og nú starfar hún hjá forsætisráðuneytinu .
Unnur Kristín er gott dæmi um einstakling sem hefur átt við erfiða geðröskun utan heilbrigðiskerfisins en sá hópur er afar fjölmennur .
Með því að segja sögu sína vonast hún til að geta haft áhrif á þá sýn sem einkennir sjúkdóminn úti í samfélaginu .
" Þegar ég hugsa tilbaka finnst mér eins og vandamálið hafi byrjað á barnsaldri .
Maður sér það betur eftirá að hyggja hvernig þetta var alltaf undirliggjandi .
Fyrst um sinn í tengslum við þyngd og samanburð við aðra án þess þó að ég hafi verið þung .
Svo þegar ég var 14 ára gömul fór ég markvisst að vinna í því að léttast .
Þetta gerði ég með því að halda utan um þær hitaeiningar sem ég innbyrti og hreyfa mig til að grennast .
Það gekk þó misvel .
Þegar ég var 18 ára færðist sjúkdómurinn svo yfir á næsta stig og ég tók að kasta upp .
Þróunin var hröð og ég var fljótt komin á það stig að kasta upp eftir nánast hverja einustu máltíð .
" Veikindin kaflaskipt Unnur Kristín segist snemma hafa orðið meðvituð um að hvers eðlis ástandið var .
Uppköstin fylgdu henni alltaf en veikindin hafa þó komið í lotum .
" Þegar ég var 23 ára tók ég að stýra mataræðinu markvisst og er í svona anorexíu-fasa í þrjú ár , þegar ég sagði þáverandi eiginmanni mínum frá vandamálinu .
Í kjölfarið fór ég að hitta sálfræðing en samt sem áður versnaði vandamálið á næstu tveimur árum þegar ég var í krefjandi námi .
Á því stigi var næringarskorturinn farinn að vera mikill og hafði slæm áhrif á geðheilsuna .
Mikil áráttuhegðun fylgdi veikindunum , t.d. þörf fyrir að meiða mig og ýmsir hversdagslegir hlutir vöktu ótta auk annarra líkamlegra aukaverkana .
Fyrir fjórum árum síðan þegar ég var 27 ára gömul stóð til að ég færi inn á dagdeild en ég varð ólétt þrátt fyrir að vera einungis 46 kíló .
Þetta breytti ferlinu og í stað þess var ég undir góðu eftirliti í mæðraverndinni .
Á þessum tíma átti ég í byrjun erfitt með að sætta mig við óléttuna þar sem hún var bara að trufla mig í mínum markmiðum um að léttast .
Eftir að dóttir mín fæddist var ég uppkastalaus í rúmt ár áður en mér hrakaði aftur .
" Skekkt mynd af sjúkdómnum Unnur Kristín sem er nú í góðum bata segir mikilvægt að tala um sjúkdóminn .
Sú mynd sem er dregin upp af honum sé gjarnan röng .
" Umræðan um sjúkdóminn hjálpaði mér lítið og ég hafði ekki áhuga á að taka þátt í henni .
Samt sem áður er alltaf gott þegar einhver stígur fram og þá sá ég að ég stóð ekki ein í þessum vanda .
Ímynd sjúkdómsins er af mjög illa förnum anorexíu-sjúklingum en staðreyndin er sú að það er mikið af venjulegu fólki sem er að berjast við sjúkdóminn .
Þessi hugmynd um að þetta séu bara einhverjir stelpukjánar sem geri þetta fyrir útlitið er að mínum dómi bara skaðleg .
Í mínu tilfelli var þetta langt frá því að vera einhver fyrirsætuleikur og sú hugmynd lýsir vel vanþekkingunni sem er víða gagnvart sjúkdómnum .
Holdafar segir ekki endilega til um hvort fólk sé að kljást við átröskun eða ekki .
Rætur vandans geta verið margvíslegar en þetta var mín leið til að skapa aðstæður sem ég hafði stjórn á .
" Unnur segir að samband sitt við mat hafi orðið mjög brenglað .
" Maturinn er þarna og maður veit að næringin er nauðsynleg .
Baráttan er því stanslaus allan sólarhringinn .
Í sterkri anorexíu gat matur á disknum fyrir framan mig vakið sterk viðbrögð , mikinn ótta og jafnvel trylling .
Epli gat vakið sömu viðbrögð og könguló , mér fannst það bara ógeðslegt og ekki nokkur leið að þetta færi í líkamann .
Það kom fyrir að ég tæki sætindi fram yfir máltíð þar sem fyllingin í maganum er minni , þrátt fyrir að hitaeiningarnar væru fleiri .
Ég borðaði mjög lítið en samt sem áður var markmiðið að ná því upp úr maganum strax aftur .
Því fylgja mikil átök og ég var með sprungnar æðar og fékk blóðnasir en tókst samt sem áður að fela það vel .
Þegar " árangurinn " næst finnur maður þó til mikillar vellíðunar .
Ef nálin á vigtinni næst niður hefur maður unnið og er nánast stoltur .
Þá falla aukaverkanirnar í skuggann og verða að algeru aukaatriði .
" Stanslaus feluleikur Unnur var í hjónabandi meðan veikindunum stóð en hafði þó haldið vandamálinu leyndu fyrir eiginmanni sínum .
" Auðvitað vissi hann að eitthvað var að en ég var bara í feluleik .
Uppköstin hafa verið stór hluti af lífi mínu í þrettán ár og gátu verið allt frá þremur á viku upp í fimmtán á dag .
Ég hafði verið komin með bakteríu- og sveppasýkingar í magann en ég var búin að snúa þessu þannig við að koma vandamálinu yfir á magann .
Þannig sagði ég að magavandamálið væri orsök fyrir uppköstunum en ekki afleiðing .
Þegar meltingarlæknarnir fóru að sjá í gegn um lygina þá skipti ég bara um sérfræðing .
Viljinn var mjög sterkur fyrir því að halda áfram á sömu braut .
Afneitunin yfirgnæfði allt annað og ég laug mig út úr því að þurfa að takast á við vandamálið .
Í rauninni lifði ég tvöföldu lífi þar sem mér tókst að sinna mínu námi og vinnu á meðan gríðarleg orka fór í að kljást við hversdaglega hluti í tengslum við sjúkdóminn .
Ég var orðinn 27 ára þegar ég tilkynnti fjölskyldu minni um veikindin og ég sé það mun betur nú þegar ég er í góðum bata hversu erfitt þetta hlýtur að vera fyrir fjölskyldu og aðstandendur og hversu varnarlaus þau hafa verið gagnvart þessu .
Þessu fylgdi mikill kvíði því eðlilega fara nánustu aðstandendur að ásaka sjálfa sig .
Ég frestaði þessu því alltaf þar sem ég vildi ekki valda þeim vanlíðan .
" Sjúkdómurinn er óútreiknanlegur Unnur Kristín upplifði sitt erfiðasta tímabil eftir að hafa tilkynnt fjölskyldu sinni um vandamálið .
" Þá var ég í námi erlendis og ekki í meðferð en það hefði verið alveg sama hvað einhver hefði sagt og gert , ég hefði alltaf farið mínu fram .
Ef einhver sagði mér að ég liti vel út þegar ég hafði bætt á mig hafði það þveröfug áhrif og jók á veikindin .
Innra með manni eru stanslaus átök á milli skynseminnar og átröskunarinnar .
Á köflum var ég mjög hrædd og hafði áhyggjur af því að hjartað myndi ekki þola álagið sem náði þó ekki að stöðva sjúkdóminn .
Það er mjög erfitt að viðurkenna vandann og á sínum tíma var ég ekki tilbúin til að fara með vandamálið inn í kerfið þar sem ég vildi ekki að það væri á skrá .
Því kaus ég að vinna á vandamálinu með sálfræðingi en það er dýrt og ekki á allra færi .
Þetta fannst mér frekar erfitt þegar ég ákvað að fara að vinna í málunum .
Ég vissi ekki hvert ég átti að leita hvort það væri geðdeild , sálfræðingur eða eitthvert millistig og mér leist ekki á að fara í félagsskap þar sem samanburðurinn er svo mikill .
Mikilvægast væri að geta talað við einhvern með reynslu sem þekkir ástandið þegar fyrsta skrefið er tekið .
" Einblínt á veikindin Bergþór Grétar Böðvarsson hefur starfað sem fulltrúi notenda á gæðaráði geðsviðs LSH frá árinu 2006 .
Hann hefur sjálfur reynslu af veikindum og hefur því mikla og góða innsýn sem notandi geðheilbrigðiskerfisins .
Bergþór segir að undanfarið hafi læknar og sérstaklega þeir sem eru í yngri kantinum opnað á möguleikann að vísa sjúklingum til sín í leit að ráðgjöf .
Þrátt fyrir það hafi margir sérfræðingar enn efasemdir .
Hann leggur áherslu á að breyta þurfi kerfinu á þann veg að fleiri en læknar komi að því að meta ástand sjúklings við fyrstu innkomu .
" Ég vil sjá að manneskja sem leitar hjálpar við andlegri vanlíðan fengi meira val .
Sem dæmi væri hægt að veita þeim tækifæri á að tala við nokkurs konar fulltrúa sem setur sig inn í mál sjúklingsins .
Þetta gæti verið læknir , hjúkrunarfræðingur , iðjuþjálfi , sálfræðingur , félagsráðgjafi eða bara fulltrúa sem legði svo málið fyrir hópinn .
Þannig kæmu fleiri hugmyndir að meðferð eða úrræðum inn á fyrstu stigum .
Þannig mætti draga úr lyfjagjöf því það er alls ekki alltaf sem andlega veik manneskja þarf að fara á lyf .
Oft finnst mér ekki vera sýnd nægileg aðgát við lyfjagjöfina .
Verið er að selja sjúklingum þá hugmynd að einhver lyf virki sem er engan veginn hægt að fullyrða um að sé rétt .
Í læknaviðtölunum er allt of lítið talað um aðrar leiðir .
" Einblínt á veikindin " Að mínu viti er þátttaka sjúklinga eða notenda þjónustunnar ekki nógu mikil , það þarf að byrja á að leggja áherslu á þátttöku og ábyrgð sjúklingsins í upphafi .
Þegar lyfjagjöfin er orðin mikil er sjúklingurinn allt of oft orðinn of orkulítill til að geta tekið þátt í bataferlinu .
Tilhneigingin er sú að einblína á sjúkdóma eða ástand sjúklinga og líta á það sem veikleika sem þarf að laga eða bæta úr .
Í ferlinu gleymist þá að huga að manneskjunni og styrkleikum hennar sem gæti verið hægt að vinna með .
Fólk getur verið í misjöfnu ástandi en umhverfið sem það er í er mjög veikt .
Við erum að leggja fólk inn á geðdeild sem er kannski veikt af því að eitthvað í umhverfi þess hefur slæm áhrif á það og þannig höfum við verið að búa til sjúklinga .
Eitt af því mikilvægasta sem hægt er að gera er að ná fólki út úr sjúkdómshlutverkinu .
Frá fyrsta degi ætti öllum því að vera ljóst að geðsjúkdómar séu yfirstíganlegir .
" Vantar virðingu fyrir mannúð Bergþór segir að glíman við geðsjúkdómana sé hálfgert olnbogabarn í heilbrigðiskerfinu .
" Fólk lítur bara á þetta sem að einhver lyf séu gefin og svo er þetta bara eitthvert spjall .
Réttur sjúklinga er að eiga völ á fullkomnustu þjónustu sem völ er á .
En í þessu tilviki er það svo huglægt .
Í mínu starfi leita ég mikið út fyrir spítalann , t.d. til Geðhjálpar , Hugarafls og Klúbbsins Geysis en hvort það falli að skilgreiningunni er mjög óljóst .
Valdahlutföllin eru þannig að erfitt er að koma róti á kerfið .
Hverjum sjúklingi fylgir ákveðinn peningur og sérfræðingarnir eða læknarnir eru varla að fara að láta sína stöðu af hendi svo auðveldlega .
Þessi klausa um fullkomnustu þjónustuna sem völ er á er því tekin of alvarlega í mínum huga um að eitthvað sem er félagslegt í eðli sínu sé því ekki jafn gott .
Breytingarnar þyrftu því að koma ofan frá og þetta er því mjög pólitískt .
" Margir þekktir einstaklingar hafa glímt við geðraskanir Isaac Newton Stærðfræðingur sem gerði margar af merkustu uppgötvunum 18. aldar er talinn hafa glímt við geðhvarfasýki sem var óþekkt á þeim tíma .
Ludwig van Beethoven Tónskáldið fræga glímdi við geðhvarfasýki sem sumir telja að hafi haft mikil áhrif á tónsmíðar hans .
Mörg af hans þekktustu verkum voru samin þegar hann átti í miklum erfiðleikum .
Abraham Lincoln Sextándi forseti Bandaríkjanna glímdi við mjög alvarlegt þunglyndi sem hann tókst á við af miklum styrk .
Vincent Van Gogh Málarinn frægi var álitinn undarlegur af samtímamönnum sínum og vakti athygli fyrir sveiflur í geði .
Hann sveiflaðist á milli þess að vera mjög þunglyndur og orkumikill og ástríðufullur .
Virginia Woolf Breska skáldkonan glímdi við einkenni geðhvarfasýki allt sitt líf .
Með skrifum sínum náði hún tökum á aðstæðum sínum .
Hún naut jafnframt góðs stuðnings fjölskyldu sinnar og þurfti því aldrei að leggjast inn á stofnun .
Winston Churchill Forsætisráðherra Breta í seinni heimsstyrjöldinni fjallaði um þunglyndi sitt í sjálfsævisögulegum skrifum sínum .
Oft tókst hann á við vandann með drykkju .
Með miklum viljastyrk náði Churchill þó að hafa mikil áhrif á mannkynssöguna .
John Nash Nóbelsverðlaunahafinn í stærðfræði hefur hefur þurft að lifa með geðklofa .
Kvikmyndin A Beutiful Mind fjallar um líf hans .
Fleiri þekktir einstaklingar sem eru taldir hafa glímt við geðraskanir : Leó Tolstoj - rithöfundur Charles Dickens - rithöfundur John Keats - rithöfundur Michelangelo - listamaður Irving Berlin - tónskáld Janet Jackson - söngkona Buzz Aldrin - geimfari Marlon Brando - leikari Ernest Hemingway - rithöfundur Byggt á mentalhealthministries.net 