Pólitísk þátttaka ungmenna í Noregi hefur alltaf verið mikil og öfugt við það sem margir héldu virðist hún bara ætla að aukast eftir að Anders Behring Breivik gerði ungmenni Verkamannaflokksins að skotmarki sínu og drap tæplega sjötíu þeirra með köldu blóði í Útey .
AUF ( Arbeidernes Ungdomsfylking ) eða ungliðahreyfing norska Verkamannaflokksins er með 10.000 meðlimi hjá þjóð sem er 4,7 milljónir manns .
Til samanburðar má nefna að í hreyfingu ungra sósíalista í Frakklandi eru aðeins 6000 krakkar hjá þjóð sem er 65 milljónir manns .
Í Bandaríkjunum eru varla til sambærilegar hreyfingar ungliða enda samband demókrata og repúblikana á milli fylkja ekki jafn sterkt og samband flokka á milli héraða í Noregi .
Kosningamaskínur flokkanna eru mótaðar og mjög vel skipulagðar .
Þeim er hægt að leggja lið alveg frá barnsaldri en hér á Íslandi verða menn til dæmis að hafa náð 16 ára aldri áður en þeir geta skráð sig í pólitískan flokk .
Aukning hefur verið í skráningu flokksfélaga hjá Verkamannaflokknum norska eftir ódæðið og er talið að Verkamannaflokkurinn muni gersigra í kosningunum í haust .
Jens Stoltenberg þykir hafa brugðist mjög vel við þessum hryllilegu atburðum og eru yfir 90% Norðmanna ánægð með viðbrögð hans .
AUF missti marga efnilega leiðtoga í árásunum , meðal annars Tore Eikeland , 21 árs gamlan , sem Stoltenberg hafði lýst sem mjög hæfileikaríkum ungliða .
Jens Stoltenberg sjálfur og Gro Harlem Brundtland höfðu alist upp í AUF , þannig að þessari árás var beint að efnilegum stjórnmálaforingjum Verkamannaflokksins og fjölmenningarinnar .
Samt segir AUF að skráningar í hreyfingu þeirra hafi aukist eftir ódæðið og ungliðahreyfingar annarra flokka segja slíkt hið sama .
Ungliðarnir í AUF hafa þótt róttækari en eldri flokksmenn og einbeittari þar sem þau hafa lagt aðaláherslu á fá málefni eins og að Noregur sé opinn fyrir innflytjendur og baráttu gegn gróðurhúsaáhrifunum .
Þannig að fyrstu viðbrögðin í Noregi eru á þann veg að færa landið lengra í þá átt sem Breivik vildi berjast gegn .
Eins og hinn 18 ára ungliði , Helle Gannestad , segir : " Hann getur tekið líf vina okkar en ekki hugmyndir þeirra , vonir og trú , því þær lifa áfram hjá okkur sem eftir erum .
" Ungliðarnir í AUF ætla hvergi að hika , eins og kemur fram í orðum hins 23 ára ungliða , Khamshajiny Gunaratnam : " Ég ætla að vera í pólitík .
Engin sprengja fær okkur til að þegja , engar byssur fá okkur til að þagna .
Þetta sagði Jens Stoltenberg og ég er algjörlega sammála honum , " segir hún .
Gunaratnam sem er af tamílsku bergi brotin , því foreldrar hennar flúðu til Noregs frá Srí Lanka þegar hún var aðeins 3 ára .
Hún segir frá því að hún hafi verið lögð í einelti í Norður-Noregi þegar hún var lítil vegna húðlitar síns , eins og kemur fram í Daily Telegraph .
Ungliðarnir í AUF eru einnig staðráðnir í því að halda starfseminni í Útey áfram .
Útey var gjöf til flokksins frá nokkrum verkalýðsfélögum á fimmta áratug síðustu aldar .
Saga norska Verkamannaflokksins í Útey er löng .
Þangað hafa ungliðarnir komið árum saman til að tjalda , skemmta sér og ræða pólitík .
" Auðvitað munum við taka eyjuna aftur , " segir Gunaratnam .
" Við munum koma aftur að ári , vera fjölmennari og gera eitthvað gott fyrir komandi kynslóðir , " segir hún .
Sorgin nær til allra í Noregi Þar sem sumarbúðirnar í Útey eru sóttar af ungliðum alstaðar að úr landinu finna Norðmenn úr öllum héruðum landsins ekki aðeins til samúðar heldur einnig á eigin skinni fall ungmennanna .
Í hinu mikla magni fjölmiðla í Noregi munu flest blöðin geta vísað til krakka úr eigin héraði á meðal hinna föllnu .
Ég missti besta vin minn Norski forsætisráðherrann sagði í ræðu að Noregi yrði ekki hótað né þröngvað til neins vegna árásarinnar í Útey .
Hann sagði að ofbeldinu væri ætlað að dreifa ótta en Norðmenn yrðu fastir fyrir og verja gildi landsins .
Eigil Knutsen er einn þeirra sem lifðu árásina af og í samtali við BBC sagði hann að þegar hann heyrði skothríðina hefði hann haldið að um innrás væri að ræða .
" Það hljómar kannski undarlega , en við höfðum bara ekki hugmynd um hvað var í gangi .
Ég hélt að það væri bara verið að ráðast á pólitíkusa landsins .
Ég náði að fela mig ásamt sex öðrum í klettunum .
Sem betur fer sá byssumaðurinn okkur ekki þótt hann væri að skjóta að okkur .
Hann skaut stelpu sem var fyrir ofan okkur tvisvar í bakið þannig að hún hrapaði nokkra metra niður og lenti beint fyrir framan okkur .
Seinna gátum við dregið hana til okkar og við gerðum hvað við gátum til að halda henni vakandi .
Núna á þriðjudaginn heyrði ég að hún myndi líklegast hafa þetta af .
Ég missti besta vin minn í skotárásinni , Tore Eikeland , " segir Eigil Knutsen .
