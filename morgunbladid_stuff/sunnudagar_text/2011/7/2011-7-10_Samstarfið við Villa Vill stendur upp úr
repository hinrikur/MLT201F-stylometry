Magnús Kjartansson náði þeim merka áfanga að verða 60 ára 6. júlí síðastliðinn .
Afmælinu eyddi hann í faðmi fjölskyldunnar og í návist vina í sumarbústað í Reykjaskógi .
Magnús Kjartansson fæddist í Keflavík árið 1951 .
Foreldrar hans voru þau Gauja ( Guðrún ) Magnúsdóttir húsmóðir og Kjartan Henry Finnbogason f.v .
lögregluvarðstjóri á Keflavíkurflugvelli .
Byrjaði ungur Fyrstu kynni Magnúsar af tónlist voru þegar drengjalúðrasveit barnaskólans í Keflavík var stofnuð , en þar spilaði hann á trompet .
Magnús lærði á hljóðfæri hjá drengjalúðrasveitinni , en færði sig síðan yfir í Tónlistarskóla Keflavíkur þar sem hann var undir handleiðslu Herberts H. Ágústssonar og Ragnars Björnssonar .
Síðar lá leið Magnúsar til Reykjavíkur þar sem hann lærði á trompet og píanó í Tónlistarskóla Reykjavíkur .
" Ég er búinn að vera að grúska í tónlistinni frá því ég var fimmtán ára , " segir Magnús .
" Ég byrjaði snemma að læra á píanó og trompet og svo leiddi bara eitt af öðru þangað til allt varð vitlaust .
" Hljómsveitirnar eru margar sem Magnús hefur komið að , en þar ber helst að nefna hljómsveitirnar Trúbrot , Mannakorn , Brunaliðið , Brimkló , HLH-flokkinn , að ógleymdri hljómsveitinni Júdasi .
Aðspurður hvort von sé á safnplötu frá Júdasi , segir Magnús : " Það getur nú orðið eitthvað í það .
Ætli við verðum ekki fyrst að reyna að koma því efni sem við eigum í hljómsveitinni Júdas þannig fyrir að það verði aðgengilegt á tónlist.is , en það er verið að vinna að því þessa dagana .
" Þær eru komnar vel yfir 200 , plöturnar sem Magnús hefur komið að , en hann hefur verið mjög afkastamikill í hljóðversvinnu sem hljóðfæraleikari , útsetjari og upptökustjóri .
Magnús hefur starfað í leikhúsum og samið tónlist fyrir kvikmyndir og sjónvarpsþætti .
Þá vann Magnús lengi vel sem tónlistarmaður í sjónvarpi ; í þáttunum Á tali með Hermanni Gunnarssyni og í þáttunum Óskastund , Hræringja og Stundinni okkar .
Heiðursverkefni Í tilefni afmælisins hafa fjölskylda og vinir hrundið af stað heiðursverkefni í samstarfi við marga tónlistarmenn og tonlist.is .
Á næstu vikum munu ýmsir tónlistarmenn taka lög úr smiðju Magnúsar og setja í nýjan búning .
Meðal flytjenda eru Helgi Björnsson , Sigríður Beinteinsdóttir , Helga Möller , Dikta , Selma Björns , Lay Low og Björgvin Halldórsson , ásamt fleirum .
Lögin verða ekki gefin út á hljómplötu heldur verða þau aðgengileg á tonlist.is .
En hvað finnst Magnúsi um þá þróun að tónlistin sé komin af vinýl yfir á netið ? " Mér finnst það í sjálfu sér stórkostleg þróun .
Ég sakna þess nú að hafa ekki harða kópíu , en tónlistin er létt og meðfærileg á netinu og hefur það fram yfir mörg önnur fyrirbæri skemmtanaiðnaðarins .
Það er svona nokkuð fyrirséð að netið verður heimili tónlistarinnar á næstu árum , en hvað framtíðin ber í skauti sér er erfitt að segja fyrir mann sem er ekki spámaður .
Þetta virðist passa vel saman , þ.e. tónlist og netið , en tónlistarmennirnir eiga erfiðara með að verja hagsmuni sína og það eru mjög margir sem halda að internetið sé master-lykill af Reykjavík – að það megi bara labba inni í hvaða hús sem er og taka það sem þarf .
Fólk á eftir að læra umgengnisreglur internetsins og það getur tekið tíma .
" Hvað er það sem stendur upp úr á tónlistarferlinum ? " Það er nú sennilega farsælt og gjöfult samstarf mitt við Vilhjálm heitinn Vilhjálmsson .
Ég gerði með honum þrjár síðustu plöturnar og minningartónleika sem haldnir voru um hann fyrir 3 árum í Laugardalshöllinni .
Samstarf mitt með Hermanni nokkrum Gunnarssyni , sem stóð í sjö ár , var einnig mjög farsælt og gott .
" Baráttumaður tónlistarmanna Magnús hefur verið í fullu starfi sem tónlistarmaður í 45 ár , en meðfram tónlistinni hefur hann meðal annars starfað á ferðaskrifstofunni Sunnu , hjá Sjónvarpsmarkaðnum í 3 ár og sem hljómsveitarstjóri á Hótel Sögu .
Þá hefur Magnús um langt skeið verið virkur stjórnarmaður í Félagi tónskálda og textahöfunda ( FTT ) og setið fyrir félagið í stjórn Sambands tónskálda og eigenda flutningsréttar ( STEF ) .
Sem hljómsveitarstjóri á Hótel Sögu kynnist hann mörgum af fremstu grínistum , landsins þar á meðal Hemma Gunn .
Er Kevin Eubanks Maggi Kjartans Bandaríkjanna ? " Nei , " segir Magnús hlæjandi " ætli ég eigi ekki meiri samleið með honum Paul Shaffer , sem er í þættinum hjá David Letterman .
Í þáttunum Á tali komu allskonar tónlistarmenn fram og maður þurfti alltaf að vera að undirbúa og læra eitthvað nýtt , rétt eins og Paul Shaffer í David Letterman .
" En hvað hefur haldið Magnúsi í tónlistinni ? " Ánægjan , félagsskapurinn við góða menn og ánægjan af tónlistinni sjálfri , kannski í bland við einhverja þrjósku og þráhyggju líka .
Það sem hefur haldið mér í tónlistinni er í rauninni það sama og hefur haldið Tiger Woods í golfinu : Að fá að gera það sem manni finnst skemmtilegt .
Þetta er náttúrlega fyrst og fremst sjálfselska , " segir Magnús Kjartansson , sem vonar að enginn taki það illa upp að hann ætli að verða fjörgamall .
Djúpþenkjandi grallari " Leiðir okkar Magga lágu saman þegar Bylgjan var að byrja , " segir Hemmi .
" Ég var með þætti á Bylgjunni sem fengu mikla hlustun og við ákváðum að slá upp sameiginlegri veislu á Hótel Sögu með hljómsveit Magnúsar Kjartanssonar , sem þá spilaði þar .
Við sendum beint út frá Súlnasal Hótels Sögu .
Ári seinna byrjaði ég með þáttinn Á tali og þá lá beinast við að leita til þeirra miklu snillinga Magga Kjartans og Villa Guðjóns , og síðan höfum við brallað mikið saman og alltaf verið skemmtilegt , því hann er laufléttur og hæfileikaríkur .
Það sem einkenndi þættina var góður andi og þá ekki hvað síst léttleikinn sem sveif yfir samstarfi okkar Magga .
Það voru aldrei nein vandamál sem komu upp , " segir Hemmi .
" Við settum saman heljarmikla sýningu um Villa heitinn Vill , sem hét Á vængjum söngsins , en þar völdum við lögin saman .
Sýningin var frumflutt í Keflavík og svo á Gamla Broadway inni í Mjódd .
Þetta var frábær sýning , þótt ég segi sjálfur frá , og þarna komu fram allir þeir söngvarar sem höfðu verið hvað nánastir Villa Vill , eins og systir hans Ellý Vilhjálms , Rut Reginalds , Þorvaldur Halldórsson , Pálmi Gunnars og Björgvin Halldórsson , " heldur Hemmi áfram .
" Ég hlakkaði alltaf til að vinna með honum Magga , það er bara svo gaman að vera nálægt honum og aldrei nein lognmolla , " segir Hemmi jafnframt .
" Maggi er gríðarlega hæfileikaríkur , góður vinur og með skemmtilegan húmor , en það sem lýsir honum kannski best er að hann er svona djúpþenkjandi grallari .
Það er aldrei leiðinlegt í návist Magga .
Hann , konan hans og krakkarnir eru stútfull af lífsgleði , " segir Hemmi " Ég hugsa að Villi hafi haft rosalega góð áhrif á Magga , því Villi var svo víðsýnn og pældi mikið í yfirskilvitlegum hlutum og efni andans , en hinsvegar var Maggi gamall hippi .
Þegar þeir lögðu leið sína saman þá varð úr alveg stórkostlegur bræðingur og úr þessu samstarfi komu perlur eins og lagið Lítill drengur , svo dæmi sé tekið .
Þeir löðuðu einhvern veginn það besta fram hvor í öðrum , því Maggi getur gert alveg frábæra tónlist ef hann bara skellir sér í það eins og hann sýndi bæði með Trúbroti og síðar þegar hann samdi tónlist fyrir Evróvisjón , en ég er ekki viss um að hann nenni því alltaf og allra síst núna þegar hann er kominn á kaf í hestana , sem ég átta mig nú ekkert á , " segir Hemmi hlæjandi .
" Þetta er eins og með forsetann sem var alltaf með vottorð í leikfimi í menntaskóla , en fer svo á efri árum að stunda kraftgöngur á fullu , " segir Hemmi að lokum .
Samstarf Magnúsar og Hemma spannaði 7 ár í þáttunum Á tali , en Magnús stjórnaði frábærri hljómsveit þáttanna .
