8:00 Vekjaraklukkan hringir og ég snúsa í hálftíma áður en ég ríf mig á lappir .
Mamma passar Jakob 3ja ára son minn í dag þar sem hann er í sumarfríi .
Hefur reyndar gengið alveg furðu vel að hafa hann með mér niðri á vinnustofu seinustu daga en við hjónaleysin skiptumst á að vera með hann .
Það verður ekki mikið um eiginlegt sumarfrí þetta árið .
9:00 Helgi úr Reykjavík Runway hópnum mínum sækir mig svo við getum farið að funda með hópnum niðrí Laugarnesi .
Ég keyrði yfir fótbolta um daginn svo ég er bíllaus þessa dagana , frekar óþolandi .
Á góðan fund með þeim þar sem við förum yfir ýmis efni sem tengjast markaðssetningu fatalínunnar minnar og keppninnar sem verður 18. ágúst í Hafnarhúsinu .
Ég ætla að vinna að sjálfsögðu .
Veit fátt skemmtilegra en að fara ofan í saumana á þessu öllu saman .
Frábær hópur sem ég fékk með mér í kjölfar þess að komast í úrslit .
Við erum semsagt 4 hönnuðir eða teymi sem komumst áfram í keppninni .
Þar á meðal er besta vinkona mín hún Harpa Einarsdóttir og Shadow Creatures stelpurnar sem eru meðeigendurnir mínir í Kiosk .
Þrátt fyrir að vera að keppast móti hvor annarri þá hjálpumst við líka að .
Það á kannski eftir að harðna á dalnum þegar nær dregur , hver veit .
12:00 Fer ég niður í bæ með Sólveigu úr Shadow Creatures , fleygjum samloku í Eddu systur hennar sem stendur vaktina í Kiosk þennan daginn .
Snilldin við að reka verslun svona mörg saman er að hver á vakt einu sinni í viku svo það er hægt að hitta hönnuðina í leiðinni .
Svo er þetta auðvitað bara svo stórkostlegur félagsskapur .
13:00 Mætt niður á vinnustofu og fæ elskulega nemann minn hana Ingibjörgu til að hitta mig þar .
Næ að sníða 2 kjóla , ánægð með útkomuna enda neminn minn einnig frábært fitting módel .
Sníðagerð er eitt það skemmtilegasta við ferlið að gerð fatalínu að mínu mati .
Nýt mín alveg í botn .
Ég fékk nýlega vinnustofu hjá Dúsu vinkonu sem er með Skaparann og lífið varð fjórfalt betra fyrir vikið .
Hafði hingað til unnið allt í vinnuherbergi heima hjá mér sem ég geri aldrei aftur .
Vonandi .
16:00 Held af stað gangandi niður á Hagstofu þar sem ég tek kvöldvakt sem vaktstjóri á könnunardeild .
Náum að klára snemma þar sem allir eru búnir að standa sig svo vel .
Mjög gott að hafa svona aukavinnu nokkur kvöld á mánuði .
21:00 Þar sem ég er bíllaus fæ ég far austur í bæ á fund með Kiosk krökkunum þar sem við plönum eins árs afmæli verslunarinnar .
Það verður heljarinnar húllumhæ á laugardaginn svo við tökum forskot á sæluna , enda ekki óskemmtilegur hópur til að skemmta sér með .
Kveðjum Ýr sem er að fara til New York í einhverja mánuði til að slá í gegn .
Næ að panta gistingu hjá henni í haust .
05:00 Lygni aftur augunum eftir frábæran fund ! Fæ meiri tíma með fjölskyldunni á morgun .
