Í Sunnudagsmogga um seinustu helgi er grein sem bar fyrirsögnina , , Laxveiðin hvergi betri en á Íslandi " .
Þar ræðir Einar Falur Ingólfsson við Steen Johansson veiðimann , meðal annars um veiðar í Vatnsdalsá .
Í greininni er meðal annars fjallað um að veiða og sleppa .
Steen segir að Pétur Pétursson , leigutaki laxasvæðis Vatnsdalsár , eigi heiður skilið fyrir að taka upp þá stefnu að öllum veiddum laxi ætti að sleppa aftur fyrir um áratug .
Í þessu sambandi er áhugavert að hafa í huga að ekki er langt síðan það var ekki óalgengt að veiðimenn veiddu það vel að þeir gátu selt aflann og gátu með því móti borgað veiðileyfin , þetta þekkist ekki í dag sem betur fer , enda varla hægt .
Á undanförnum árum hefur Atlantshafslaxinn átt í vök að verjast .
Norðmenn telja að á seinustu 40 árum hafi stofninn minnkað úr 12.000 tonnum í 2000 tonn .
Miðaldra íslenskir veiðimenn , sem hafa stundað veiðar , svona seinustu 20 árin , hafa tekið eftir því að smálax verður stöðugt stærri hluti aflans , hlutfall stórlaxa í ám landsins hefur minnkað stöðugt á undanförnum tuttugu árum .
Því hefur Veiðimálastofnun hvatt veiðimenn til að hlífa stórlaxinum einkum í byrjun veiðitímabilsins .
Ýmsar getgátur eru um hvers vegna Atlantshafslaxinum hafi hrakað svo á undanförnum árum , ýmsir sérfræðingar tala um hrun .
Meðal annars má rekja fækkunina til erfiðra aðstæðna á uppeldisslóðum laxins í hafinu og hefur þetta ástand varað í tvo áratugi .
Stofninn hefur minnkað , æ færri seiði , innan við 10% , lifa dvölina af í sjónum og skila sér í árnar .
Þá hafa ýmis manna verk slæm áhrif á vöxt og viðgang laxins og annarra ferskvatnsfiska .
Mengun áa og stöðuvatna hefur aukist verulega á undanförnum 50 árum .
Yfir 80 ár á Bretlandseyjum hafa eyðilagst vegna mengunar .
Þá hefur fiskirækt í sjó eða kvíaeldi stóraukist á undanförnum áratugum .
Fiskeldið er orðið stóriðja í löndum eins og Noregi og í Skotlandi .
Mikil mengun fylgir eldinu , mengun sem hefur veruleg áhrif á villta laxastofna .
Óæskilegt er talið að eldislax blandist villtum laxi .
Þá fylgir laxeldinu kvikindi sem kallast laxalús .
Norskir veiðimenn fullyrða að laxalúsin eigi hvaða stærstan þáttinn í hruni veiðinnar í mörgum norskum ám .
Laxalúsin leggst á gönguseiði lax og sjóbirtings þegar þau ganga til sjávar .
Laxaseiðin eru einstaklega viðkvæm fyrir þessum óvætti sem laxalúsin er .
Samtök laxveiðimanna í Skotlandi hafa krafist þess að kvíaeldi í sjó verði bannað , að aðeins verði leyft að rækta lax í kerjum í landi .
Laxeldisfyrirtækin hafa hafnað þessum tillögum , talið þær vera fáránlegar .
Fyrirtækin hafa bent á að verði lax aðeins framleiddur í kerjum í landi muni verð á eldislaxi hækka verulega , mögulega um 20% .
Talsvert meiri orku þurfi til að rækta lax á landi en í sjó , meðal annars þurfi að dæla miklu magni af sjó í kerin .
Laxveiðimenn hafa hinsvegar bent á að sé lax ræktaður í kerjum sé hægt að hafa laxeldisstöðvarnar nær mörkuðunum og við það sparist mikil orka sem annars færi í dreifingu á laxinum .
Þá sé hægt að hreinsa vatnið sem kemur frá kerjunum og draga þannig verulega úr mengun .
Að auki sé hægt að nota úrgang frá laxinum sem áburð og rækta til dæmis grænmeti í nágrenni stöðvana og með því móti nánast gjörnýta fóðrið .
Nokkrir hugaðir norskir veiðimenn hafa lagt svipað til í Noregi , en á þá hefur ekki verið hlustað þar sem laxeldisiðnaðurinn í Noregi er gríðarlega öflugur og laxeldið hefur mikla þýðingu fyrir dreifbýlið .
Laxveiðimenn hafa lagt mikið á sig til að bjarga laxinum , samtök þeirra hafa barist gegn netaveiði í sjó og hefur stórlega dregið úr henni .
Orri okkar Vigfússon hefur verið í fararbroddi þessarar þörfu baráttu .
Samtök laxveiðimanna hafa beitt sér fyrir hreinsun áa og ýmsum aðgerðum til að draga úr mengun .
Þá hefur , , catch and relaese " -reglan verið tekin upp í æ fleiri ám , það er að segja að veiða og sleppa .
Áður hefur víðast hvar verið gripið til mildari aðgerða eins og að hafa kvóta , banna maðka og spúnaveiðar , fækka veiðidögum , friða ákveðin svæði í ánum og veiða ekki í minni þverám .
Þrátt fyrir allt þetta hafa þessar aðgerðir ekki dugað , þeim fjölgar stöðugt sem telja nauðsynlegt að mestöllum laxi sem veiddur er á stöng sé sleppt .
En við megum ekki gleyma því að mikilvægur þáttur veiðanna er að njóta bráðarinnar , matreiða hana og snæða með fjölskyldu og vinum .
Þessi rök eiga svo sannarlega rétt á sér .
Hvað sem því líður , þá hljótum við að vera sammála um að sleppa öllum stórlaxi .
Það á hinsvegar ekki að koma að sök að taka með sér heim svona tvo þrjá smálaxa .
Hver veit nema skilyrðin í hafinu fyrir laxinn eigi eftir að batna og við getum farið að taka fleiri laxa með okkur heim .
En – þangað til þá skulum við skilyrðislaust sleppa stórlaxinum , um það hljótum við veiðimenn og sælkerar að geta verið sammála .
