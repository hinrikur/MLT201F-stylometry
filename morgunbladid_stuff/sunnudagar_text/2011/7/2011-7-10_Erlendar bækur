Susan Hill - The Small Hand * * * ½ Þegar Adam Snow er á leið frá viðskiptavini í Surrey villist hann á krókóttum sveitavegum í rökkrinu og þar kemur að hann ákveður að stoppa við heimreið og hyggst ganga upp að húsinu og leita aðstoðar .
Hann áttar sig fljótlega á því að húsið er mannlaust , nánast að hruni komið , en þar sem hann stendur á dyraþrepinu finnur hann að lítilli hendi er smeygt í hægri hönd hans .
Þannig hefst þessi indæla draugasaga , þ.e. indæl fyrir þá sem hafa gaman af gamaldags draugasögum .
Hér er nefnilega enginn hamagangur og hryllingur , bara óhugnanleg spenna sem magnast smám saman .
Barnshöndin heldur nefnilega áfram að smeygja sér í lófa Snows , og gildir einu þótt hann sé langt frá gamla húsinu ; höndin sækir á hann meira að segja þar sem hann er staddur í munkaklaustri í frönskum fjöllum að skoða gamlar skræður .
Smám saman kemur svo í ljós að eigandi handarinnar hefur illt í hyggju og eins að í fortíð Snows er leyndarmál sem hann ekki vissi af .
Stutt saga og skemmtileg , gamaldags draugasaga af bestu gerð .
Lawrence Block - A Drop of the Hard Stuff * * * * ½ Með þekktustu glæpasagnasmiðum vestan hafs er Lawrence Block sem skrifað hefur á sjöunda tug bóka með ýmsum aðalpersónum .
Þar á meðal má nefna innbrotsþjófinn Bernie Rhodenbarr , Evan Tanner , launmorðingjann John Paul Keller og drykkfellda lögreglumanninn Matthew Scudder .
Scudder-bækurnar eru orðnar sautján á aldarfjórðungi , sú sautjánda , A Drop of the Hard Stuff , kom einmitt út í byrjun maí síðastliðins .
Scudder-bækurnar flakka fram og aftur í tíma og sú sem hér er til umræðu hefst þar sem söguhetjan segir sögu frá því fyrir löngu þegar hún hefur loks náð tökum á drykkjunni – sagan gerist um það leyti sem Scudder fagnar því að hafa verið edrú í ár .
Þá hittir hann gamlan skólafélaga sem er að vinna sig í gegnum sporin tólf og staddur á því níunda – hittir alla sem hann beitti rangindum og reynir að bæta fyrir það .
Málið er bara að eitt af því sem hann gerði var að fremja morð og félagi hans í því vonda verki kærir sig ekki um að allt komist upp og þaggar niður í honum .
Það er þó ekki nóg , það þarf að drepa fleiri , og svo fleiri .
Afbragðs vel skrifuð bók , að vanda , og forvitnileg , þó það séu í henni kannski fullmargir AA-fundir .
Árni Matthíasson arnim@mbl.is 