Þá er kominn þessi blessaði árstími þegar sólin á það til að skína .
Um leið hlaupa sólþyrstir og léttklæddir Íslendingar út í garð eða bara út á stétt .
Sitja svo þar og sóla sig á meðan ferðamenn gjóa augunum á þá flíspeysuklæddir og hrylla sig .
Það er einmitt út af þessu sem manni finnst hálfvandræðalegt að geta brunnið úti í sólinni hér á Íslandi af öllum stöðum .
Þegar húðin á mér er annars vegar virðist hins vegar flest vera mögulegt .
Mér hefur tekist að verða rauð á öxlunum á Þingvöllum í júlí , þá var reyndar óvenju heitt , já og á septemberdegi í Englandi .
Það er jú alls ekki góð hugmynd að láta slíkt henda trekk í trekk en nú held ég að ég sé alveg að verða búin að læra af reynslunni .
Í dag sest ég varla í sólbað nema bera á mig sólarvörn .
Jafnvel þó að ég ætli bara að sitja í smástund .
Það fer nú reyndar ýmsum sögum af slíkum vörum en ég reyni að láta þær sem vind um eyru þjóta .
Í bili að minnsta kosti .
Það vill verða hálfvandræðalegt að liggja á strönd og ætla jú að verða brúnn en samt bera á sig sólarvörn 20 eða 30 og allt upp í 50 .
En gott fólk með dökka húð .
Svona er þetta bara .
Það er ástæða fyrir blokkinu á öxlunum og 20 vörninni á eyrunum .
Hún heitir ég vil ekki skaðbrenna og þurfa að glíma við sársaukann að kvöldi dags .
Svo ekki sé talað um hugsanlegar afleiðingar síðar meir .
Er ekki sagt að húðin sé eins og fílar ? Gleymi aldrei ...
Einmitt þess vegna legg ég mig fram um að vera góð við húðina mína í dag .
Hún hefur reynt nóg þessi elska og meðan að ég reyni í örvæntingu að bera á mig aloevera-gel eða annað sem gæti slökkt í logandi rústunum að kvöldi dags finnst mér eins og hún vilji segja : " Ég sagði þér það , þetta hefur gerst áður .
Sjáðu hvernig þú ert búin að fara með mig ...
" og í hvert einasta skipti lofa ég sjálfri mér að gera enn þá betur næst .
Ég held það sé loksins að takast hjá mér núna eftir erfiðan áratug .
Nú er ég í það minnsta að mestu brún en ekki rauð og glóandi á höndunum og bringunni .
Önnur öxlin hefur jú aðeins fengið að finna fyrir því .
En hún minnir mig á að betra sé að missa sig ekki í sólardýrkuninni og gleyma ekki að maður er hálflitlaus Íslendingur .
Svo er líka bara ágætt að sitja stutt í einu og oftar .
Bæði fyrir húðina og geðheilsuna .
Enda getur verið hálfþreytandi að liggja nærri allan daginn og steikja sig .
Ja , nema maður sé með góða bók í hönd eða tónlist í eyrunum og helst eitthvað svalandi að drekka í seilingarfjarlægð .
