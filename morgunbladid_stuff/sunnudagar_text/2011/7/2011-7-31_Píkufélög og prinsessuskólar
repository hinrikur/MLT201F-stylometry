Fyrr í sumar varð nokkur umræða um prinsessuskóla eða prinsessunámskeið sem til stóð að halda hér á landi .
Námskeiðið var ætlað stúlkubörnum frá átta ára aldri sem áhuga höfðu á " heilbrigðu líferni , fágaðri framkomu og snyrtimennsku " eins og sagði á heimasíðu skólans .
Til allrar hamingju gerði meðvitað fólk athugasemdir við fyrirhugað skólahald og ekkert varð af kennslunni .
Ekki kom á óvart að margir risu upp á afturfæturna og gagnrýndu þær athugasemdir sem gerðar voru við skólahaldið .
Á vef DV geta lesendur skrifað athugasemdir við fréttir og þar mátti til dæmis lesa þetta ( stafrétt ) : " Helvítis femínista pakk sem kemur óorði á venjulegar prinsessur pffffffffffffff .
" " Þær eru nú bara eitthvað ruglaðar þarna í " Heilaga píkufélaginu " .
" " Eins lengi og sögur herma hafa konur notað ýmis ráð til að auka fegurð sína til að gana í augun á kalmönnum .
Sumar konur eru reyndar þannig að engin meðul geta gert þær ásjálegar og þær verð feministar .
" " Ég var eiginlega í sjokki við að lesa í fyrsta lagi fréttina og í öðru lagi commentin .
Hvað er að því að senda stelpur á leikjanámskeið þar sem þær fá að skemmta sér og vera prinsessur ? Er ekki bara fullkomlega eðlilegt að þær fái að fara á svona námskeið ef þær vilja það ? Svona eins og þegar ég fór á veiðinámskeið fyrir stráka ? Þessi jafnréttisstefna hefur snúist uppí andhverfu sína og virðist vera meira og meira til þess gerð að gera stelpur kynlausar eða að strákum .
" Í orðum þessara manna , karla og kvenna , liggur augljós kvenfyrirlitning .
Um það bera fyrri tvær tilvitnanirnar merki .
Áður hefur verið skrifað um kvenfyrirlitningu sem málnotendur verða uppvísir að með málnotkun sinni , hér er hún alls ekki dulbúin eða ómeðvituð , að vísu á " Heilaga píkufélagið " sennilega að vera fyndið og niðrandi enda er orðið píka eitt af mörgum vinsælum orðum sem notuð eru á niðrandi og neikvæðan hátt , gjarnan um konur .
Það er ekki síður alvarlegt að þau sem athugasemdirnar skrifa virðast vera fullkomlega ófær um að sjá hlutina í samhengi .
Þau virðast trúa því að stelpum sé eiginlegt að vera í háum hælum , mála sig og hafa bara áhuga á tísku og prinsessuleikjum til þess að ganga í augum á körlum .
Þau virðast ekki gera sér grein fyrir því að fólk , karlfólk og kvenfólk , talar ekki eins við stráka og stelpur .
Stelpum er gjarnan hrósað fyrir útlit sitt og klæðaburð og þeim þannig kennt frá unga aldri að útlit þeirra skipti máli , annars gætu þær jú átt það á hættu að verða femínistar .
Strákum er hins vegar gjarnan gefið að hafa áhuga á stórum vinnuvélum án þess að það hafi áhrif á að þeir verði karlrembur ( hlýtur það ekki annars að fara saman ? ) .
Það að við einblínum á útlit stelpna frá því þær eru pínulitlar og höfum orð á því hefur að sjálfsögðu áhrif þegar til lengdar lætur á sama hátt og gröfutal hefur áhrif á stráka .
Þetta ýtir undir þreyttar og úreltar hugmyndir um kynin sem mörg okkar eru orðin brjálæðislega pirruð á .
Þetta hefur ekkert með það að gera að vera á móti því sem er kvenlegt , fáar veit ég kvenlegri en róttæka femínista .
Kvenleiki felst ekki í því hvernig við klæðum okkur eða hvort við förðum okkur og fótsnyrtum .
Hins vegar getum við , með orðum okkar , haft þau áhrif að stelpur telji útlitið eitt skipta máli sem er svo fjarri sanni .
Ég hvet lesendur til að prófa að tala um eitthvað meira spennandi en útlit við stelpur , það er ótrúlegt hvað þær geta haft áhuga á mörgu öðru ! 