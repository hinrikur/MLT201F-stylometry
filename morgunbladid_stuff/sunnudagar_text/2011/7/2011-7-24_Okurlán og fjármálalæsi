Fyrir nokkrum vikum gerði ég það að umtalsefni á þessum vettvangi , að ég teldi að RÚV og Stöð 2 væru iðulega á gráu svæði , jafnvel sótsvörtu , þegar kæmi að auglýsingahléum inni í dagskrárliðum , kostun og áfengisauglýsingum .
Sú umfjöllun vakti að sönnu litla kátínu meðal sumra , en um það er mér nú einu sinni slétt sama .
Ég ætla að halda mig á svipuðum miðum í dag , en beina þó meira spjótum mínum að ákveðnum auglýsendum , en " fjölmiðlaveitunum " eins og það svo skelfilega er orðað í fjölmiðlalagabastarði Katrínar Jakobsdóttur , menntamálaráðherrans í barneignarfríi .
Eins og ég hef stundum vikið að á þessum vettvangi , við afskaplega takmarkaða hrifningu lesenda , er ég áhugamaður um knattspyrnu og fylgi mínu liði , Víkingi , í alla þá leiki sem ég kemst , til þess að hvetja þá áfram , með heldur takmörkuðum árangri þessar vikurnar , því miður .
Félagið er nú í fallsæti .
Ég fylgdist eins og ég gat með leikjunum á EM 21 fyrr í sumar og sá flesta leiki íslenska liðsins , mér til lítillar kæti .
Dáðist hins vegar mikið að leik Svisslendinga og Dana , sem mér fannst vera gæðaflokkum fyrir ofan okkar ágætu " Vormenn Íslands " .
Annars fannst mér Spánn bera af í þessu móti og vinna fyllilega verðskuldaðan sigur á Sviss í úrslitaleiknum .
Við áhorf á EM 21 leikjunum var það einkum tvennt sem fór fyrir brjóstið á mér , sem lýtur að þætti auglýsenda .
Í fyrsta lagi var það síendurtekin auglýsing frá smálánafyrirtækinu Kredia , sem auglýsti okurlán sín undir eftirfarandi texta : " Við lánum þér ekki fyrir ferð á EM , en við lánum þér fyrir fótbolta .
" Svona auglýsingu var vitanlega ætlað að fá hljómgrunn hjá ungu áhorfendunum að EM 21 leikjunum .
Ungu áhorfendunum , sem hafa takmarkað vit á fjármálum og þjást að ég held flest af fjármálaólæsi .
Með svona óábyrgum auglýsingum er Kredia að hvetja þau til þess að eyða fyrst , afla svo .
Það er verið að hvetja þau til þess að sýna af sér fullkomið ábyrgðarleysi í fjármálum og það er verið að höfða til þeirra í skjóli þess að þau vita ekki betur .
Þetta er auvirðileg framkoma af þessum okurlánafyrirtækjum , sem á ársvísu heimta mörg hundruð prósenta vexti af lánum sínum .
Hvers vegna í ósköpunum ætti unga fólkið að slá lán til þess að kaupa sér fótbolta ? ! Er ekki vitinu nær að ala unga fólkið okkar upp á hinu svokallaða " Nýja Íslandi " með það að leiðarljósi að það geri sér grein fyrir því að betra er að afla fyrst , eyða svo ? Hvernig væri fyrir okurlánarana og hrææturnar , sem reyna að festa unga fólkið í vef skulda og okurvaxta , að hætta að gera út á reynslu- og þekkingarleysi fórnarlambanna en fá sér þess í stað heiðarlega atvinnu , sem skilar þeim og samfélaginu arði og uppbyggingu , í stað þess að skilja eftir sig slóð bruna og óþverraskapar sem felst í tilraunum þeirra til þess að gera ungt fólk á Íslandi að vonlitlum skuldurum sem munu komast að því einn góðan veðurdag að þeir hafa látið hrægammana hafa sig að fíflum ? Hitt atriðið , sem pirraði mig óumræðilega og beinist að auglýsendum , var að í kringum beinar útsendingar RÚV á leikjunum , birtist , ég veit ekki hvað oft , auglýsing frá danska bjórframleiðandanum Carlsberg mikið sjónarspil frá leikstúku í Danmörku , með fylgitextanum : " Þetta kallar á Carlsberg .
" Flestir áhorfendur að þessum leikjum voru sjálfsagt ungmenni og margir undir lögaldri .
Áfengisauglýsingar eru bannaðar í öllum fjölmiðlum á Íslandi , en samt sem áður leyfa Carlsberg og RÚV sér í sameiningu birtingu sem þessa , þar sem markhópurinn er augljóslega unga fólkið .
Hvenær á að bregðast við þessum ósóma ? 