Bergþór Pálsson söngvari vinnur stöðugt að listsköpun sinni .
Þessa dagana er hann að æfa hlutverk í Toscu í óperuuppfærslu sem verður í Keflavík .
Hann er einnig að velta fyrir sér þjóðfélagsmálum og talar örugglega fyrir munn margra þegar hann segist hafa fengið nóg af neikvæðri og einhliða þjóðfélagsumræðu .
" Fyrir ári var ég að horfa á enn eitt viðtalið , sem fjallaði um að landið væri á leið til andskotans , væri ef til vill bara sokkið þangað og jafnvel lengra niður .
Þegar ég leit í kringum mig sá ég að þetta gat auðvitað ekki staðist , " segir Bergþór .
" Skyndilega fékk ég nóg af því hvernig við tölum okkur niður .
Ég slökkti á sjónvarpinu og setti miða á póstlúguna : Engin blöð ! Það er löngu kominn tími til að við förum að tala í okkur líf og gleðjast yfir því að eiga hvert annað og þetta stórkostlega land .
Við erum að fara fram úr okkur .
Mér finnst of margir einblína á frasa eins og : " koma hjólum atvinnulífsins í gang " , " létta skuldavanda heimilanna " og svo framvegis .
Til hvers ? Til þess að allt verði eins og það var ? Það er ekki það sem við þurfum .
Við þurfum að staldra lengur við , horfa drjúga stund á það sem aflaga fór og koma í veg fyrir að það endurtaki sig .
Við þurfum að koma í veg fyrir að það sé löglegt að stela peningum .
Dómstólar geta aðeins dæmt eftir lögunum og ef þau ná ekki yfir hvítflibbaglæpi , þarf að breyta lögunum .
Þegar við höfum skapað þjóðfélag þar sem heiðarleiki er dyggð , getum við farið að horfa á hugtök eins og framleiðni , hagvöxt og svo framvegis .
Ekki fyrr .
Á vorin fer ég út um land til að prófdæma í tónlistarskólum .
Ég verð alltaf jafn hrifinn af því hvað unga fólkið í þessu landi er mannvænlegt , duglegt og efnilegt .
Þá er ég stoltastur af því að vera Íslendingur .
Miðað við þetta þurfum ekki að kvíða framtíðinni .
En framtíð þjóðarinnar veltur líka á giftu barnanna .
Þess vegna er eitt af mikilvægustu verkefnum lífsins að koma þeim til manns og kenna þeim að greina rétt frá röngu .
Þannig komum við í veg fyrir hrun í framtíðinni .
Margar bækur hafa verið skrifaðar um uppeldi , en ég held að við getum gert málið einfalt með því að muna eina setningu : Það læra börnin sem fyrir þeim er haft .
Það skiptir meira máli hvernig við högum okkur sjálf , heldur en hvað við segjum börnunum að gera .
Við megum ekki segja eitt , en gera annað , beint fyrir framan nefið á þeim .
" Styrkur í bjartsýninni Þú vilt semsagt meiri jákvæðni og bjartsýni í þjóðfélagsumræðuna ? " Sumt fólk virðist þrífast á því að tala dauða í hlutina og þegar báturinn hallast fá slíkar raddir fyrst byr undir báða vængi .
Þetta dauðatal , sem ég kalla svo og sést á mörgum bloggsíðum og er algengt í sumum símatímum útvarpsstöðva , hefur verið áberandi undanfarin misseri .
Nú er mál að linni .
Við þurfum öll að sameinast um að kveða það í kútinn .
Það gerum við best með því að tala líf , gleði og von í okkur sjálf og þá sem í kringum okkur eru .
Þetta merkir ekki að við eigum að vera andvaralausir kjánar sem láta bjóða sér hvað sem er .
Þvert á móti eigum við að finna styrk í bjartsýninni og möguleikunum sem við höfum ef við erum samtaka um að reka óheiðarleikann á dyr .
Við megum heldur ekki gleyma að þakka fyrir það sem við höfum , enginn hefur til dæmis farist í þeim eldgosum sem yfir okkur hafa dunið undanfarið , hvað þá í bankahruninu .
Reyndar tölum við líf í hlutina í hvert skipti sem við þökkum .
Oft getur verið þreytandi að bíða í langri röð .
En þá gefst einmitt stórkostlegt tækifæri til að anda djúpt og þakka fyrir að fá að vera lifandi , geta hugsað og haft áhrif með hugsuninni .
Þakklætið er góð vörn gegn því rótleysi sem hefur skekið okkur undanfarið .
Við getum líka unnið gegn rótleysinu með því að muna hvaðan við komum og hver við erum .
Sumum þykir það í ætt við þjóðrembu að leggja áherslu á þjóðleg gildi , en þvert á móti held ég að sagan okkar , bókmenntir og þjóðlegur fróðleikur geti verið okkur gott fley í lífsins ólgusjó .
Við eigum dásamlega fallegt land með stórkostlega möguleika .
Við eigum kalt og heitt vatn , sem verður jafn mikils virði og olía áður en langt um líður .
Það er heldur ekki eins og við séum á horriminni eins og er .
Í stórmörkuðum eru allar körfur stútfullar af vörum .
Þess vegna höfum við tækifæri til að staldra við og leiðrétta hlutina áður en við höldum áfram , í stað þess að æða áfram til þess að komast sem fyrst í brjálæðið á ný .
Það merkir ekki að við eigum að loka augunum fyrir því að margir þurfa mikla hjálp til að eiga fyrir nauðsynjum , en þannig var það líka fyrir hrun , það er gömul og ný saga .
Þeim sem þurfa aðstoð verðum við að hjálpa , en ef markmiðið er að hagvöxtur aukist án þess að gerðar séu ráðstafanir til að leiðrétta mistökin , er ég hræddur um að við förum í sömu hringiðuna , sem sogar okkur aftur ofan í hylinn .
Hvað er líka efnahagslegur hagvöxtur , ef enginn er hagvöxtur sálarinnar ? Til hvers lifum við ? Til þess að eiga nóg að bíta og brenna ? Lífið er stutt og aðalatriðið er að njóta þess og lifa því lifandi .
Við eigum til dæmis ótrúlegt tæki til að finna hamingjuöldu fara um líkamann mörgum sinnum á dag , sem er að anda hægt og djúpt .
Við erum yfirleitt svo upptekin að við höfum ekki tíma til að anda og það er miður .
" Saumaði upphlut Þú sést oft prúðbúinn á hjóli .
Eru hjólreiðarnar þáttur í einföldum lífsstíl ? Við Albert , maðurinn minn , hjólum meira og minna allt sem við förum .
Þegar ég mæti á hjólinu til að syngja við jarðarför eða brúðkaup , segir fólk oft : " Mikið ertu duglegur " .
En þegar maður hefur vanið sig á að hjóla , hvarflar ekkert annað að manni , nema um mjög langan veg sé að fara .
Ég er enginn sportidjót , en vissulega er hreyfingin bónus og þá sjaldan sem ég hugsa eitthvað af viti þá er það úti undir beru lofti .
Þegar allt er talið tel ég því hæpið að líta á hjólreiðar sem merki um dugnað .
Nær væri að tala um uppsprettu fjár og vellíðunar .
Það er nauðsynlegt að reyna að temja sér nýja hugsun því lífið verður svo oft að vana .
Við eigum ekki alltaf að láta berast með straumnum .
Af hverju höldum við að það sé lífsnauðsynlegt að eiga bíl og teljum það jafnvel til mannréttinda ? Kostnaður við að reka meðalbíl á ári er um 900 þúsund krónur , þegar allt er tekið með eins og til dæmis það að féð sem liggur í bílnum brennur upp , þó að hann sé ekki notaður .
Til þess að eiga 900 þúsund krónur þurfum við að vinna fyrir að minnsta kosti einni og hálfri milljón fyrir skatt .
Ef við hjólum mikið , en tökum leigubíla og bílaleigubíla þegar nauðsyn er , þá eigum við samt mikinn afgang .
Hvað eigum við að gera við hann ? Fyrst dettur manni í hug í hvað maður geti eytt honum .
En af hverju hugsum við ekki fyrst um það hversu miklu minna við gætum unnið og um leið átt meiri tíma með börnunum ? Eða dyttað að húsinu , andað að okkur gróðurilmi , komist í snertingu við landið , hreyft okkur meira , stundað áhugamál af meiri móð , að ógleymdu því að anda .
Ekkert af þessu kostar neitt og er þess vegna kannski ekki það sem okkur dettur fyrst í hug þegar við spörum stórfé .
" Þér er margt til lista lagt , ert til dæmis handlaginn og saumar .
Hvað er það nýjasta sem þú hefur gert ? " Í fyrra tók ég mig til og bjó til þrjú 19. aldar þjóðbúningavesti á karlpeninginn í fjölskyldunni og nýverið lauk ég við upphlut á tengdadótturina .
Ég vildi óska að það yrði almennur siður að fara í þjóðbúninga á hátíðar- og tyllidögum , það eykur á samkennd , minnir okkur á ræturnar og gæti minnt okkur á þann samtakamátt sem við eigum til þegar við þurfum á að halda .
Við Albert minn fórum í bæinn á þjóðhátíðardaginn í búningunum og ég held að við höfum sjaldan verið jafn oft ljósmyndaðir og þennan dag .
Íslenskir búningar eru nefnilega glæsilegir og geta verið litríkir , svo ekki sé talað um þann ótvíræða kost að konur þurfa ekki að eignast nýtt dress í hvert skipti sem eitthvað stendur til .
" V ið verðum að tala um lifibrauð þitt , sönginn , hversu mikilvægur þáttur er hann í lífi þínu ? " Ég ætlaði ekki að verða söngvari , var kominn í tónmenntakennaradeild í Tónlistarskólanum þegar söngkennararnir bentu á það að ég hefði einhverja möguleika á söngsviðinu .
Ég ákvað að láta á það reyna .
Ég hef alltaf haft ástríðu fyrir söngtónlist en hafði enga trú á sjálfum mér sem söngvara .
Síðar , þegar ég fékk starf í Þýsklandi , áttaði ég mig á því að ég hefði hæfileika .
Söngurinn færði mér sjálfstraust .
En það er ýmislegt annað en röddin sem hjálpar til .
Ég hef gaman af því að vera á sviði , ég hef gaman af því að leika , ég hef gaman af tungumálum og ljóðum .
Allt þetta skiptir máli þegar komið er upp á svið .
Þegar maður kemur fram þarf maður að vera talsvert opinn .
Ég hef í sjálfu sér ekki gaman af að láta horfa á mig þannig að það opnaði mig talsvert sem manneskju að koma fram á sviði .
Hins vegar er ég opnari á sviði en ég er prívat .
" Gríman felld Þú ert búinn að vera lengi í sambúð með manninum þínum , honum Albert .
Ertu hamingjusamur maður ? " Já , ég er það en það tók nokkuð langan tíma að finna hamingjuna .
Ég var kominn á fimmtugsaldur þegar við Albert hittumst en ég held að það hafi einmitt verið rétti tíminn .
Við hittumst á Hverfisgötunni þar sem ég var að bíða eftir umferðinni og horfði niður eftir Hverfisgötunni .
Ég fann samt að það stóð maður hægra megin við mig .
Svo allt í einu heyri ég sagt : " Heyrðu , er þetta ekki Bergþór Pálsson ? Mig hefur alltaf langað til að kynnast þér " – og sé eitt sólskinsbros .
Ég sá samstundis á þessu heiðríka andliti að það væri hægt að treysta þessum manni .
Ég bauð honum í kaffi og hann er ekki farinn ennþá .
Við Albert pössum ákaflega vel saman og erum að mörgu leyti mjög samstiga .
En það er ekki alltaf lognmolla , stundum hvessir og ég held að það sé bara mjög hollt fyrir sambönd að fólk sé ekki alltaf sammála .
" Þú varst í hjónabandi með konu og eignaðist barn en núna hefurðu lengi búið með karlmanni .
Hneigðistu alltaf til karlmanna ? " Hugurinn er stórkostlegt tæki .
Hann getur sannfært mann um ótrúlegustu hluti .
Það er með ólíkindum hversu ötullega maður getur stundum fylgt straumnum og gert nákvæmlega það sem ætlast er til af manni .
Maður fer að trúa því sjálfur að maður sé að gera rétt , finnur réttlætingu á því og nær sér í ótrúlegustu haldreipi .
Á kynþroskaaldrinum las maður kannski einhvers staðar að á leiðinni til kynþroska séu einstaklingar stundum að prófa sig áfram með báðum kynjum .
Þá telur maður að þetta eigi við um mann sjálfan .
Ég er sennilega ekki hundrað prósent samkynhneigður og þess vegna gat ég verið í hjónabandi .
Það var ekki fyrr en ári eftir að ég var skilinn sem vinkona mín úti í Þýskalandi sagði við mig : " Ég er búinn að sjá í gegnum þig .
Nú skaltu hætta öllum leikaraskap og fara á diskótek í kvöld .
" Þá var gríman felld .
Það er nokkuð sem er ólýsanlegt .
Fyrst í stað koma óskaplegar áhyggjur af því að maður er svo upptekinn af kröfunni um að þurfa að falla í ákveðið mót .
En þegar upp er staðið þá sér maður að það er eiginlega öllum alveg sama , fólk tekur manni bara eins og maður er .
Fólk er svo gott og af því lærir maður margt um vináttuna og sjálfan sig .
" 