Fjöldamorðin í Noregi vöktu óhug víða um heim og hvarvetna þóttu þau mikil frétt .
Hryðjuverk hafa víðar valdið miklu mannskæðari hörmungum en þarna voru .
Margt voðaverkið var unnið þegar gamla Júgóslavía var í andarslitrunum eftir að hinn þungi hrammur Titos skæruliðaforingja og síðar forseta lá ekki lengur yfir landinu .
Tugir þúsunda voru þá myrtir í þjóðernishreinsun og dæmi voru um að ungir piltar væru teknir af lífi hundruðum og þúsundum saman og hollenskir friðargæsluliðar á vegum Sameinuðu þjóðanna stóðu hjá og höfðust ekki að , enda fáliðaðir .
Er sá atburður svartur blettur á SÞ og friðargæsluhlutverki þeirra .
Hundruð þúsunda varnarlauss fólks hafa verið felld í átökum á einstökum svæðum í Afríku og bætist sá hroði við þann ógnartoll sem hungurvofan hrífur þar löngum með sér en hún fer þar mikinn einmitt þessa dagana , og virðist alþjóðlega samfélagið litlum vörnum koma við , því ekki verður trúað að því sé sama um alla þá eymd , þótt það líti helst út fyrir það í augnablikinu .
Norsk sorg á greiða leið í íslensk hjörtu En allar þessar miklu hörmungar breyta engu um það né gera það undarlegt að atburðirnir í Noregi leggist tilfinningalega þungt á okkur Íslendinga , svo ekki sé talað um norsku þjóðina sjálfa .
Bréfritari hefur heyrt þá tölu nefnda að nærri 40 þúsund manns farist í bílslysum í Bandaríkjunum á ári hverju eða liðlega 100 manns á hverjum degi .
Það eru margfalt fleiri dauðsföll en fréttir berast af hjá herjum bandamanna í Afganistan eða Írak .
En sú talnalega staðreynd dregur ekki að neinu leyti úr frásögnum af föllnum í fyrrnefndum stríðsátökum í Írak og Afganistan .
Og sama gildir um hryðjuverk og glæpi gegn mannkyni eins og þau eru nú skilgreind , sem framin voru í Bosníu og Kosovo eða einstökum löndum Afríku .
Eitthundrað banaslys í umferð er daglegt brauð í Bandaríkjunum en breytir því ekki að sérhvert slíkt atvik er mikil frétt á Íslandi .
Fjöldamorðin í Noregi eru sinnar tegundar , óháð öllu því sem áðan var nefnt .
Þau eru ógurlegur minnisvarði um morðæði og miskunnarleysi , bylmingshögg á norska þjóðarsál og höggbylgjan barst til Íslands , vegna þess að þar áttu menn eina sál með góðri vinaþjóð .
Umræðan veltist víða Í kjölfar harmleiksins hefur orðið mikil umræða í Noregi og þeim löndum sem láta sig málið mest varða og eru , næst Norðmönnum sjálfum , dýpst snortin .
Samúð og samkennd er þar fyrirferðarmest , svo sem vænta mátti , en einnig angist og óöryggi og spurningar , sem ekki bíða svars , um hvernig slíkt gat gerst , hvers vegna og hvernig slík mannvonska gat búið um sig í einum manni og þar fram eftir götunum .
En það hefur einnig vottað fyrir því að þeir sem pólitíkin hreyfir mest við , svo ekki sé sagt blindi , reyni að beina hinu tilfinningalega sprengjuefni í sér hagfelldan farveg .
Morðinginn er sagður " hægri öfgamaður .
" Nú getur verið að sú skilgreining hafi einhvers staðar lögformlega merkingu .
Sé svo liggur hún ekki á lausu .
Helst virðist hún notuð sem andhverfan við trúarofstæki á borð við það sem hefur verið drifkrafturinn í hatursherferð bin Ladens og samtaka hans og ýmissa undirdeilda mislaustengdra við móðurskipið , sem hann stýrði .
Að minnsta kosti er fátítt eða næstum óþekkt að fréttaskýrendur tali um hreyfingar " vinstri öfgamanna .
" Meira að segja hér á landi spruttu upp framámenn í einum ónefndum stjórnmálaflokki sem héldu því fram að þeir sem legðu áherslu á að Breivik sem gengist hefur við gjörðum sínum , en ekki glæpnum ( ! ) , væri sjúkur , brenglaður eða geðveikur væru meðvitað að leitast við að draga athyglina frá þeim stóru sannindum að þarna færi hægri maður , að vísu í ofsafengnasta kantinum .
Þarna hafa menn farið illilega út af sporinu .
Þeir hafa það vissulega sér til afsökunar að erfitt er að halda jafnvægi á meðan höggbylgja óhugnaðarins skellur á .
Hafa verður í huga að þegar almenningur talar um að einhver athöfn bendi til brenglunar og sá sem eigi hlut að henni sé sjúkur eða geðveikur er ekki um fræðilega einkunnagjöf að tefla .
Orðin eru eingöngu tilfinningaleg og þau eru í góðu samræmi við máltilfinningu fólks og eiga sér góða stoð í afstöðu til tiltekinnar hegðunar .
Hversu oft höfum við , hvert og eitt , ekki muldrað við sjálf okkur slík orð eða önnur með sömu merkingu , þegar fréttir hafa borist um meðferð fullorðins fólks á börnum og unglingum , jafnvel þeim sem viðkomandi var treyst fyrir og átti alls kostar við .
Í slíku felst svo sannarlega enginn vísindalegur dómur heldur aðeins tilfinningalegur .
Og allra síst felst í þeim hugsunum afsökun eða réttlæting á hinu vonda verki .
Geðvísindin , sem slík , eru miklu flóknara dæmi og þótt þekking í þeirri grein fari vaxandi ár frá ári er hún fjarri því að vera fullkomin nákvæmnisvísindi , enn sem komið er , og margt lýtur þar getgátum og mati .
Þótt almenningur hér á landi sem annars staðar hafi kveðið upp þann dóm að Breivik sé " augljóslega geðveikur , " þá eiga vísindin , að fyrirlagi norsks dómstóls , eftir að leggja sitt mat á það álitaefni .
Og í framhaldinu verða hinir sérfróðu og loks dómstóllinn einnig að svara spurningunni um það , hvort sú geðveiki , teljist hún fræðilega vera til staðar , leiði til þess að hinn ákærði teljist ósakhæfur eða sé ábyrgur þeirra gerða sem hann hefur játað og hvort hann skuli því hljóta dóm í samræmi við þau refsiréttarákvæði sem gilda eða , ef svo sé ekki , sæta öryggisgæslu þar til hann verður ekki lengur talinn ógn við sitt umhverfi .
Í þéttri þoku týnast hægri og vinstri og allar áttir Hugtökin hægri og vinstri í stjórnmálum eru nokkuð þokukennd , en þó vissulega til leiðbeiningar , þótt í sumum tilvikum séu þau fjarri því .
Nýverið var birt mynd á vefnum frá því er Störe , utanríkisráðherra Noregs , sótti Útey , vettvang voðaverkanna , heim , áður en að morðaldan skall á eynni .
Þar tekur ungliðahreyfing Verkamannaflokksins á móti honum með áskorunum um að Noregur setji viðskiptabann á Ísrael .
Slíka skoðun er öllum frjálst að hafa uppi .
En er hún til hægri eða vinstri ? Hefur hún eitthvað að gera með hægri eða vinstri ? Í grófum dráttum er hægri gjarnan tengt trú fylgismanna við frjálsan markað og takmarkað ríkisvald en þó öflugt á þeim sviðum sem það þykir eiga við .
Vinstrið hafi meiri trú á að sanngirni gagnvart þeim sem lakara standi sé líklegri að koma frá almannavaldinu og því skuli félagshyggjumenn leitast við að tryggja jöfnun með skattheimtu annars vegar og dreifingu fjármuna í framhaldinu til þeirra sem minna eiga .
Þá eru hægri menn stundum taldir hægfara og sagðir tregir til að gera breytingar nema þær séu örugglega til bóta .
Vinstrimenn kalla þá því " íhald " eða " afturhald , " ef uppnefna er þörf og fá þá gjarnan stimpla á borð við " skattpíningarmenn " og " kommar " í sinn hlut .
Á allra síðustu árum hafa mál til að mynda þróast svo að vinstrimenn fjandskapast við Ísrael , sem svo sannarlega á ekki að vera hafið yfir gagnrýni , en virðast loka augunum fyrir grimmdarverkum hópa og ríkja , sem umkringja hið smáa lýðræðisríki ( 40 prósent af stærð Íslands ) og íslenskir ráðherrar í vinstristjórn eiga fundi með öflum sem ekki fordæma hryðjuverk , eins og þau séu jafningjar lýðræðislegra kjörinna stjórnvalda .
Og hinir sömu hreykja sér af því að heimsækja ekki Ísrael .
Þessi pólitíska stefnumörkun hefur ekkert með vinstri eða hægri að gera .
Ekkert hreinræktað múslímaríki býr við lýðræði í þeirri mynd sem við þekkjum , en Tyrkland kemst næst því .
Í flestum ríkjum Araba eru stjórnarhættir okkur Íslendingum mjög framandi og réttindi kvenna til að mynda í algjöru skötulíki .
Það er óróleiki í öflugasta ríki þeirra um þessar mundir vegna þess að konur þar í landi hafa fengið þá " fjarstæðukenndu " hugmynd að þær ættu að mega að aka bíl .
Þær væru líklega vísar til að heimta að fá að kjósa næst ! Þegar íslenskar konur , bæði frá vinstri og hægri væng , sóttu þetta ríki heim , þá sveipuðu þær sig slæðum frá hvirfli til ilja og forðuðust eins og heitan eldinn að ræða réttindi kvenna .
Ef hægri í pólitík táknar afturhald ( sem ekki stenst skoðun ) væri þá ekki nær að þeir sem falla fremur undir merki þess myndu halla sér að arabaheiminum þar sem stjórnkerfið breytist seint og illa , en vinstrið hallaðist að lýðræðisríkinu Ísrael en ekki öfugt eins og hér á landi um þessar mundir ? Í Bandaríkjunum er talið að nærri 90 prósent gyðinga styðji demókrata ( bandaríska vinstrið ) í forsetakosningum , en aðeins rúm 10 prósent repúblikana .
Ef Breivik barnamorðingi hatast við múslíma hefur það ekkert með hægri eða vinstri að gera .
Hitler kallaði flokk sinn þjóðlega félagshyggjuflokkinn .
Saga þess manns og þess flokks sýnir að það var skrípanafngift , þótt ekki væri hún eins níðangurslega ógeðsleg eins og heitið " Vinnan gerir yður frjálsa " á hliðinu inn í hið mannlega sláturhús .
Hitler hefur í fræðunum merkimiða " hægra megin .
" Kannski vegna þess að hann tók sér fyrst stöðu gegn kommúnistum , sem var hitt öfgaaflið sem reyndi að ná allsherjarvaldi í Þýskalandi .
Stalín uppfyllti á hinn bóginn það skilyrði " vinstri stimpils " að hann vildi hafa allt á hendi ríkisins .
Hann var ásamt Hitler og Maó mesti fjöldamorðingi veraldarsögunnar .
Fjöldamorðingjarnir Lenín , Stalín og Maó uppfylltu skilyrði vinstrimennsku með tröllatrú sinni á ríkisforsjá , en þeir voru jafnframt , ásamt Hitler , mestu fjöldamorðingjar sem sögur fara af .
Réttlætir það fyrra að koma fnyknum af þeim yfir á þá sem aðhyllast hófsama félagshyggju ? Að sjálfsögðu ekki .
Slíkt væri fráleitt og forkastanlegt .
Það ættu flestir sæmilegir menn að geta fordæmt , harmað og fyrirlitið voðaverkið í Noregi og fyllst samkennd og bróðurhug til Norðmanna án þess að hrökkva áður en varir niður á það lága pólitíska plan sem þeir halda sig á dagsdaglega .
