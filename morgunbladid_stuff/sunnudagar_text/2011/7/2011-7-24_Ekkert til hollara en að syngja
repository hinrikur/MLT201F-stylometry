Ólöf hefur búið í eigin húsi við Eyrarveg áratugum saman , miklu lengur en nokkur annar núverandi íbúa þessa gamla bæjarhluta , Eyrarinnar .
Enda man hún tímana að minnsta kosti tvenna .
Ólöf er kvik , heilsuhraust og skemmtileg .
Hrein og bein .
Með munninn fyrir neðan nefið , eins og sagt er , og hefur alltaf verið ! Boðið var til afmælisveislu í Oddfellowhúsinu á fimmtudaginn og þar kom saman fjöldi fólks , bæði ættingjar hennar og vinir .
Þeir eru margir , ekki síst söngvinir , enda hefur þessi kjarnakona sungið í kórum allar götur síðan hún flutti til bæjarins fyrir 70 árum .
Geri aðrir betur ! Fyrst var Ólöf í Kantötukór Akureyrar sem Björgvin Guðmundsson stofnaði og stjórnaði , söng í Kirkjukór Akureyrarkirkju um hríð , var í kvennakórnum Gígju og nú er hún í kór aldraðra , sem kallaður er Í fínu formi .
Ólöf hefur alla tíð verið sópran .
Ekkja í 45 ár Ólöf missti eiginmann sinn , Torfa Vilhjálmsson frá Torfunesi í Kinn , í bílslysi árið 1966 .
Hún var með Torfa í bílnum , slapp ótrúlega vel en hefur ekki átt bíl síðan og aldrei lært að keyra .
Hún segir syni sína , Pétur og Valgeir , duglega að skutla sér á milli staða þegar þess er þörf .
" Þegar ég fer í sund fer ég til dæmis með Pétri .
Þeir segja mér í lauginni að ég sé líkast til sú elsta sem kemur þangað reglulega , " segir Ólöf við blaðamann í stofunni heima í Eyrarvegi .
Ekki er ástæða til þess að rengja starfsmenn Akureyrarlaugar ! Ólöf fer í sund um helgar og einu sinni til tvisvar í viku á virkum dögum .
Torfa kynntist Ólöf þegar hún réð sig sem matráðskonu hjá Vegagerðinni , þar sem hann starfaði .
" Ég held að þar hafi verið 16 í fastri vinnu og stundum á milli 30 og 40 .
Það var því nóg að gera að elda handa öllum á einni kolavél .
Ég þurfti að hafa til kaffi handa þeim klukkan hálfsjö á morgnana því þeir byrjuðu að vinna klukkan sjö , svo var heitur grautur og slátur klukkan hálftíu og matur klukkan tólf , kaffi hálffjögur og kvöldmatur klukkan sjö .
Það var talað um að hún þyrfti að fá hjálp á kvöldin , að minnsta kosti við uppþvottinn , ef þá væri aftur kaffi fyrir karlana ! " Ólöf var elst níu systkina og vön mikilli vinnu þannig að hún vílaði ekki fyrir sér að elda ofan í karlahópinn .
" Það var ekkert mál .
Ég var vön þessu ; það var bara að ganga í verkin .
" Hún er hið eina af systkinunum frá Vogum sem enn er á lífi .
Áður en hún fór í vegagerðina var Ólöf einn vetur í Reykjavík .
Það atvikaðist þannig að með afa hennar kom í heimsókn kona úr höfuðborginni og vildi endilega fá stúlkuna suður .
" Hún vildi fá mig í " formiddagsvist " , sem kallað var , og koma mér í skóla .
Ég átti að búa hjá henni og fá frítt fæði .
" Fyrri part vetrar var Ólöf á heimilisiðnaðarnámskeiði .
" Þar var konum kennt að prjóna og sauma og hekla og það kom sér mjög vel .
Ég var til þess að gera fatalaus og saumaði mér bæði kjól og undirkjól , föt á bræður mína sem ég sendi heim og meira til .
" Að lokinni vetrardvöl í Reykjavík sigldi Ólöf norður með Dronning Alexandrine .
Fór þá í fyrsta skipti á sjó og fannst ekki mikið mál .
" Ég sagði við menn um borð að ég sem alin væri upp á vatni færi ekki að vera sjóveik .
Passaði mig bara að vera uppi á þilfari þegar siglt var framhjá einhverju sem varið var í að sjá því ég vildi ekki missa af neinu .
" Lengi við þjónustustörf Eftir að Ólöf kynntist Torfa var hún einn vetur á Húsmæðraskólanum á Laugum , veturinn 1940-41 .
" Maður gifti sig auðvitað ekki nema húsmæðraskólagenginn ! " Þau fluttu síðan til Akureyrar og bjuggu fyrst í ein sex ár við Hamarstíg á meðan þau biðu eftir húsi sem Byggingafélag verkamanna reisti við Eyrarveg og hún á enn .
Ólöf fékkst við ýmis störf , var til dæmis lengi í þjónustu , í Samkomuhúsinu , á Hótel KEA og í Alþýðuhúsinu .
" Ég vildi sjá um heimilið yfir daginn en fór svo að vinna eftir að Torfi kom heim .
Ég var yfirleitt þrjú kvöld í viku í Samkomuhúsinu , bæði þegar voru leiksýningar og böll , og svo þegar Hótel KEA var opnað fór ég líka að vera þar .
" Hún kynntist því vel í störfum sínum hve miklu máli skiptir hvernig komið er fram við fólk .
" Ef strákarnir voru kenndir þegar þeir komu að skemmta sér þurfti bara að fara vel að þeim og tala rólega við þá , " segir hún um akureyrska karlmenn á skemmtistöðum .
" Ég lenti aldrei í því að nokkur væri vondur við mig – af því að ég kom fram við þá eins og menn .
" Ólöf segir að auðvitað hafi verið erfitt að vera ein með þrjá syni á sínum tíma en hún hafi viljað sjá um allt sitt sjálf og geri einn .
" Ég hef alltaf verið góð í reikningi og vil hafa allt 100% Ég sé um mitt bókhald og borga mína reikninga .
Ég safna saman reikningunum og legg saman , Pétur keyrir mig inneftir og ég borga eina tölu .
Þeir hafa ekkert þurft að sjá um það , strákarnir .
" Hún vill sjá um sig sjálf eins og hún getur .
" Ég er með stórt hús en fæ manneskju einu sinni í hálfum mánuði í tvo tíma .
Hún fer yfir gólfin og svoleiðis en ég sé um annað .
" Tækin til að hirða lóðina á hún sjálf og geymir uppi á háaloftinu yfir veturinn , hjá jólaskrautinu .
Allt er á sínum stað enda segist hún sérlega skipulögð .
Ólöf vill líka hafa nóg fyrir stafni .
" Ég hef ekki breytt mínu daglega líferni neitt á síðustu árum .
Vakna alltaf á sama tíma , geri venjulegu leikfimina sem er í sjónvarpinu og klæði mig svo á meðan ég hlusta á Glæstar vonir .
" Hún segist passa sig að elda sér hollan mat og drekka njóg .
" Einu sinni eftir leikfimitíma fór ég í gufu en þegar ég steig út úr henni lá ég .
Ég var flutt í sjúkrabíl upp á spítala en það var ekkert að henni sögðu þeir , nema að hún hafði gleymt að drekka .
En ég mætti synda og fara í gufu og gera hvað sem ég vildi bara ef ég drykki nóg og nú passa ég mig á því að fá mér alltaf vatn .
" Ólöf segist kunna afskaplega vel við sig í margmenni .
" Enda hef ég verið í nánast öllum félagsskap sem ég gat komist í ! " Hún stundaði lengi dans og sýndi , var í leikfimi , í kórunum og hefur lengi stundað sund .
Hún er hress og kát .
" Ég segi ekki að ég finni ekki aðeins til , en það er ekkert sérstakt að mér .
Samt er búið að saga mig í sundur hérna , " segir hún og bendir á mjaðmirnar .
Skipt var um liði .
Söngur og sálarnæring Ólöf dásamar dansinn og sönginn .
" Ef ég gef mig í eitthvað er það alveg af lífi og sál .
" Og hún er ekki í vafa þegar spurt er hvað standi upp úr af áhugamálunum .
" Söngurinn hefur gefið mér langmest .
Bæði það að framkvæma sönginn og svo sálarnæringin sem maður hefur af því að vera í góðum félagsskap .
Það er ekkert til hollara en að syngja ; tilsögnin hjá öllum þessum þjálfurum sem kenndu okkur að anda skipti miklu máli .
Það er svo hollt að kunna að anda rétt .
" Ólöf hefur alltaf sungið sópran .
" Mamma var sópran og fleiri af Skútustaðaættinni .
Þetta hefur alltaf verið galandi fyrir austan ! " Hún byrjaði í kór strax og þau Torfi " komu inneftir " eins og hún orðar það .
Vinkona Ólafar dró hana með sér á æfingu hjá Kantötukórnum sem Björgvin Guðmundsson tónskáld stofnaði og stjórnaði .
" Árið 1945 þegar Jakob Tryggvason organisti fór til Bretlands í nám leysti Björgvin Guðmundsson hann af sem organisti og tók okkur í Kantötukórnum með sér .
" Þá varð Kór Akureyrarkirkju til , með söngvurum úr Kantöutukórnum og fleirum sem sungið höfðu í kirkjunni .
Ólöf var reyndar ekki lengi í kirkjukórnum .
" Ég var ófrísk að [ miðsyninum ] Pétri og hætti þá en var á fullu í Kantötukrónum og fór í allar þessar ferðir .
Sú eftirminnilegasta var sex vikna ferð til Norðurlandanna .
" Svo skemmtilega vill til að tveir söngvaranna í þeirri ferð eru enn að ; Ólöf og Guðmundur Stefánsson , sem bæði eru í Kór aldraðra á Akureyri .
Af þeim sem fóru í Norðurlandaferðina eru einnig á lífi Sverrir Pálsson , lengi skólastjóri á Akureyri , og Björg Baldvinsdóttir .
Hún segir Norðurlandaferðina ógleymanlega .
Siglt var utan , komið við í Færeyjum og síðan dvalið í fjóra daga í Kaupmannahöfn áður en siglt var yfir til Malmö í Svíþjóð .
Hún segir það hafa verið mikið ævintýri að koma til Kaupmannahafnar , fara í Tivoli , dýragarðinn og fleira .
" Maður hafði aldrei séð annað eins , " segir Ólöf , sem síðan hefur ferðast mikið .
Skrifar og ljósmyndar " Sungið undir opnum himni , " skrifaði Ólöf í dagbókina sína eftir að kórinn kom fram í skemmtigarðinum Liseborg í Gautaborg í umræddri ferð .
" Ég skrifaði alltaf dagbók og geri enn , svona svolítið .
" Og ekki er nóg með að hún skrái samtíðina í orðum heldur er Ólöf jafnan með myndavélina á lofti .
" Ég er nú ekki dauð ennþá , " segir hún og hlær .
" Ég man nú ekki hvenær ég fékk þá bakteríu að skrifa dagbók .
Ætli það hafi ekki verið þegar ég fór í vegagerðina ? " Hún sýnir blaðamanni hvert myndaalbúmið á fætur öðru .
" Já , ég á alveg hreint óskaplega mikið af myndum .
Og margar eru ljómandi góðar , " segir hún Allt er samviskusamlega merkt , nema það allra nýjasta , til dæmis úr ferðlagi Kórs aldraðra í sumar .
" Ég þarf að fá einhvern til að aðstoða mig , ég man ekki lengur nöfnin á öllum körlunum ! " Ólöf segir skammtímaminnið helst farið að bila , en það sem hún hafi lært á árum áður sitji fast í kollnum .
" Ég gæti haft eftir heilu kaflana úr Skólaljóðunum ; eflaust farið með Gunnarshólma frá byrjun til enda .
Skein yfir landi sól á sumarvegi : og silfurbláan Eyjafjallatind ...
segir hún allt í einu .
Þylur svo " leiðinlegan kafla úr Íslandssögunni , sem ég lærði þó utan að , " og segist svo á sínum tíma hafa lært hver ríkin sex í Mið-Ameríku væru .
Fræðir blaðamann á því .
" Ég bara man þetta ! Og úr náttúrufræðinni : Þrenns konar ástand hlutanna : fastir , rennandi og loftkenndir .
" Hún hlær .
Bætir svo við : " Mér finnst ég reyndar aðeins farin að gleyma .
Held stundum að ég sé orðin dálítið rugluð .
En mér finnst reyndar að margir yngri séu þannig líka ! " Hugleiddi að fela sig Fjölskyldan undirbjó afmælisveislu Ólafar af kostgæfni .
" Ég var að hugsa um að banna þeim að halda veislu og reyna að fela mig einhvers staðar en þau tóku það ekki í mál .
" Auglýst var í Dagskránni að allir væru velkomnir en Ólöf fékk því ráðið að gjafir væru afþakkaðar en margir glöddu hana með fögrum söng .
Hún gantast með það að konurnar í fjölskyldunni höfðu orð á því fyrir nokkru hvort hún væri ákveðin hverju hún vildi klæðast á afmælisdaginn .
" Stelpurnar spurðu hvort ég vildi ekki kaupa mér eitthvað nýtt .
Nei , takk sagði ég ; það er nógu þröngt í skápunum þó ég fari ekki að kaupa meira .
Ég fer bara í mín föt .
" Þar við sat og Ólöf var stórglæsileg í 95 ára afmælinu .
Hún veltir framtíðinni ekki mikið fyrir sér .
Hlær , þegar spurt er hvort hún stefni ekki að því að verða 100 ára .
" Ég hef engar áætlanir .
Ég talaði um það í vor , þegar afmælið bar á góma , að nú færi að styttast ; ég sagði fólkinu að þá gæti margt hafa breyst .
En ég hef ekki fengið tilkynningu um neinar breytingar .
" Gæti ekki lifað ef ég hefði ekki mold til að róta í Miðaldra blaðamanni finnst hann kannast við þennan rifsberjarunna .
Hann hugar : Ætli ég hafi komið hingað áður ? Strákar á Eyrinni stálust stundum í runna í gamla daga ...
Ólöf sýnir blaðamanni lóðina sína , sem skartar fallegum blómum og trjám .
Í horni á bak við hús er matjurtagarður .
" Ég hef alltaf ræktað kartöflur og svo er ég með rabarbara og rifs , graslauk , spínat , salat , grænkál og blandað kál .
" Hún hugsar vel um lóðina , sló lengi vel sjálf en eitt barnabarnið sér um það í sumar .
Ekki leynir sér að Ólöfu þykir vænt um garðinn og ekki síst matjurtahornið .
" Ég gæti ekki lifað ef ég hefði ekki mold til að róta í , " segir hún .
Stór barnahópur Ólöf vandist því snemma að lifa af jörðinni og á góðar minningar úr Mývatnssveitinni þar sem hún lék sér í stórum barnahópi .
" Bræðurnir þrír voru heima og áttu samtals 25 börn .
Öll lékum við okkur í einni bendu , fórum í stoðfrí og leikfimi og ýmislegt annað .
" Hún nefnir að krakkarnir fóru í Stórugjá en það hafi ekki verið fyrr en eftir að hún fór að heiman að hin kunna Grjótagjá fannst , beint austur af Vogum .
En lífið var ekki bara leikur og Ólöf vann eins og algengt var .
Hún heyjaði með föður sínum og bræðrum og greip í störf annars staðar .
Erfiðast að mjólka Þegar hún var aðeins um það bil tíu ára var Ólöf til að mynda send á bæ í nágrenninu til þess að hjálpa manni með tvö börn , eftir að konan veiktist .
" Maður átti að gera verkin og sjá um matinn og reka beljurnar .
Það erfiðasta var að mjólka ; hugsaðu þér , fyrir pínulitlar hendur að kreista stóra spena ! Að karlarnir skyldu ekki skammast til þess að sjá sóma sinn í því að kreista þó mjólkina úr beljunum ! Ég held að það hafi ekki verið siður .
Ég hafði mjólkað geitur heima en þá lokar maður fyrir með þumalfingri .
Þarna þurfti ég að taka utan um spenann og kreista .
Ja , þvílíkt .
En er ekki sagt að á misjöfnu þrífist börnin best ? " Hún rifjar upp þegar heyjað var í Lúdent , sem ekki var alsiða .
" Þegar komið er hjá Hverfelli og austur fyrir Dimmuborgir er Lúdent ; þarna var melur þar sem stundum var heyjað og svo var sett í bagga og heill dagur fór í að fara með það heim á hestum .
" Fyrst Ólöf nefndi Hverfell er óhjákvæmilegt að nefna það deilumál sem virðist eilíft .
Hvort er það fell eða fjall ? " Hverfellsröndin heitir röndin utan við þannig að það er auðvitað fell , " segir hún ákveðin .
Telur upp fjöll og fell á svæðinu en segir að um Hverfell þurfi ekki að rökræða .
" En þeir rífast um það austurfrá ...
" segir Ólöf og virðist hafa gaman af .
Hugsa um mæðurnar Þegar 95 ára kona er beðin um að líta til baka og velta því fyrir sér hvað hafi breyst mest frá því hún var barn , verður hún hugsi um stund .
" Það er svo margt .
Ég hef verið að hugsa um það hve mikið var að gera hjá mæðrunum , til dæmis að gera sauðskinnsskó á öll börnin .
Ég man að áður en réttað var , voru eldri skór lagðir í bleyti og gera þurfti við þá sem komið hafði gat á .
Þetta var mikið verk .
" Svo breyttist þetta eins og margt annað : " Ég gleymi því aldrei þegar pabbi fór til Akureyrar , með eitt hross og strigapoka , en kom heim með tvo poka af strigaskóm .
Áður en hann fór lét hann okkur stíga á blað og gerði blýantsstrik eftir fætinum , til þess að fá skó í réttri stærð .
" 