Þegar talað er um gott mál eða vont nú á dögum kemur fólki fyrst í hug búningur málsins .
Gott mál talar sá sem talar málfræðilega rétt , auðskilið og blæbrigðaríkt mál , laust við slettur , hefur auðugan orðaforða , skýra og áheyrilega framsögn .
Gott mál nær til áheyrenda og heillar þá .
" Oft má af máli þekkja / manninn hver helst hann er .
" kvað Hallgrímur Pétursson í 11. passíusálmi .
Tungutak okkar gefur miklar upplýsingar um hver við erum , hvaðan við erum , hver menntun okkar er , hvaða áhugamál við eigum , hvernig við hugsum , hvaða hugmyndir við höfum um sjálf okkur , hvert um annað , tungumálið og menninguna .
Þórbergur Þórðarson er á þeim nótum í tilvitnuðum orðum í fyrirsögn : Við getum lesið í sálarlíf höfundarins með því að skyggna orð hans .
Vandað og gott mál er yfirleitt til marks um vandað og gott innræti , skýra hugsun og góða menntun .
Vandað mál er þó ekki endilega til marks um langa skólagöngu .
Ofangrein tilvitnun í Hallgrím hefur oft verið notuð til að minna á nauðsyn þess að við vöndum mál okkar í þeim skilningi sem nú ríkir , nefnilega að við vöndum búning okkar íslenska máls .
Hvert skólabarn getur sýnt fram á að passíusálmar Hallgríms eru á afskaplega vondu máli því þeir eru uppfullir af dönskuslettum og klúðurslegum setningum .
Dönsku sagnirnar " fornemme " og " forlade " eru notaðar sem fullgildar íslenskar sagnir í sterkri beygingu : " Jesús áður allt fornam " segir í 5. sálmi um að Jesús hafi skynjað hvað í vændum var í grasgarðinum og þegar lærisveinarnir höfðu hlaupist á brott segir Hallgrímur : " Allir forlétu einan þig " .
Hallgrímur notar iðulega sagnirnar ' akta ' , ' ske ' og ' straffa ' , og grípur oft til orðsins ' svoddan ' – en öll þessi orð þykja óhæf í vönduðum íslenskum ritmálsstíl nú á dögum .
En Hallgrímur hafði allt aðrar hugmyndir um gott mál og vont því erindið heldur áfram á þessa leið : " Sig mun fyrst sjálfan blekkja , / sá með lastmælgi fer .
/ Góður af geði hreinu / góðorður reynist víst , / / fullur af illu einu / illyrðin sparir síst .
" Íslendingar , sem lagt hafa eyrun við boðskap Hallgríms í meira en 350 ár , hafa ekki sett dönskusletturnar fyrir sig .
Gott mál er það mál sem flytur góðan boðskap .
Í kristnum skilningi er gott mál það mál sem talað er fyrir sannleika trúarbragðanna , lofar drottin og eflir kristilegan kærleika , en vont mál það sem lastar drottin eða vekur illindi og úlfúð , og þetta er sá skilningur sem við finnum í Íslensku hómilíubókinni , en hún var skrifuð löngu áður en Íslendingar voru farnir að óttast um tungu sína fyrir málvillum og erlendum áhrifum .
Hinir fornu Grikkir , sem helguðu líf sitt leitinni að sannleikanum höfðu svipaðar hugmyndir um gott mál og vont : Gott mál er það sem í einlægni og heiðarleika leitar sannleikans en vont mál það sem villir um fyrir fólki með rangindum og lygum .
Þessi skilningur á góðu máli er hafinn yfir einstök tungumál , hann á við mannlegt mál og hugsun .
Morgunblaðið hefur getið sér orð fyrir að leggja rækt við gott mál í hinum þrengri skilningi , en ræktun góðs máls í sammannlegum skilningi hefur ekki verið á stefnuskrá blaðsins síðari árin .
Sígild brella , sem lengi hefur tíðkast til að villa um fyrir fólki , er að setja sjálfan sig í góðan félagsskap en þann sem maður vill níða í vondan félagsskap .
Allir vilja vera vinir Jóns Sigurðssonar og tengja hugmyndir sínar við hann , en fáir stæra sig af vináttu við Jósef Stalín eða kommúnisma eftir hrun Sovétríkjanna , eða fyrirtækið Baug , né aðra útrásarvíkinga eftir hrun bankanna þegar upp komst um viðamikla spillingu , svikamyllur og brask í íslensku viðskiptalífi .
Morgunblaðið hefur sérhæft sig í að nota ótæpilega skammaryrði á borð við ' kommúnista ' og ' baugspenna ' sem fela það í sér að hver sá sem fær þessa nafnbót er sjálfkrafa gerður samsekur í ofsóknum Stalíns eða gróðabralli Baugsfeðga .
Minnumst orða Hallgríms : " Oft má af máli þekkja ...
" Munum svo að verða okkur úti um íslenskt notendaviðmót í tölvurnar okkar fyrir haustið .
Lifið heil .
