Úrslit kosninga til Alþingis vorið 1987 voru um margt söguleg , því aldrei áður hafði fjórflokkurinn goldið afhroð með viðlíka hætti .
Borgaraflokkur Alberts Guðmundssonar , sem varð til fáum dögum áður en framboðsfrestur rann út , fékk 10,9% greiddra atkvæða .
Þótti mörgum sem hin forna fótboltahetja fengi ósanngjörn málagjöld þegar kom til uppgjörs milli hans og Sjálfstæðisflokksins .
Hulduherinn kom úr felum og atkvæði alls 16.588 kjósenda komu sjö mönnum á þing .
Hin stjórnmálahreyfingin , utan fjórflokksins , sem bauð fram í kosningunum þetta vor , var Kvennalistinn .
Í kosningum fjórum árum fyrr hafði hann fengið atkvæði 5,5% kjósenda og þrjár konur á þing : Guðrúnu Agnarsdóttur , Kristínu Halldórsdóttur og Sigríði Dúnu Kristmundsdóttur .
Árið 1987 greiddu ríflega 10% kjósenda Kvennalistanum atkvæði sitt og með því urðu þingkonurnar alls sex .
Stjórnmálahreyfingin var með því orðin margs megnug og öll vötn féllu til Dýrafjarðar á þann veg að Þorsteinn Pálsson , formaður Sjálfstæðisflokksins , sem hafði stjórnarmyndunarumboðið , kallaði kvennalistakonur til viðræðna þar sem Alþýðuflokkurinn var einnig við borðið .
Ýmis mál voru þar reifuð en ófrávíkjanleg krafa Kvennalistans í viðræðunum var að lögbinda skyldi lægstu laun ; það er að bannað yrði að greiða laun fyrir dagvinnu undir framfærslukostnaði .
Á þessu steytti og í staðinn fór Framsóknarflokkur í ríkisstjórnina sem lifði aðeins eitt ár .
Eigi að síður létu kjósendur sér vel líka .
Kvennalistinn fór með himinskautum í skoðanakönnunum um skeið .
Í riti Kristínar Jónsdóttur , Hlustaðu á þína innri rödd , sem er saga Kvennalistans , segir að kvennalistakonum hafi verið vonbrigði að ekki tókst að mynda ríkisstjórn með þeirra þátttöku .
Á hinn bóginn komi ekki á óvart að látið hafi verið brjóta á kröfu um lög um lægstu laun .
Þarna hafi sömuleiðis orðið straumhvörf .
Fram til 1987 hafi Kvennalistanum vegnað vel en eftir þetta hafi komið upp deiluefni , sem fylgt hafi Kvennalistanum uns yfir lauk .
En hverju kom Kvennalistinn til leiðar ? Guðrún Agnarsdóttir mælti fyrir hönd Kvennalistans í umræðum um stefnuræðu forsætisráðherra á Alþingi haustið 1988 .
Guðrún benti þar á , að fyrsta málið sem Kvennalistinn hefði fengið samþykkt árið 1984 hefði verið þingsályktunartillaga um skipun nefndar til að kanna hvernig háttað væri rannsókn nauðgunarmála .
" Þetta er árangur af viðleitni okkar en aðeins eitt lítið skref í átt til þess umönnunarþjóðfélags sem kvennalistakonur vilja byggja , þjóðfélag samvinnu og samábyrgðar ...
þjóðfélag þar sem sjónarmið og reynsla kvenna er jafngild til stefnumótunar og sjónarmið og reynsla karla , " sagði Guðrún – og ekki verður annað séð en þessi orð séu í raun kjarni þess sem Kvennalistinn barðist fyrir .
Sigurður Bogi Sævarsson sbs@mbl.is 