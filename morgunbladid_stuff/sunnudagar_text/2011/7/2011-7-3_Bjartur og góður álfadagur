7.45 Vakna og fer út með hundana og kisurnar .
Á meðan þau sinna sínu stend ég og anda með gamla reynitrénu mínu í bakgarðinum og hlusta á auðnutittlingana syngja inn daginn .
Huldukonan í klettinum segir mér að þetta verði pakkfullur dagur en bjartur og góður .
Við þessi orð hennar ákveð ég að borða vel útilátið af morgunmat ( ég á það nefnilega til að gleyma að borða ef mikið er að gera ) .
Fer inn og fæ mér lýsið og gef hundunum smá með mér .
Og man eftir að borða morgunmatinn .
8.30 Svara tölvupósti um álfagöngupantanir .
Fer yfir minnislista dagsins og bæti á hann .
Panta inn meira af lífrænum hollustubitum fyrir nestissöluna .
Tek lautarferðarteppin af snúrunni og brýt saman , þá eru þau tilbúin aftur til útláns í Hellisgerði .
Blanda og pakka álfatei í grisjur og poka .
12.00 Opna Álfagarðinn í litla Oddrúnarbæ í Hellisgerði .
Anda að mér ljúfu andrúmslofti hússins og býð hugrænt góðan daginn , geri allt klárt og helli upp á huldufólkskaffi .
Fer svo aðeins út að heilsa upp á álfana og fuglana við húsið .
Maríuerla er á vappi í kring , stoppar og horfir á mig og dillar sínu fjörlega stéli , ég svara henni brosandi og býð góðan daginn .
Í því kemur fyrsti gesturinn og er þyrstur í ilmandi lífrænt huldufólkskaffi og álfaspjall , sá gestur lumar á spennandi álfasögu sem fer beint í sögusafnið okkar .
13.00 Tveir af þeim fimm listamönnum sem sýna í Álfagarðinum í sumar , Þóra Breiðfjörð keramíklistakona og Kristbergur Pétursson myndlistarmaður líta inn .
Gestir njóta þess að ræða við þau um verk þeirra , keramíkhuldukonukaffibollana og málverk á striga og glerflöskur ásamt fjörugum umræðum um sögu gamla hússins sem við erum í og breytingu á kröfum mannfólksins um lífshætti .
Kristbergur er barnabarn síðasta íbúa þessa hundrað ára gamla húss .
Kristbergur og Oddrún systir hans hafa útbúið albúm með gömlum myndum sem er mjög vinsælt að skoða og rifja upp gamla tíma .
14.00 Stór hópur 7-9 ára krakka frá Íþrótta- og tómstundaráði kemur í heimsókn .
Ég segi þeim frá nokkrum álfum og þau hlusta af athygli og spyrja og ræða málin af innsæi og visku og fara síðan sjálf að hlusta eftir álfum .
Áframhaldandi móttaka áhugasamra gesta og gamalla kunningja úr hverfinu , sum hver harðákveðin í að mæta í álfagönguna á laugardaginn klukkan eitt .
Hringi fyrir einn gestinn í Guðrúnu gullsmið í Gullsmiðjunni og spyr hvort álfahálsmenið Díó sé til með grænum steini , það er auðvitað til svo við reddum því í hvelli .
Sel nokkra stokka af álfaspáspilum og tek við pöntun í álfaspilaspá .
Reyni að útskýra álfaljósmynd fyrir Þjóðverjum á undarlegu samblandi leikræns fingramáls og " Derrick-þýsku " .
Allt skilst þó vel og við höfum öll mikið gaman af .
Tek við pöntun fyrir " álfaúttekt " .
Hjón langar að fá mig til að kíkja í klettinn í garðinum þeirra og fá mynd og sögu hugsanlegra álfaíbúa .
16.15 Eiginmaðurinn Lárus og elsti sonurinn Ragnar ásamt Önnu , kasóléttri tengdadóttur minni , koma og hjálpa til við að loka , tína upp rusl , þrífa og ganga frá .
17.00 Sótt til að kíkja á álfastein sem stendur til að færa .
Ferðin er skemmtileg , álfarnir ljúfir og jákvæðir og samningar ganga vel um tilfærslu steinsins .
Kvöldmatur í seinna lagi .
Netspjall við dótturina Sirrý Margréti og fjölskyldu í Þýskalandi .
Þau eru spurð mikilvægra spurninga um uppsetninguna á litlu álfabókinni sem er að komast í prentun .
22.00 Yngsti sonurinn Ástráður keyrður út á flugvöll svo hann nái flugvél til Billund að hitta ástina sína .
Við " gömlu " hjónin fáum okkur ís í Keflavík og keyrum heim í gegnum lifandi hraunið í kvöldsólinni .
23.30 Hundarnir fagna okkur að venju og við förum út að segja góða nótt við reynitréð og huldukonuna og höfum talsvert fyrir því að telja kisurnar á að koma inn úr bjartri sumarnóttinni .
Steinsofna á koddann minn góða og ferðast um dularveröld draumanna þar til nýr ævintýradagur bíður mín næsta morgun .
