Danskur tannlæknir stórslasaðist þegar hann féll 50-60 metra við Dettifoss á þessum degi fyrir 74 árum .
Rotaðist hann og hlaut skrámur og sár á höfði og fór úr liði á mjöðm en slapp við beinbrot .
Þótti með miklum ólíkindum að maðurinn skyldi lifa fallið af .
Slysið varð með þeim hætti að tannlæknirinn , hinn rúmlega tvítugi Ole Braae , var að taka myndir við gilbrúnina en skrikaði fótur , veltist niður mosavaxna brekku og staðnæmdist ekki fyrr en rétt niður við ána .
Braae var í skoðunarferð á vegum Ferðafjelags Íslands og var töluverðan spöl frá ferðafélögum sínum þegar hann hrapaði .
Þeir urðu slyssins hins vegar fljótt varir og leituðu leiða til að komast niður að ánni þar sem Braae lá meðvitundarlaus .
Það var hægara sagt en gert enda miklum erfiðleikum bundið að komast þangað .
Fara þurfti niður brattar og hættulegar skriður áður en komist var að hinum slasaða og liðu á bilinu þrjár til fjórar klukkustundir þangað til ferðafélagar Braaes komust á vettvang til að hlúa að honum .
Þeim til mikils léttis var hann með lífsmarki og skömmu síðar kom læknir á staðinn , Jón Árnason á Kópakeri .
Dágóðan tíma til viðbótar tók að búa Braae undir flutninga , auk þess sem erfiðlega gekk að koma honum upp úr gilinu .
Björgunin tókst þó giftusamlega og komu menn með hinn slasaða heim að Skinnastöðum 12-14 klukkustundum eftir að slysið átti sér stað en frá Dettifossi að Skinnastað er um 35 kílómetra löng leið .
Í Morgunblaðinu 13. júlí er greint frá slysinu og rætt við Jón Árnason lækni .
Kemur þar fram að hinn slasaði hafi aðeins fengið meðvitund augnablik við og við og að meiðsli hans séu mikil .
Hafði læknirinn áhyggjur af miklum hita Braaes sem hann taldi stafa af ofkælingu en var vongóður um að hann myndi halda lífi .
Það fór svo .
Í fréttinni kom fram að Braae hefði um tíma starfað hjá Halli Hallssyni tannlækni í Reykjavík og að danskir vinir hans , Færch-systkinin , sem voru með í ferðinni , dveldust við sjúkrabeð hans á Skinnastað .
Dettifoss er aflmesti foss Íslands .
Hann er 45 m hár og rúmlega 100 m breiður foss í Jökulsá á Fjöllum .
Hann er hluti af Þjóðgarðinum í Jökulsárgljúfrum og er skilgreindur sem Náttúruvætti samkvæmt Umhverfisstofnun .
Nálægt honum eru tveir miklir fossar , Hafragilsfoss neðan hans , en Selfoss ofar í ánni .
Dómari fékk kúlu í höfuðið Greint er frá öðru óvenjulegu slysi á sömu blaðsíðu í Morgunblaðinu 13. júlí 1937 en tveimur dögum áður hafði dómari orðið fyrir kúlu í kúluvarpskeppninni á íþróttamóti við Ferjukot og meiðst stórmikið .
Slysið vildi þannig til að einn af dómurunum , Viggó Jónsson frá Einarsnesi , var að mæla upp kast en einn af keppendunum í kúluvarpinu kastaði kúlunni of fljótt með þeim afleiðingum að hún lenti í höfði Viggós .
Magnús Ágústsson læknir var staddur á mótinu og brást skjótt við .
Ekki gat hann séð að höfuðkúpan væri brotin og vonaðist , í samtali við Morgunblaðið , til þess að meiðslin væru ekki eins hættuleg og horfðist á í fyrstu .
Viggó missti ekki meðvitund við höggið en fyrst á eftir var hann alveg mállaus .
Degi síðar leið honum eftir bestu vonum .
orri@mbl.is 