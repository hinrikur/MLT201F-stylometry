Fyrir mér er þessi á drottningin , " segir Steen Johansson og sælubrosið er manns sem er sannfærður um að það sem hann segir sé sannleikur .
" Ég er 53 ára gamall , er búinn að veiða síðan ég var ellefu ára , hef starfað sem leiðsögumaður í laxveiði og veitt víða – mér finnst Vatnsdalsá bera af .
" Þegar veiðimenn eru komnir til þroska og búnir að hlaupa af sér veiðihornin , leggja þeir oft rækt við eftirlætis veiðisvæði sín , og njóta þess að snúa aftur og aftur og kynnast þeim við ólíkar aðstæður .
Vatnsdalurinn er draumasvæði Steens og hann er gjörkunnugur ánni , enda veiðir hann þar í marga daga á hverju sumri .
" Ég hef verið hér oftar en ég hef tölu á , og er farinn að þekkja dalinn mjög vel , " segir hann þar sem við sitjum í veiðihúsinu Flóðvangi í hádegishléinu einn svala júlídaginn í liðinni viku .
" Uppi við Grjóthrúgukvörn er laut sem gott er að liggja í og í Hólakvörn á ég stein sem gott er að halla sér upp að .
Ég er mjög hrifinn af vorveiðinni , en þá má oft hitta á góða veiðidaga .
Í fyrra og hittifyrra vorum við hér í bongóblíðu á þessum tíma , en nú hefur verið fjögurra til fimm siga hiti og norðan þræsingur .
Einhverjir laxar togast upp en maturinn er alltaf góður , áin og grjótið á bakkanum er á sínum stað , lífið er að kvikna í dalnum .
Svo er fiskurinn gríðarlega fallegur á þessum tíma , silfurbjartur .
Þetta er þriðja hollið mitt hér í sumar og ég kem í fjórða sinn í ágúst ; ég er alltaf fjórum sinnum hér á sumri .
Ég fer líka í Laxá í Aðaldal og í Miðfjarðará núna í sumar .
En ef það væri eitthvað laust hér myndi ég frekar taka fimmta hollið í Vatnsdal heldur en að veiða annars staðar , " segir Steen og hlær .
Taldi það bull að sleppa löxunum Meira en áratugur er síðan Pétur Pétursson varð leigutaki laxasvæðisins í Vatnsdalsá og braut blað , þegar hann tók upp þá stefnu að öllum veiddum laxi ætti að sleppa aftur .
Ekki voru allir sáttir við það , þótt sífellt fleiri sleppi laxi í dag .
" Ég viðurkenni að ég var líklega einn þeirra sem höfðu hvað hæst þegar Pétur var að biðja mig að sleppa fiskunum sem ég var að veiða , " segir Steen þegar ég spyr hvort hann hafi verið vanur að sleppa löxum áður en Pétur tók við ánni .
" Ég taldi þetta bara bull og kjaftæði , að maðurinn væri skapaður til að veiða og borða , en þá hugsaði ég ekki til laxanna frá því árið áður sem lágu skraufþurrir á botninum í frystikistunni .
Þegar maður sleppir svo fyrsta laxinum þá gerist eitthvað ; þegar maður horfir á eftir honum .
Ég man vel eftir fyrstu hrygnunni sem ég sleppti .
Það var 12 , 13 punda fiskur , og hún var erfið .
Ég var eitthvað meyr og fannst hún eiga skilið að fá að sleppa .
En athugaðu það , að þegar löxunum er sleppt þá skiptir ekki máli hvort búið er að fylla út eina síðu , sex eða fimmtán í veiðibókinni , laxarnir eru ennþá í ánni þegar næstu veiðimenn mæta .
" Hann segir að Pétur eigi heiður skilinn fyrir að þora á sínum tíma að fara út í að veiða og sleppa .
" Hann er sannkallaður frumkvöðull .
En nú er hann að uppskera , það er biðlisti í ána .
Ef ekki væri fyrir menn eins og Pétur værum við eflaust ennþá að gera grín að útlendingunum sem komu í júlí og slepptu fiskunum , sem við drápum síðan á haustin áður en þeir náðu að hrygna .
" Skammast sín fyrir myndirnar Steen rifjar upp fyrstu ferð sína í ána , vorið 1994 , þegar hann fékk sinn fyrsta stóra lax , 22 punda í Grjóthrúgukvörn .
" Við vorum hérna í skítakulda í Jónsmessuholli , það var svo kalt að lopapeysan virkaði varla og samt vorum við í hnausþykkum neoprene-vöðlum .
Þegar kom að síðasta morgninum var hópurinn bara kominn með tvo laxa .
En þennan síðasta morgun veiddust sex eða sjö yfir tuttugu pund , einn sem vó 25 eða 26 , og allir voru drepnir .
Hver og einn einasti .
Félagi minn fékk einn ellefu punda og það var gert grín að honum fyrir að eyðileggja meðalviktina , sem féll niður í fimmtán pund .
Í dag hefðu þessir fiskar verið áfram í ánni , þeir voru á leiðinni heim að sinna sínu hlutverki .
Kannski voru þeir borðaðir , settir í reyk – eða hent þurrum úr frystikistunni tveimur árum seinna .
Ég á myndir úr þessum túr , og fullt af slíkum myndum af mér með dauða fiska í plasti .
Það fara ónot um mig þegar ég sé þær í dag .
Ég skammast mín .
Þessi veiðiskapur var barn síns tíma en Pétur Pétursson á heiður af því að slíkar myndir sjást ekki lengur , heldur myndir af fólki með fallega og laxa .
Mér finnst að þið veiðiljósmyndarar eigið að gera Pétur að heiðursfélaga ykkar , " stingur hann upp á .
Ekki margar með svona fjölbreytileika Það eru norskir veiðifélagar með Steen og Lindu konu hans í Vatnsdalsá þetta skiptið , hópur sem kemur með þeim á hverju ári .
Þau hjón hafa verið búsett í Noregi í fimmtán ár en Steen segist aldrei hafa veitt meira á Íslandi en eftir að þau fluttu út .
Hópurinn hefur veitt í tvær vaktir þegar ég hitti Steen og eru þau búin að fá nokkra fiska , bæði á neðsta svæðinu , þar sem eru Hnausastrengur og Hólakvörn , og uppi í dal , fyrir ofan Flóðið og efra silungasvæðið .
" Það eru ekki margar ár í heiminum eins og þessi , sem geta boðið upp á lax , sjóbleikju , staðbundinn urriða og sjóbirting , " segir Steen .
" Í Noregi er mikil virðing borin fyrir silungi , sem bráð og sem matfiski .
Við tökum með okkur sjóbirting út sem við veiðum .
Í gær var vinur minn að veiða í Hólakvörn og hafði reist þar fisk .
Þá sáum við drelli velta sér yfir í Bjarnastaðakvörn og ég sagði strax , þessi er minn , ég ætla að ná í hann ! Ég óð út frá bílastæðinu til að styggja Hólakvörnina ekki og veiddi mig niður Bjarnastaðamegin .
Skyndilega var flugan keyrð niður í hylinn , mjög hörð taka , og þá var það þessi fallegi urriði , fimm punda .
Hann gleður veiðimanninn ekki síður en laxinn .
Í Hnausatreng hef ég fengið sjóbirting var var sjö eða átta pund .
" Steen er sannfærður um að bestu laxveiðina sé að finna hér á Íslandi – og hann talar af reynslu .
" Það jafnast ekkert við að veiða á Íslandi , " segir hann með sannfæringu í röddinni .
" Fyrir nokkrum árum flugu Íslendingar út um heiminn , merktir íslensku bönkunum í bak og fyrir , og dásömuðu laxveiðina sem þeir lentu í annars staðar , hvort sem það var í Rússlandi eða Noregi .
Þar voru þeir oft að veiða úr bátum með rosalegum tvíhendum .
Ég get viðurkennt að ef þeir voru heppnir fengu þeir af sér ljósmynd með risastóra laxa , en það er alltaf hægt að veiða með léttari græjum til að fá meira út úr viðureigninni og hér á landi eru menn í miklu meiri axjón .
Það sem ég bý í Noregi hef ég veitt í þessum frægu ám þar , eins og Alta og Gaula , og ég hef veitt í Bresku Kólumbíu í Kanada .
En ef það er hægt að tala um peningasóun í sambandi við laxveiði þá finnst mér það vera að veiða annars staðar en á Íslandi ! " Steen hefur þó sett í stóra laxa í Noregi .
" Já , í Alta , " segir hann og glottir .
" Leiðsögumennirnir sögðu mér að vera með tvíhendu og hnausþykkan taum , en ég hugsaði með mér að ég vissi betur , ég væri nú búinn að landa þeim nokkrum og myndi bara nota mína einhendu og tólf kílóa taum .
En sá stóri tók og ég átti aldrei séns með einhendu og þessum taum , enda slitnaði hann .
Sá stóri í mínu lífi er því enn einhvers staðar í Noregi og ég er reynslunni ríkari .
Maður á að fara eftir því sem þeir kunnugu segja .
Eins og Linda segir , þá er það ekki að ástæðulausu að við erum fædd með tvö eyru en einn munn ; maður á að hlusta helmingi meira en maður talar .
Ég hefði betur gert það í Alta .
" Finnst Hólakvörnin vera paradís Það líður að seinni vaktinni og Steen og Linda eiga neðsta svæðið .
Hnausastrengurinn er ekki eftirlæti hans þar .
" Nei , mér finnst Hólakvörnin vera paradís á þessum árstíma , " segir hann .
" Við byrjum þar á eftir .
Sérstaklega er þó gaman að eiga Hólakvörn að morgni þegar logn er og hún varla veiðandi , þar sem hún er svo spegilslétt .
Að veiða með hitstúpu í yfirborðinu og sjá lax koma á eftir henni og ryðja vatninu á undan sér , eins og jeppi að fara yfir á á vaði .
Maður upplifir það ekki oft en í hverju kasti við slíkar aðstæður bíð ég eftir þeirri upplifun .
Að sjá þetta er engu líkt – miklu skemmtilegra en þegar laxinn síðan neglir fluguna .
" Þegar ég spyr Steen út í fleiri veiðistaði sem hann heldur upp á í Vatnsdalsá nefnir hann skálina í Bjarnastaðakvörn og Skriðuvaðið að vori , en það sé bæði hált að vaða og veki hugsanir um hvað muni eiginlega gerast ef fiskur taki .
Einnig Vaðhvamm , sem sé ofboðslega skemmtilegur , og svo er Gilárósinn í uppáhaldi .
" Ég hlakka alltaf til að veiða í Gilárósnum .
Hann getur verið snúinn , en ég er aldri í rónni fyrr en ég er búinn að veiða hann .
Einnig skiptir máli hvort maður er í ánni snemmsumars eða seint í ágúst .
Þegar líður á sumarið er hún orðin full af fiski og þá er þetta meiri handavinna , að fara á milli staða og fá fiska til að taka .
" Geta notað fínlegri stangir Ég fylgi Steen og Lindu niður að Hólakvörn , en bæði halda mikið upp á þann stað .
Að þessu sinni veður hann fyrst út en hún leggst niður við steininn þeirra góða og tekur upp bók að lesa .
Fyrst segir hún að þarna hafi hún fengið sinn tuttugu pundara , fyrir tveimur árum .
" Ég þurfti að hlaupa langt með hann , landaði honum ekki fyrr en niðri við girðingu , " segir hún .
Í veiðihúsinu hangir mynd af henni með fallegan laxinn .
Að þessu sinni verður Steen hvorki var í Hóla- né Bjarnastaðakvörn .
Hann hafði kastað með léttri stöng fyrir línu fimm og segir að þarna hafi hann lent í einhverri eftirminnilegustu baráttu sinni við lax , með þessari stöng .
" Það var 85 cm hrygna , trúlega sá fiskur sem hefur gefið mér mest .
Ég var að leika mér við að kasta fyrir birting hérna þegar hún tók .
Það var mjög erfitt að eiga við hana með þessari léttu stöng , hún var á svipstundu komin niður á baklínu .
En þegar menn tala um að laxinn á Íslandi sé ekki jafn stór og í öðrum löndum , þá geta þeir alltaf notað fínlegri stangir og fengið nákvæmlega sömu upplifun , og gott ef ekki enn meira út úr því .
Laxveiðin er einfaldlega hvergi betri en á Íslandi , " segir Steen .
Síðan halda þau Linda niður í Hnausastreng þar sem liggja sannkölluð tröll í hylnum .
Ellilífeyririnn og veiðileyfin " Við hjónin veiðum mikið saman , komum alltaf tvisvar á sumri saman hingað í Vatnsdalinn , " segir Steen Johansson .
" Það höfum við gert í mörg ár .
Annað er hjónaholl en í hinu veiðum við með norskum vinum sem eru nú með okkur .
" Steen er hálfdanskur , og segist vera danskur ríkisborgari .
Hann ólst upp á Íslandi frá tveggja ára aldri og veiðidellan greip hann ungan .
Hann starfaði meðal annars sem leiðsögumaður laxveiðimanna í Laxá í Kjós .
Steen og Linda fluttu til Noregs fyrir 15 árum og búa í Sandefjord .
Þar rekur hann fyrirtæki sem annast þrif í matvælaiðnaði , auk þess að vera fjárfestir .
" Við eigum hlut í fyrirtæki í Póllandi sem kemur til með að framleiða endurnýjanlega orku , " segir hann .
" Nú er svo komið að Evrópulöndin , eins og Pólland , eru skuldbundin til að kaupa alla endurnýjanlega orku sem þau geta .
Þetta er 65 megavatta virkjun og það eru komnir samningar fyrir tveimur slíkum .
Ef þetta gengur vel , þá er þetta ellilífeyririnn – og veiðileyfin , " segir Steen og hlær .
Hann segir síðan brosandi að yfirleitt taki Linda það rólega fyrstu tvær vaktirnar , lesi eða blundi á bakkanum , og hún tekur undir það .
Linda er í ábyrgðarstöðu hjá Jötun-málningarverksmiðjunni í Noregi og þarf að ferðast víða um lönd starfs síns vegna .
Hún segist njóta þess að slaka á í Vatnsdalnum en hún er líka fiskin .
Í Hólakvörn setti hún í sinn stærsta lax fyrir tveimur árum , fallegan 20-pundara .
