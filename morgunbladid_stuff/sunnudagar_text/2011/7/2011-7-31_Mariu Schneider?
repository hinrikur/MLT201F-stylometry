Ég held að það hafi verið á bloggi hjá Agli Helgasyni sem birtist allt í einu myndskeið úr bíómyndinni The Passenger eftir Antonioni þar sem Maria Schneider og Jack Nicholson léku aðalhlutverkin .
Myndin er frá árinu 1975 og allt í einu varð manni hugsað til þess hvað hefði eiginlega orðið um þessa frægu leikkonu sem sló svo rosalega í gegn árið 1972 , þegar hún lék á móti Marlon Brando í The Last Tango in Paris eftir Bertolucci .
Myndin varð gríðarlega vinsæl og Maria Schneider varð umsvifalaust heimsfræg og það sem henni þótti verra ; að kyntákni .
Myndin er brútal , kynæsandi og nánast klámfengin .
Hún segir frá eldri Bandaríkjamanni sem hefur misst eiginkonu sína sem framdi sjálfsmorð .
Hann hittir tvítuga franska konu , sem Maria Schneider lék , og hefur ástarsamband með henni og vill að það sé eingöngu kynferðislegt , engar tilfinningar séu með í spilinu .
Maria Schneider var aðeins tvítug þegar hún lék þetta hlutverk og sagði að heimsfrægðin hefði ekki farið vel með sig .
Hún sakaði Bertolucci síðar um að hafa rænt sig æskunni .
Henni líkaði svo illa við að verða að kyntákni og að því væri haldið fram að hún nyti frægðarinnar vegna þess en ekki vegna leikhæfileika , að hún tók aldrei aftur þátt í nektaratriði .
Hún var meðal annars í frægri og fokdýrri Hollywood-mynd um Caligula árið 1976 en þegar hún átti að taka þátt í nektaratriði , neitaði hún og gekk af tökustað .
Nýrri leikkonu var reddað í hlutverkið .
Hún hvarf síðan af heimssviðinu eftir það og hefur varla sést þar síðan .
En hún hætti ekki í leiklistinni , heldur lék alla sína ævi í Frakklandi og varð bæði virt og þekkt leikkona þar .
En myndirnar sem hún lék í náðu lítt út fyrir landsteinana .
Hún lést síðan úr krabbameini í febrúar á þessu ári , 58 ára gömul .
Hún er og verður frægust fyrir fyrstu bíómyndina sína , The Last Tango in Paris .
Hún var bitur út í þá Brando og Bertolucci alla ævi .
Hún ánetjaðist eiturlyfjum og sagði að hún hefði misst mörg ár úr lífi sínu vegna þeirra .
Hún sagði að sér hefði liðið illa með alla athyglina sem hún fékk eftir fyrstu bíómyndina og að þar sem hún hefði ekki haft neitt bakland , enga fjölskyldu til að passa upp á sig , hefði hún leiðst út í vitleysu og látið misnota sig .
En hún komst á réttan kjöl og kallaði sig heppna , því margir vina hennar hefðu dáið úr eiturlyfjanotkun .
Hún hefði kynnst manneskju sem virti hana og varð hamingjusöm og virt leikkona .
borkur@mbl.is 