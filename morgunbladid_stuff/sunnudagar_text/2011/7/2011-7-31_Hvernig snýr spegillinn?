Það vegur þungt og skilur eftir ör á sálinni að horfa á lítið barn svangt og veikburða með ótta í augunum , ótta yfir einhverju sem það veit ekki hvað er og skilur ekki .
Af hverju þarf því að líða svona illa ? Þessi litlu börn hafa jafnvel aldrei lifað góða tíma á stuttri ævi .
Litla barnið á myndinni horfði bænaraugum á móður sína sem var eina von þess og barnið treysti á .
Barnið vissi ekki að það var stutt eftir .
Móðirin sem var veikburða og barðist af öllum mætti við að halda lífi til að vernda veikburða barnið sitt og gefa því að borða .
Hver myndi ekki gera það fyrir börnin sín í okkar heimshluta ? Myndin er tekin í athvarfi í Mósambík þar sem mæður hittust til að styðja hver aðra , þær áttu það sameiginlegt að vera allar með alnæmi og sum börnin voru líka smituð af þessum illvíga vírus .
Tveimur vikum eftir ferð okkar Þóris Guðmundssonar frá Rauða krossinum og Hjálmars Sveinssonar útvarpsmanns til Afríku hringdi Þórir og sagði að allir sem ég hafði myndað og voru að berjast fyrir lífi sínu væru dánir , líka móðir litla barnsins .
Rauði krossinn fylgdist vel með öllum börnunum sem misstu foreldra sína og kom þeim fyrir hjá nánum ættingjum .
Nú steðjar að einhver mesta vá síðari tíma í Austur-Afríku .
Í Kenía , Eþíópíu og Sómalíu þar sem lítil börn og fjölskyldur þjást af hungri og vannæringu sem er komin á fjórða stig í mörgum tilvikum og lífslíkur minnka með hverjum deginum sem líður .
Mestu þurrkar í 60 ár og uggvænleg hungursneyð getur fellt milljónir manna .
Um 3,7 milljónir eru við dauðans dyr , einn þriðji íbúa Sómalíu .
Ekki eru þurrkarnir á vanda Sómalíu bætandi en þar ríkir óöld , öfgafullir stríðsherrar og ræningjar stela öllum mat og banna hjálparsamtökum að hjálpa nauðstöddum .
Þannig hefur það verið síðustu tuttugu og fimm árin og engin stjórn á neinu .
Milljónir manna eru á flótta svo vikum skiptir í leit að mat og vatni .
Fjölmiðlar og heimurinn allur hafa verið lengi að taka við sér og sýna hvað hefur verið að gerast í raun og veru .
Hjálparstofnanir í heiminum eins og Rauði krossinn og UNICEF hafa þó alltaf verið til staðar og gert allt sem í þeirra valdi stendur til að bjarga fólki .
Fáir einstaklingar hafa hjálpað eins mikið í Afríku og Bill og Melinda Gates .
Einnig hafa tónlistarmenn á borð við Bono í U2 og Bob Geldof staðið vaktina og bent á þá vá sem vofir yfir .
Þegar þeir fara á svæðin mæta fjölmiðlar þangað líka .
Fyrir nokkrum árum þegar hungursneyð geisaði í Afríku fóru fjölmiðlar um svæðin og sýndu heiminum hvernig ástandið raunverulega var .
Þjóðir heims risu upp til hjálpar og söfnuðu peningum og sendu föt og mat til nauðstaddra .
En tímarnir hafa breyst og fjölmiðlar heimsins hafa breyst .
Allt í einu var þess konar efni varla birtingarhæft , tímarit og dagblöð sem áður birtu stórar myndir og greinar um hungursneyð hættu nánast að birta myndir af slíkum hörmungum .
Þessum myndum og greinum var ýtt út , voru taldar of óþægilegar fyrir lesendur .
Stundum þarf að sýna það sem er óþægilegt á myndrænan hátt til þess að opna augu heimsins fyrir því hvernig er komið fyrir fólki , þó sumir vilji lifa lífinu með lokuð augun .
Ljósmyndarinn Kevin Carter myndaði lítið barn fyrir fáeinum árum aðframkomið af hungri , aðeins einn kílómetra frá hjálparbúðum , þar sem hrægammur beið átekta eftir því að geta ráðist á barnið þegar það gæfist upp .
Ljósmyndin fór um allan heim og sýndi raunveruleikann og lífsbaráttuna í Súdan þegar hungrið sverfur að .
Ljósmyndarinn sem sýndi umheiminum í myndum hvernig ástandið væri varð fyrir svo miklu aðkasti fólks fyrir að hafa tekið myndina að hann fyrirfór sér .
Það var eins og fólk vildi ekki sjá sannleikann og þennan ljóta heim .
Myndir og greinar í þessum dúr , sem sýndu raunverulegt líf á jörðinni , urðu að víkja fyrir nýrri línu sem kom frá nýútskrifuðum sérfræðingum sem vildu sjá fjölmiðla fara aðrar leiðir .
Ritstjórnir tímarita og dagblaða áttu allt í einu ekki að hafa vit á því hvaða efni ætti að vera í blöðunum , fólki með áratuga reynslu á vettvangi heimsatburða var ýtt út fyrir fólk sem hélt að það væri heimsmenn af því það hafði drukkið te í London eða París .
Það varð að fá fólk sem skildi um hvað þetta allt saman snerist , það varð að skapa nýja veröld , nýja línu með léttara efni fyrir lesendur .
Hafa varð þannig efni í blöðum og tímaritum svo auglýsendur gætu auglýst í blöðunum .
Ekki þessa ljótu veröld .
Frægt fólk var nýja línan .
Það varð að skrifa greinar og birta myndir af frægu fólki , fólki sem vissi varla sjálft fyrir hvað það var frægt .
Nánast eina afrek þess í lífinu var ekki merkilegra en það að fara í lyftu upp á þriðju hæð , lyfta lóðum og fara í ljós og halda svo að það væri fallegra en allir aðrir .
Það eru samt undantekningar frá þessu og sumir sem hafa unnið fyrir frægð sinni nota hana til góðra mála , meðal annars í Afríku .
Allt þetta " fræga fólk " átti að bjarga blöðum og tímaritum frá því að missa áskrifendur .
Á meðan dóu lítil börn og fjölskyldur úr hungri , það vissu bara svo fáir af því , þar sem ekki mátti sýna það .
Var kannski bara öllum sama ? Réttast hefði verið að hafa þetta allt í bland , raunverulegt líf á jörðinni og gerviveröldina með " fræga fólkinu " fyrir þá sem vildu lifa í þeim heimi .
Auglýsendur hefðu kannski átt að hafa sjáfstæða hugsun en ekki láta einhverja ímyndarsérfræðinga segja sér hvar ætti að auglýsa .
Sumum bestu tímaritum í heiminum var lokað vegna þessa , auglýsingum var beint annað þar sem gerviveröldin tók yfir .
Stórt tímarit missti milljón áskrifendur á hálfu ári , fólki líkaði ekki umfjöllun um ekki neitt en önnur döfnuðu hjá sínum hópi lesenda , fólki sem vill helst ekki vita neitt um það sem gerist í heiminum .
Fjölmiðlafólki er afhentur spegill til að spegla samtímann en sumir misskilja hlutverk sitt , þeir spegla bara sjálfa sig og halda að þeir séu aðaðaltriðið en ekki atburðurinn sjálfur .
Kannski er von til þess að fjölmiðlar heimsins hætti að snúa speglinum öfugt og spegli samtímann í réttu ljósi , leiksvið lífsins sem er út um allt fyrir framan okkur .
Þurfum við ekki líka öll stundum að spegla okkur sjálf og líta í eigin barm og hætta að vera sama um alla aðra ? Ef allir vinnandi menn á Íslandi gæfu eitt þúsund krónur myndi það bjarga þúsundum barna frá hungurdauða .
Er það ekki einhvers virði ? 