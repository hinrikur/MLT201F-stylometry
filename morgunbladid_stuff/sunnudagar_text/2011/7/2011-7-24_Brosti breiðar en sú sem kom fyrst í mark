Kínverjar standa oft á hverju ári fyrir keppni , þar sem synt er yfir stórar , straumþungar ár .
Feðginin Ketill Helgason og Kristín dóttir hans , sem bæði eru búsett í Kína , fengu á dögunum boð um að taka þátt í slíkri áskorun ; Syndum yfir ána , í borginni Xunhau í Qinghai-héraði .
Kristín náði takmarkinu , en Ketill ku þegar byrjaður að búa sig undir að komast alla leið að ári ...
" Sundkennarinn hans pabba , stelpa sem er mjög virk í þríþrautarheiminum hér í Kína , var beðin um að fá einhverja útlendinga til að taka þátt í keppninni , " segir Kristín , spurð að því hvernig til kom að feðginin voru með .
Ketill var reyndar að taka þátt í annað skipti , en þetta var frumraun Kristínar .
Synti 500 m metra Átta útlendingum frá fimm löndum var boðið að taka þátt .
Kristín er búsett í Shenzhen , sem er í Guangdong-héraði við landamæri Hong Kong en Ketill býr í Dalian í norðurhluta landsins .
Borgin Xunhua er hins vegar í norðvesturhlutanum við landamæri Tíbet og Xinjiang .
Um langan veg var að fara – loftlínan frá heimili beggja er um það bil 2.000 km til Xunhau – en allur kostnaður ; flug , gisting , fæði og skráningargjöld – var greiddur af yfirvöldum og íþróttasamtökum héraðsins .
" Áskorunin fólst í því að synda yfir Gulá , sem er önnur lengsta á Kína og sjötta lengsta á í heimi , " segir Kristín við Sunnudagsmoggann .
Keppendur syntu þó " bara " þvert yfir ána eins og venjan er , en á móti straumnum , alls 500 metra , á 3,35 mínútum .
" Það er mjög vinsælt hjá Kínverjum að synda yfir ár og keppt er í því víða um land á hverju ári .
Það þykir bera vott um hreysti , rétt eins og sjósund á Íslandi , og Maó formaður er sagður hafa stundað sund í ám .
Í keppninni tók þátt fólk víðs vegar úr landinu , þar á meðal atvinnusundmenn en þeir hafa til mikils að vinna því góð peningaverðlaun eru fyrir efstu sætin í hverjum aldurshópi .
Þeir sem synda yfir Yang Tze til að mynda og vinna hljóta 8.000 bandaríkjadali [ andvirði tæplega einnar milljónar króna ] en inntökuskilyrðin eru að geta synt 400 metra á innan við sex mínútum , í 50 metra laug .
" Í Gulá voru inntökuskilyrðin þau að efstu 12 úr hverjum aldurshópi á laugardeginum fengu þátttökurétt í keppnina á sunnudeginum .
" Þetta var fyrsta skiptið mitt til að synda yfir ána en áður en ég fór hafði pabbi lýst aðstæðum ítarlega fyrir mér , en ég taldi lýsingar hans stórlega ýktar .
Eftir að hafa synt nokkur sumur í sjónum við Hesteyri og buslað í jökulánni á sundbol taldi ég að þetta yrði ekkert mál .
Ég hafði því ekki einu sinni fyrir því í prufusundinu á föstudeginum að fara ofan í ána til að venjast kuldanum heldur ákvað ég að nýta mér adrenalínflæðið sem fengist við að stinga sér ofan í ! " Það reyndist hræðileg hugmynd , að sögn Kristínar , " því það var eins og ég hefði stungið mér ofan í fötu fulla af klökum og ég náði vart andanum .
Ég var komin vel frá markinu þegar ég var tekin upp í af einum björgunarbátnum .
En þvílík tilfinning ! " Daginn eftir kom faðir hennar til borgarinnar og haldið var annað prufusund sökum þess hve margir voru ekki komnir á staðinn daginn áður .
" Pabbi kom með blautgalla handa mér en ég ákvað að gera aðra tilraun til að komast yfir ána í sundbol og mér gekk betur í þetta skipti .
Ég notaði tvær sundhettur eins og mér hafði verið ráðlagt en ekki hlustað á fyrri daginn , og í þetta skiptið komst ég yfir án þess að fá hjálp frá bát en var þó fyrir neðan markið .
" Kristín segir eitt og annað gera fólki erfitt fyrir .
" Fyrst ber að nefna hvað loftið er þunnt sem gerir andardrátt erfiðari en venjulega , en borgin er í yfir 1.800 metra hæð .
Það er reyndar skárra en flestar aðrar borgir héraðsins sem eru í yfir 3.000 metra hæð .
Annað er hvað áin er straumþung .
Maður er ekki fyrr búinn að stinga sér en maður er kominn á fulla ferð ! Það er þess vegna sem fólk syndir á móti straumnum allan tímann .
Svo eru viðbrigðin heilmikil fyrir líkamann að vera í 25-28 stiga hita og stinga sér svo ofan í ána sem var 11 gráður á keppnisdag .
" Kristín segist vanur sundmaður en alls ekki sé sambærilegt að vera í sundlaug eða að synda í á sem þessari .
" Ég varð að anda í öðru hverju taki nánast allan tímann og þurfti stanslaust að minna mig á að synda upp í móti því um leið og maður gleymir sér tekur áin af manni öll völd , " segir hún .
Breiðasta brosið " Svipurinn á mér þegar ég kom í mark á sunnudeginum , beint fyrir ofan rauða dregilinn , hefur greinilega lýst því vel hversu ótrúlega hamingjusöm ég var með að ná yfir , því kynnirinn sem tók á móti þátttakendum tilkynnti mér að brosið væri mun stærra á mér heldur en stelpunni sem kom fyrst í mark ! " Af þeim 178 sem skráðir voru til leiks komust 57 í lokakeppnina , en í fæstum aldursflokkum þurfti reyndar undanúrslit að sögn Kristínar , því þátttakendur voru ekki það margir .
" Af þessum 57 náðu einungis 40 yfir .
Af útlendingunum vorum við þrjú sem komumst alla leið , " segir hún og er ánægð .
" Þetta var ótrúlegt ævintýri og ég bíð spennt eftir að fara til Xunhua aftur að ári ! Þá ætlar pabbi líka að komast yfir ána ...
" segir Kristín .
Ertu dóttir þess hávaxna sem var hér á síðasta ári ? Zinghai ( Qinghai ) er fjórða stærsta hérað landsins .
Flestir íbúa Kína eru af Han þjóðarbrotinu , eða 92% .
" Í Qinghai eru þó einungis 54% Han og í borginni sem við heimsóttum aðeins 6% , en borgin er sérstök fyrir það að vera sjálfsstjórnarsýsla fyrir lítið þjóðarbrot sem kallast Salar , " segir Kristín .
Fólk af Salar þjóðarbrotinu kom upphaflega frá Tyrklandi og einungis 1,85% Kínverja teljast til þess .
" Þetta eru múslimar sem hafa verið búsettir í Qinghai frá því í byrjun þrettándu aldar .
Í borginni Xunhua eru 62% íbúanna Salar og flestir aðrir eru af öðrum múslimskum þjóðarbrotum , " upplýsir Kristín .
Hún hefur verið mikið í Kína í rúman áratug og komið til flestra héraða , " en að koma til Xunhua var alveg ný upplifun .
Alls staðar má sjá menn með hvítan koll , konur með svartar slæður á höfði , fjöllin minna hvað helst á Villta Vestrið og tóna vel við heiðskíran himininn , bláa ána , sem varð reyndar gul keppnisdaginn , og grænan gróðurinn .
" Kristín segir að útlendingar veki mikla athygli á jafn afskekktum stað .
" Íbúarnir voru einstaklega vingjarnlegir , buðu upp á ferskar aprikósur og valhnetur sem allsstaðar vaxa þarna .
Nokkrir komu að mér með galopin augun og sögðu : Mikið ertu stór ! og spurðu hvort það gæti verið að ég væri dóttir hávaxna mannsins frá Íslandi sem þau höfðu séð árið áður .
Það passaði .
" Kristín skoðaði sig töluvert um .
" Ég og tvær vinkonur mínar komum m.a. að þar sem verið er að byggja mosku fyrir 8 milljónir júan [ sem samsvarar tæpum 145 milljónum króna ] , en á þessu svæði er algengt að skattpeningum sé varið í bænahús , ólíkt öðrum stöðum í Kína .
" Fyrir utan moskuna sat hópur eldri Salar-manna , kínversk vinkona hennar gaf sig á tal við þá og " þegar ég spurði hvort ég mætti láta taka mynd af mér með þeim svöruðu þeir játandi .
Ég hljóp til þeirra og setti hendina utan um þann sem sat næst mér , en hann hrökk í kút og hræðslusvipur kom á hann ! Ég var fullkomnlega ómeðvituð um hversu óviðeigandi þetta er , en maðurinn sem er strangtrúaður múslimi hafði aldrei verið snertur á þennan hátt af annarri en konunni sinni .
Ég var vægast sagt miður mín en hann tók þessu vel .
Eftir stutt spjall komumst við að því að þetta var í fyrsta skiptið sem þessi nýi vinur minn hafði verið myndaður , 70 ára gamall .
Daginn eftir fór ég því með útprentaða mynd af okkur í ramma að moskunni og gaf honum .
" Lesendur muna ef til vill eftir grein hér í Sunnudagsmogganum , þegar hún sagði frá langri og strangri hjólaferð sinni um Kína .
Hún var líka með hjólið í farteskinu að þessu sinni , til þess að geta séð sig um á svæðinu .
" Pabbi nýtti tækifærið og fékk það lánað til að gera slíkt hið sama .
Hann rakst meðal annars á mannvirkið Gong Bo Xia sem er 1500 MW virkjun .
Hún er því stærri en allar vatnsaflsvirkjanir á Íslandi samanlagt .
Vatnsmagnið í ánni er því gífurlegt og eins styrkurinn .
En þess má geta að Gong Bo Xia er einungis ein af mörgum virkjunum í Gulá og langt frá því að vera sú stærsta .
" 