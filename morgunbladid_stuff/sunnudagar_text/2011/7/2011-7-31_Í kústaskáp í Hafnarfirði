Þegar Elías R. Ragnarsson og Viggó Ingimar Jónasson misstu vinnuna ákváðu þeir að stofna leikjafyrirtæki .
Þeir áttu ekkert fjármagn en nógan tíma .
Tveimur árum síðar er fyrirtækið með sjö manns á launaskrá .
Tónlistarskóli á netinu og heiladauðar geimverur eru meðal verkefna sem unnið er að .
Kolbrún Bergþórsdóttir kolbrun@mbl.is Fyrir tveimur árum misstu Elías R. Ragnarsson , umbrotsmaður , og Viggó Ingimar Jónasson , blaðamaður , vinnuna .
Þeir sættu sig illa við iðjuleysi en enga vinnu var að hafa .
Þeir komust að þeirri niðurstöðu að þeir yrðu sjálfir að skapa sér vinnu og stofnuðu ásamt nokkrum félögum hugbúnaðarfyrirtæki .
Í dag , tveimur árum síðar , er fyrirtæki þeirra Fancy Pants Global með sjö starfsmenn á launaskrá .
Tölvuleikur sem félagið framleiddi , Maxímús Músíkús , var nýlega tilnefndur sem besti norræni barnaleikurinn og besti norræni farsímaleikurinn á Nordic Game-tölvuleikjaráðstefnunni .
Þótt leikurinn hafi ekki hreppt verðlaunin er tilnefningin mikill álitsauki fyrir fyrirtækið og gleðiefni fyrir stofnendur þess , sem lögðu af stað í reksturinn án mjög mótaðra hugmynda um hvað þeir ætluðu að gera .
" Við misstum föstu vinnuna okkar í lok árs 2008 , " segir Viggó .
Við vorum í starfi sem okkur fannst skemmtilegt og gátum vel hugsað okkur að vera þar áfram .
Svo var blaðinu sem við unnum á , 24 stundum , lokað .
Við fengum tímabundið vinnu á almannatengslastofu en misstum þá vinnu eftir nokkra mánuði .
Ég man enn þegar Elli hringdi í mig í maí 2009 með hugmynd sem hljómaði bæði heimskulega og fáránlega : stofnun leikjafyrirtækis .
Mér fannst samt ástæða til að ræða þetta betur .
Við vorum fimm sem fórum að hittast og lögðum drög að stofnun fyrirtækisins .
Við stofnuðum fyrirtækið til að gera eitthvað og gerðum það eiginlega upp úr engu .
Enginn í hópnum hafði hugmynd um hvernig við ættum að reka tölvuleikjafyrirtæki og við höfðum ekkert fjármagn .
Nú hefur fyrirtækið starfað í tvö ár og við höfum fengið styrki fyrir einstök verkefni og erum skuldlausir .
" Nafnið varð til í húmor Fyrirtækið ber hið óvenjulega nafn Fancy Pants Global .
Nafnið varð til í húmor , segir Elías .
" Á einhverjum fundinum var ég ekki að hlusta þegar ég var beðinn um að hanna fancy ass logo og sagði í hálfkæringi : Hvað er eiginlega Fancy Pants Global ? Þar með varð nafnið til .
Á afmælisdaginn minn í ágúst fengum við fyrstu skrifstofuna okkar , sem var kústaskápur í Hafnarfirði .
Þangað tróðum okkur , sex gaurar þegar mest var .
Þetta var eins og að vera í gufubaði .
Þarna vorum við , sveittir nördar að reyna að koma saman hugmyndum .
Við byrjuðum á því að gera drög að okkar eigin leikjum en einn daginn kviknaði hugmyndin að Maxímús Músíkús iPhone-leik .
Við ákváðum skyndilega að sækja um styrk í það verkefni og komumst að því umsóknarfresturinn rynni út daginn eftir .
Það var maraþonseta fram á nótt við að semja styrkumsókn .
Það var fyrsta nóttin , en ekki sú síðasta , þar sem við unnum allan sólarhringinn .
Við reyndum að láta umsóknina hljóma eins og við vissum hvað við værum að gera .
Það tókst greinilega því við fengum hálfa milljón í styrk og hófumst strax handa .
" Leiknum um Maxímús Músíkús er ætlað að kynna börnum eldri en fjögurra ára klassíska tónlist , meðal annars með ýmiss konar þrautum .
Hann er gerður fyrir iPhone , iPad og iPod Touch .
Aðalpersónuna þarf vart að kynna en hún er músin Maxímús Músíkús úr hinni vinsælu barnabók eftir Hallfríði Ólafsdóttur sem Þórarinn Már Baldursson myndskreytti .
Leikurinn er seldur á netinu í gegnum vefverslun Apple .
Tónlistarskóli og heiladauðar geimverur Fyrirtækið vinnur nú að ýmsum verkefnum .
" Nú erum við að þróa Maxi ' s Music School , sem er tónlistarskóli á netinu og tekur mið af Maxímús Músíkús , " segir Viggó .
" Skólinn er hugsaður fyrir alþjóðlegan markað en að sjálfsögðu munum við líka vera með íslenska útgáfu af vefnum .
Samhliða þróun á tónlistarskólanum tökum við að okkur allskonar verkefni fyrir hin ýmsu fyrirtæki .
Til dæmis höfum við nýlega lokið við að gera iPhone-forrit fyrir Smáralind þar sem notendur geta fengið allskonar upplýsingar um verslunarmiðstöðina , afgreiðslutíma , tilboð og fleira .
" Viggó og Elías segja þó að vissulega sé mest spennandi að vinna að eigin leikjahugmyndum þar sem einu takmarkanirnar séu þeirra eigin ímyndunarafl .
" Næsti leikur okkar heitir Zorblobs og fjallar um innrás heiladauðra geimvera sem éta allt sem að kjafti kemur .
Við misstum okkur algjörlega í hugmyndavinnunni og afraksturinn er frekar skrautlegur .
" Viggó tekur fram að þó svo að tilgangur leiksins sé að skjóta niður geimverur þá sé blóðsúthellingunum haldið utan við leikinn .
Fyrirtækið rekur starfsemi sína í Hamraborg .
Enginn af stofnendum fyrirtækisins er á launum og þeir sinna annarri vinnu jafnframt því að reka fyrirtækið en sjö aðrir starfsmenn eru hins vegar launaðir " Í hvert sinn sem við fáum fjármagn setjum við það í reksturinn og ráðum fólk í launaða vinnu , " segir Viggó .
" Við höfum tekið þann pól í hæðina að byggja fyrirtækið upp í staðinn fyrir að hlaða undir okkur sjálfa .
Það er frábært og spennandi að sjá fyrirtækið vaxa og dafna .
Fyrirtækið er skapandi kommúna .
Hér er fólk sem sumt hefur ekki unnið við neitt þessu líkt áður en kemur með frumlegar hugmyndir sem það leggur í heildarpakkann .
Þannig sköpum við fallega og skemmtilega hluti .
Starfsmenn eru svo sem ekki margir en ég fullyrði að þeir eru ánægðir .
Þeir sem koma hingað í vinnu vilja helst ekki fara neitt annað .
Í venjulegri vinnu lítur maður á klukkuna til að gá að því hversu langt er í að maður komist heim .
Hérna lítur maður á klukkuna og andvarpar vegna þess að vinnudagurinn er alltof stuttur .
" 