Ég kom hingað fyrst árið 1950 og var þá á sautjánda ári .
Færeyingar sóttu mikið til Íslands á þessum árum , enda var auðvelt að komast í skipsláss hér og peninga að hafa .
Það skipti okkur miklu , " segir Sjúrður þegar við settumst niður við eldhúsborðið á heimili sameiginlegra vina okkar beggja .
" Ég var á skútunni Vilhelmínu sem gerð var út frá Vogi .
Við héldum hingað einhvern fyrstu dagana í mars og héldum okkur mest á bankanum fyrir vestan Vestmannaeyjar .
Þar fengum við boltastóran fisk sem var verkaður um borð og saltaður .
Við fórum sárasjaldan í land .
Jú , einstaka sinnum til Eyja eða Reykjavíkur til að taka vatn og vistir þegar þess þurfti .
Svo var farið aftur heim til Færeyja í maí þegar skipið var orðið fulllestað en til þess þurfti um það bil 400 skipspund .
Jú , auðvitað var þetta erfitt eins og gerist á handfæraveiðum .
Þetta tók stundum í armana enda var sakkan sjö pund .
" Fjörutíu skútur Sjúrður er frá Sumba , litlu 200 manna þorpi syðst á Suðurey .
Þar er nánast hafnleysa og því sækja Suðureyingar helst á sjóinn frá Vogum og Þvereyri .
" Á unglingsárum mínum var mikil skútuútgerð frá Færeyjum .
Ætli Suðureyingar hafi ekki verið með fjörutíu skútur eða jafnvel fleiri ; sem fóru á Íslandsmið á veturna og á Grænlandsmiðum á sumrin þangað sem var átta daga sigling .
Ég var þar eitt sumar .
Þá voru menn við vesturströndina suður af Holsteinsborg alveg frá í júní og fram í ágúst .
Þá þurftum við Suðureyingar að komast heim til að heyja fyrir veturinn .
" Ýmsar ástæður voru þess valdandi að færeyskir sjómenn sóttu á Íslandsmið .
Hvergi var jafn góðan fisk að fá og hér við land og annar veigamikill póstur var sá að breskir togarar sóttu stíft á Færeyjamið og fiskuðu nánast uppi í landsteinum .
Sama gerðu Bretar hér við land – en eigi að síður þótti Færeyingum betra að koma hingað hvað þeir gerðu ; vetur eftir vetur .
Og svo kom að því að Sjúrður munstraði sig á íslenskan togara , þá rétt liðlega tvítugur .
Íslenskur togari renndi sér inn í höfnina í Vogum og tók mannskap um borð .
Kleinur hjá Ellingsen " Við vorum alls fjórtán strákar sem fórum með togaranum til Íslands , allir frá Suðurey og allt voru þetta vinir mínir .
Svo fórum við hver á sinn togarann hér í Reykjavík ; ég á Þorkel Mána og hinir strákarnir á togara Bæjarútgerðarinnar , Ingólf Arnarson , Skúla Magnússon og Jón Þorláksson .
Þetta var 1952 , " segir Sjúrður sem kom aftur hingað til lands þremur árum síðar og var þá vertíðarmaður fram yfir 1960 á Mars , togara útgerðarfélags Tryggva Ófeigssonar , sem sótti á Nýfundalandsmið .
Var í áhöfn Markúsar Guðmundssonar , þess harðsækna og duglega skipstjóra .
" Þetta var allt svo miklu stærra hér í Reykjavík en nokkru sinni heima í Færeyjum .
Húsin hærri , tekjurnar meiri .
Ég man eftir fiskvinnslustöð Tryggva Ófeigssonar sem stóð hér rétt hjá þar sem við sitjum núna hér á Kirkjusandi .
Núna er það hús orðið banki .
Mest héldum við sjómennirnir , í landlegum , okkur um borð í togurunum en stundum gistum við líka á Hjálpræðishernum eða á færeyska sjómannaheimilinu við Skúlagötu .
Stundum fórum við á röltið hér um bærinn .
Alltaf þegar við komum í land gátum við gengið að því vísu að fá stórar heitar kleinur og kalda mjólk í Ellingsen ; starfsfólkið þar þekkti okkur Færeyingana og bauð okkur alltaf upp á þessar ljúffengu veitingar .
Svo fórum við stundum og heimsóttum færeysku stelpurnar , vinkonur okkar , sem unnu á Hótel Vík og ein færeysk man ég að vann í stjórnarráðinu hjá Bjarna Benediktssyni .
Já , svona var gangurinn á þessu .
Þetta voru skemmtilegir tímar .
En þó umfram annað , mikil og stíf vinna .
Bæði á sjónum og eins í landi ; en 1965 og alveg fram til 1968 vann ég vestur í Ólafsvík .
Rófa hét fiskverkunarstöðin og þar var ég að fletja fisk .
Á þessum árum var landburður af fiski dag eftir dag í Ólafsvík og þá þurfti maður að vera röskur í aðgerðinni .
Geta tekið hvern fisk með einu hnífsbragði .
Allt gekk þetta svo út á að komast heim fyrir mitt sumar til að geta rekið fé á fjall og farið í heyskap .
" Sjómenn úr hegningarhúsi Sjúrður var sína síðustu vertíð á Íslandi árið 1968 .
Þá hafði bróðir hans , Bjarni , keypt tuttugu tonna bát frá Danmörku sem þeir bræður gerðu lengi út á lax í Færeyjamiðum .
Seinna keyptu þeir fimmtíu tonna bát , sem þeir hafa nú selt og láta sér duga lítið trilluhorn þegar þeir renna fyrir fisk í soðið .
Rauði þráðurinn er samt landbúnaður ; en Sjúrður og hans fólk hefur löngum verið með allstórt sauðfjárbú í Sumba .
" Á mínum árum hér var oft erfiðleikum bundið að manna íslensku togarana .
Því komu Færeyingar hingað , enda var lítið við að vera heima en næga vinnu og þar með peninga að hafa hér .
Á árunum milli 1950 og vel fram yfir 1960 voru hér hundruð Færeyinga á hverjum vetri .
Og margt skemmtilegt gerðist .
Stundum fengust ekki menn á togarana og þá var farið í Hegningarhúsið og þar teknir strákar og fengnir í áhöfn .
Tíminn á sjónum var svo dreginn frá þeim tíma sem þeir skyldu vera í steininum .
Nei , ég vissi aldrei hvað þeir höfðu brotið af sér ; bara það eitt að þetta voru ágætir piltar sem ég hef bara góða sögu um að segja .
Það saman gæti ég raunar sagt um allan þann stóra hóp Íslendinga sem ég kynntist á sjómannsárum mínum hér , " sagði Sjúrður Vestergård frá Suðurey sem verður 77 ára á morgun , sunnudag .
Í kirkjubókum og pappírum hins opinbera er afmælisdagurinn skráður 17. júlí .
Móðir hans sagði hins vegar annað og sjálfur heldur hann sig við 24. dag júlímánaðar .
Rétt skal vera rétt – og heillaóskir á afmælisdegi eru hér færðar .
