Ég er ekki að skilja af hverju boltaliðin eru alltaf að spila vel eða illa , sóknarlega séð .
Málkækir þar sem allt er " -lega séð " ganga svo langt að tala má um mikla magnaukningu á fjölda þeirra , séð í málfarslegu tilliti , svo vitnað sé óbeint í bankamann sem afsakaði meira magn kostnaðarhlutdeildar með mikilli magnaukningu á færslufjölda .
Það hvarflar að manni að fólk sem talar svona hafi eytt litlu magni stundafjölda í íhugun um hvað það lætur út úr sér .
Hugsunar- og metnaðarleysi í málfari spillir fyrir þeim sem hljóðnemi fjölmiðlanna beinist að .
Það sætir því furðu þegar framsæknir ungir menn taka upp vinsæla þætti fyrir sjónvarp og láta einstök orð þvælast fyrir sér alla þáttaröðina út í gegn af því að þeir hirða ekki um að átta sig á beygingu orðanna .
Fyrir skömmu var ég klemmdur á milli sæta í flugvél þess sem ég hélt að héti Flugleiðir en mun hafa breyst í FL Group árið 2005 og síðan horfið í jóreyk stóru strákanna en skilið eftir nafnið Icelandair til heimabrúks og alþjóðlega séð , eða á " alþjóðlegum vettvangi " – eins og segir á icelandair.is .
Nema hvað , þarna sat ég með ellefu ára dóttur minni sem vildi ólm horfa á íslenska þætti um tvo menn sem langaði til að stofna veitingastað og ákváðu að láta drauminn rætast í raunveruleikaþáttaröð sem Flugleiðir / Icelandair hafa tekið til sýningar á sætaskjám sínum .
Meginatriði í draumnum minnir á orð Bjarts í Sumarhúsum í veisluundirbúningi : " Ekkert að spara , ég borga .
" Aðalleikararnir hafa jafn skíra sýn og Bjartur á hvað allt eigi að vera vandað á hinum nýja stað , og horfa ekki í kostnað .
Þættirnir voru sýndir í sjónvarpi á sínum tíma og sköpuðu þá slíka eftirvæntingu að eftir að staðurinn var opnaður hefur verið fullt út úr dyrum .
Lykilatriði í draumnum er að í matsalnum skuli vera kýr í fullri stærð , enda skaffi hún hráefnið í helsta réttinn og sé uppspretta velsældar líkt og við þekkjum af Auðhumlu goðafræðinnar sem sleikti hrímsteina en " fjórar mjólkár runnu úr spenum hennar og fæddi hún Ými " , fyrsta manns líkandann eins og segir í Snorra Eddu .
Guðmundur Páll Ólafsson hefur bent á hliðstæðu Auðhumlu í hinu helga Kailash fjalli í Tíbet þar sem fjórar helgustu ár í sunnanverðri Asíu eiga upptök sín .
Ekki þarf að fjölyrða um helgi kýrinnar þar eystra og því er viðeigandi að Tolli var fenginn til að mála kúna og sótti sér til þess innblástur í litagleði sunnanverðrar Asíu .
Má af því sjá hve djúpt er seilst í tilfinningalíf okkar til að tengja starfsemina við upphaf mannlífs og menningar í þeirri næringu sem borin er á borð .
Þegar svo miklu er kostað til á öllum vígstöðvum er þeim mun meira undrunarefni að sá sem lætur sig dreyma mest um kúna í matsalnum skuli tala um hana sem " belju " .
Í undantekningartilvikum notar hann " kú " eða " kýr " og virðist þá hending ráða hvort orðið er beygt samkvæmt því sem tíðkaðist þegar dálkahöfundur var kúarektor í Kinninni á sínum yngri árum .
Þar var ungum dreng úr Reykjavík kennt á fyrsta degi að tala vel um kýrnar og segja " kýr um kú frá kú til kýr " í eintölu en " kýr um kýr frá kúm til kúa " í fleirtölu .
" Belja " væri skammaryrði og ótækt um svo göfugar skepnur nema maður væri í fúlu skapi og þær sérlega óhlýðnar .
Meðferðin á orðinu " kýr " í þáttunum kom upp í hugann í nýliðinni viku þegar ég gekk út í móa með átta ára dóttur minni og hún útskýrði fyrir mér að göturnar væru eftir fjárinn .
Mér þótti skemmtilegt að hún skyldi þekkja orðið " fé " um sauðfé , sem hún umgengst að öðru leyti ekki , sýndi því umburðarlyndi að fallbeygingin væri á reiki en vék talinu þó að fé í ýmsum myndum og reyndi þannig að fylgja leiðbeiningum þeirra sem hafa rannsakað máltöku barna og fullyrða að leiðréttingar skili ekki sama árangri og góðar fyrirmyndir .
En hvað á maður að gera við fullorðið fólk sem vill greinilega vanda sig á flestum sviðum og veit af því að það er óöruggt með beygingu orðsins " kýr " – en kýs þá bara að nota orðið " belja " í staðinn ? Af hverju kynnir það sér ekki málið þegar færi gefst og vandar sig við orðaval líkt og við allt annað ? 