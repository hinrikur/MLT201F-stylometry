Grýttur vegslóði , erfiðleikar , mótlæti , og tíminn sem það tekur er ástand á milli hugmynda , hugsjóna – að takmarkinu ! Við Ólöf vorum sammála um að ganga á Keili 8. júlí síðastliðinn .
Við settum okkur markmið áður en við fórum af stað – að snúa við frekar en lenda í vandræðum , Eiga flóttaleið til baka ! Það sem mælti með þessari ferð : Veðrið var ákjósanlegt , við vorum í sæmilegu formi , höfðum léttan og góðan fatnað , góða skó , borðuðum góðan mat áður en við fórum af stað , en höfðum samt nesti og nóg vatn meðferðis .
Það eina sen mælti á móti ferðinni var okkar árgerð , 1939 og 1946 .
Fyrsti áfanginn var úfið hraun og við vorum strax sannfærð um að við kæmumst aldrei alla leið , þetta yrði bara öðruvísi gönguferð en venjulega .
En svo komumst við yfir hraunið og gönguslóðinn varð auðveldari .
Keilir virtist mjakast nær og hann virtist líka stækka við hvert skref .
Við settumst oft niður og fengum okkur vatn en bara lítið í einu .
Þegar við vorum komin að rótum Ófreskjunnar settumst við niður í fallegri grasi gróinni laut sem var yndisleg vin í þessu úfna hrauni .
Við gáfum okkur góðan tíma og gerðum nýja áætlun .
Númer 1 : Nota alla þá skynsemi sem við höfðum ( gera enga vitleysu ) .
Lagt til atlögu við Ófreskjuna Hvíldum okkur vel , borðuðum hluta af nestinu , Skildum bakpokann eftir en tókum með okkur vatn sem við töldum að myndi duga , Ólöf hringdi í Guðjón son sinn , til að láta vita af okkur .
Nú var lagt til atlögu við Ófreskjuna , hún yrði ekki sigruð með áhlaupi – heldur skref fyrir skref og síðan fet fyrir fet , ekki tala of mikið , það tekur ótrúlega orku .
Stoppuðum nú oftar en áður og að sama skapi minnkar vatnsskammturinn , of mikið vatn er slæmt .
Þegar við vorum komin upp fyrir miðju fjallsins , ræddum við um hvort við ættum að snúa við , þurftum að hafa orku til að komast til baka , það getur verið erfitt að ganga niður .
Þetta var erfiðasta ákvörðunin í ferðinni .
Skynsemin sagði : Snúið við núna strax ! Efsti hlutinn er verstur með mikilli lausamöl og brattri grjótskriðu .
Það er betra að snúa við í tíma , en lenda í vandræðum og þurfa að óska eftir aðstoð .
Það yrði leiðinlegur endir á spennandi fjallgöngu .
Fólk mundi telja okkur heimsk að láta okkur detta þetta í hug og það á þessum aldri .
En við nutum þess bæði að hafa þurft að taka ákvarðanir í gegnum lífið hvort á sínum stað .
Á hraða snigilsins Hins vegar kitlaði það okkur auðvitað að komast á toppinn .
Nú gerðum við nýja áætlun , við gíruðum okkur niður í nánast hraða snigilsins og orkan var spöruð til hins ýtrasta , tímamælirinn var þurrkaður út úr okkar minni .
Við vorum skuggamegin í fjallinu það var okkur í hag .
En þá skyndilega vorum við böðuð í sólskini – við vorum kominn á tindinn .
Nú sáum við ekki eftir því að hafa farið alla leið , útsýnið ! ! ! Keilir sést víða að , sérstaklega af Faxaflóasvæðinu .
Þarna á toppnum blasti við okkur ótrúlegt útsýni allan hringinn og við fætur okkar var blómaþúfa .
Ótrúlegt á þessum stað í 379 metra hæð .
Þarna voru tvær gestabækur sem við skrifuðum í og vorum mjög stolt af því .
Á leiðinni til baka var notuð sama aðferðin , gefa sér tíma og bara skref fyrir skref .
Maður er þreyttur á leiðinni til baka , þá er auðvelt að reka tærnar í og fá slæma byltu .
Þótt þetta hafi heppnast hjá okkur við bestu skilyrði , viljum við taka fram að þetta er mjög erfið ganga fyrir alla – á hvaða aldri sem er .
