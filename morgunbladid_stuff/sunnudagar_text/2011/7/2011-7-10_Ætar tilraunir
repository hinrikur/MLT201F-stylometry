Svo ber við á hverju ári að Bandaríkjamenn fagna afmælinu mínu með stæl .
Grilla , fara í skrúðgöngur , skjóta flugeldum á loft og ég veit ekki hvað og hvað .
Samt hef ég aldrei búið í Bandaríkjunum og þar þekkir mig enginn , eftir því sem ég best veit .
Það vill bara svo vel til að afmælið mitt ber upp á þjóðhátíðardegi Bandaríkjamanna hinn fjórða júlí .
Mér finnst afar skemmtilegt að eiga afmæli og nýt þess í botn að láta dekra ( enn meira ) við mig þennan dag og hafa það sem náðugast .
Nú bar svo vel til að í afmælisgjöf fékk ég bæði vandað pipar- og saltkvarnasett og töfrasprota .
Því get ég nú kannski farið að gera eitthvað af viti í eldhúsinu .
Prófað eitthvað nýtt og kryddað matinn almennilega .
Töfrasproti þessi er galdratæki .
Hann má setja í pottinn til að mauka grænmeti og búa til súpu .
En svo má líka nota skálina sem fylgir til að mauka ýmislegt saman eða þeyta rjóma .
Ég er þegar farin að sjá þetta síðsumar og haust fyrir mér í hillingum í eldhúsinu .
Þar mun ég standa sveitt og sæl við ótal tilraunir .
Örugglega með útsletta svuntu og skálar og diska út um allt .
Búa til hummus af ýmsum gerðum , salsa í ýmsum litum og hakka og saxa eins mikið og töfrasprotinn þolir .
Svo slettir húsfreyja í heilu fjöllin af vöfflum og þeytir rjóma með í skálinni góðu .
Mjög hentugt að geta bara skellt þeytaragræju á töfrasprotann fyrir þá sem ekki eiga handþeytara .
Aldrei að vita nema maður missi sig endanlega og setji saman við sultu sem maður hefur gert sjálfur ...
Nei , best að fara nú ekki fram úr sjálfum sér ...
En súpueldhúsið verður í það minnsta starfandi daga og nætur .
Ég sé sjálfa mig fyrir mér bera heim mörg kíló af kartöflum , rófum , gulrótum og annarri hollustu .
Sjóða , krydda með salti og pipar úr kvörnunum og mauka svo eins og ég eigi lífið að leysa .
Nota líka kannski ferskar kryddjurtir sem ég get hakkað saman og blandað að vild .
Þetta held ég að verði skemmtilegt tilraunaeldhús og gott átak eftir nokkurt hlé í eldhússtörfum .
Mikið sem maður er nú annars orðinn þroskaður og fullorðinslegur .
Ekki gleðst ég eingöngu yfir því að hafa fengið slík nytjatæki að gjöf ( hefði örugglega frekar viljað fá föt og áfengi fyrir um áratug ) heldur er ég líka búin að skrifa heila grein um það hvað ég hlakka til að eyða notalegum helgardögum og kvöldum í tilraunamennsku í eldhúsinu .
Þá er bara að vera ánægð með það og byrja að skrifa niður matargestalista fyrir haustið , enda færi fljótlega í óefni ef ég ætlaði mér að borða allan afraksturinn ein og óstudd ...
Góður undirbúningur Það er hægt að einfalda eldamennskuna með góðum undirbúningi .
Ef þú ætlar að halda matarboð er ráð að vera búin / n að einhverju daginn áður .
Kaldar sósur og salöt eru til að mynda oft betri daginn eftir .
Þá er allt hráefnið búið að blandast vel saman og sækja í sig bragð hvert frá öðru .
Það er líka miklu minna stress að þurfa ekki að gera allt samdægurs .
Slíkt endar oft með því að maður tekur á móti gestunum nýkomin / n úr sturtu .
Eða bara sveitt / ur á svuntunni .
Það er nú kannski skemmtilegra að reyna að forðast það .
Keppt um flugvélamat Í tilefni Ólympíuleikanna í London á næsta ári hefur breska flugfélagið British Airways hrundið af stað samkeppni .
Hefur hún hlotið nafnið Greta Britons og er ætluð öllu áhugafólki um eldamennsku .
Nánar tiltekið áhugafólki um ljúffengari flugvélamat .
Þátttakendum er ætlað að senda inn tillögur að því hvernig flugvélamáltíð eigi að vera samsett .
Fólki er ætlað að senda hugmyndirnar inn skriflega en með má einnig senda teikningar og ljósmyndir .
Sú hugmynd sem þykir girnilegust verður síðan færð yfir á bakka flugfarþega af Heston Blumenthal .
Hann rekur Michelin-stjörnustaðinn The Fat Duck , sem kosinn hefur verið besti veitingastaður í heimi .
Keppnin er því allnokkur áskorun og um að gera að leggja höfuðið vel í bleyti fyrir þá sem ætla að taka þátt .
Það eru ekki allir yfir sig hrifnir af flugvélamat og er hann líklegast meðal vinsælustu umkvörtunarefna flugfarþega .
Því verður spennandi að sjá hvað kemur út úr þessari samkeppni .
Smakk er besta leiðin Það þarf ekki að vera svo flókið að bjóða gestum heim í mat .
Ef okkur finnst gaman að prófa okkur í eldhúsinu ættum við heldur ekki að vera hrædd við að fá fólk til að smakka með okkur .
Það getur alltaf gerst að eitthvað mistakist eða brenni við .
Þá er bara ekkert við því að gera .
Annaðhvort má byrja aftur upp á nýtt eða í versta falli panta pitsu .
Margir muna eftir því úr kvikmyndinni Bridget Jones þegar söguhetjunni tókst að búa til bláa súpu .
Það getur nefnilega allt gerst í eldhúsinu og fínustu réttir sem við þekkjum í dag hafa sumir hverjir orðið til upp úr mistökum .
Gott tapas Á netinu er að finna ótal uppskriftir sem geta hjálpað fólki við að fá góðar hugmyndir .
Oft má líka finna þar góð ráð ef maður er ekki viss um eitthvað í eldamennskunni .
Á vefsíðunni soeasyrecipies.com er t.d. hægt að finna alls konar girnilegar hugmyndir að spænskum smáréttum eða tapas .
Síðan er sniðug að því leyti að þar er að finna uppskriftir auk þess sem lesa má sér til um hvern uppskriftaflokk – eins og t.d. tapas , ítalskan mat og mexíkanskan .
Það er um að gera að vera óhrædd / ur að prófa sig áfram .
Um það snýst jú eldamennskan að stórum hluta .
Prófa nýjar samsetningar og leyfa bragðlaukunum að leiða mann áfram að þeirri sem er best .
