Það er líklega vel við hæfi að Icelandair er samstarfsfyrirtæki Þórsara á Akureyri við hið árlega Pollamót , sem nú stendur yfir .
Þar líða um velli knattspyrnumenn 30 ára og eldri og sannast á sumum , eins og flugfélagið auglýsir gjarnan , að hugurinn ber menn hálfa leið .
Sumir eru reyndar í toppformi og blása vart úr nös eftir heilan leik .
Þar fara hugur og hönd saman , hugur og fótur , réttara sagt .
Aðrir kvarta undan því að skilaboðin úr heilanum berist ekki eins hratt niður í fæturna og á árum áður .
Hugurinn ber þá hálfa leið og ekki einu sinni flugfélag dugar til að komast lengra ! Ég hitti gamalkunnan leikmann á Þórsvellinum í gærmorgun .
Hvernig er heilsan ? " Fín , " sagði hann , brosti breitt og tók á sprett .
Laust eftir hádegi hittumst við aftur .
Hvernig er heilsan ? " Alveg þokkaleg , " sagði hann og stakk aðeins við fæti .
Um kaffileytið dró fyrir sólu í Eyjafirði um stund og þá líkingu má nota um suma þátttakendur á Pollamótinu .
Við hittumst þriðja sinni .
Hvernig er heilsan ? " Hún hefur oft verið skárri , " sagði hann , settist og hélt um mjöðmina .
Fallþunginn er meiri á Þórsvellinum norðan Glerár en á KA-svæðinu á Brekkunni .
Þar hlaupa um 1.500 strákar ( og nokkrar stelpur ) úr 5. flokki og á þeim vígstöðvum er vandamálið ekki það sama og hjá þeim eldri ; frekar að fæturnir vinni hraðar og með öðrum hætti en hugurinn vill helst .
En fjörið er hið sama á báðum stöðum .
Helst að meira sé tuðað í dómaranum á Þórssvæðinu enda inneignin þar meiri á reynslubankanum margumrædda .
Páll Magnússon , sem einn hefur dæmt á hverju einasta móti , kvartaði þó ekki undan framkomu leikmanna í gær .
Hefur marga fjöruna sopið og flautar bara aðeins hærra en venjulega ef einhver er með múður .
Pollamótið er nú haldið í 24. skipti og eflaust verður mikið tilstand næst .
KA-menn byrjuðu með Essó-mótið ( sem nú nefnist N1-mót ) ári á undan þannig að merkileg tímamót eru á þeim bænum núna og mikið um dýrðir .
Hópur þeirra heldri er marglitur .
Margir leikmannanna hafa komið ár eftir ár .
Þeir sem elstir voru á fyrstu mótunum hafa reyndar lagt skóna á hilluna en þeir sem rétt voru skriðnir yfir löglegan Pollamótsaldur fyrir aldarfjórðungi eru sumir hverjir enn á kreiki .
En bera sig misjafnlega .
Nokkrir stjórnmálamenn eru á svæðinu , fjölmiðlamenn , að minnsta kosti einn atvinnumaður í handbolta – Róbert Gunnarsson – og einhverjir fyrrverandi atvinnumenn í þeirri íþrótt .
Fjöldi þekktra fótboltamanna er svo auðvitað mættur til leiks ; hetjan Arnór Guðjohnsen kemur fyrstur upp í hugann .
Einnig lögreglumenn og lögfræðingar , húsmæður , hagyrðingar , bændur og búalið .
Víkingar eru með fjölmenna sveit að vanda þar sem Andri Marteinsson og Atli Einarsson eru fremstir í flokki .
Einhvern tíma hafa þeir fagnað sigri og stefna ótrauðir á gullið sem fyrr .
Atli brosti í gær eftir sigurleik .
" Ætli þetta verði samt ekki síðasta mótið mitt , " hvíslaði hann að mér .
Það er eins og ég hafi heyrt það áður ...
Sumir leggja nefnilega skóna á hilluna í lok Pollamóts og segjast aldrei ætla að taka þá fram aftur .
Mæta svo alltaf galvaskir að ári .
Það væri gaman að halda mót fyrir okkur Aðalsteinn Sigurgeirsson formaður Þórs fyrir aldarfjórðungi velti því fyrir sér , þar sem hann sat í búningsklefanum með nokkrum öðrum " gamlingjum " eftir að þeir léku sér saman í fótbolta , hvort ekki væri þjóðráð að hópurinn keppti einhvern tíma .
" Það væri gaman að halda mót fyrir okkur , " sagði Aðalsteinn upp úr eins manns hljóði og hinum leist vel á hugmyndina .
Já , höldum Pollamót , sagði einhver .
" Og þá gerðum við það bara , " segir Aðalsteinn þegar hann rifjar þetta upp nú .
Með Steina á æfingunni voru meðal annars Benedikt Guðmundsson , sem einnig hefur verið formaður Þórs , og Bjarni Hafþór Helgason , stormsenter og tónlistarmaður með meiru .
Hann samdi Pollamótslag sem ómar gjarnan við félagsheimilið Hamar .
Mótið var smátt í sniðum í upphafi , níu lið tóku þátt en þeim fjölgaði ört .
Eftir því sem þeir elstu á fyrstu mótunum eltust var komið á fót sérstakri deild 40 ára og eldri .
Flottasta breytingin varð svo auðvitað þegar kvennalið bættust í hópinn .
