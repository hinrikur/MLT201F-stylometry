Charles de Gaulle , forseti Frakklands , reitti forráðamenn Kanada svo til reiði á þessum degi 1967 , í heimsókn vestanhafs , að hann varð að gjöra svo vel og snúa heim til Frakklands fyrr en áætlað var .
Stríðshetjan aldna var í Kanada í tengslum við Heimssýninguna , Expo 67 , í Montreal í Quebec-fylki .
Það er hið stærsta í landinu og það næst fjölmennasta .
Frönsk áhrif hafa verið mikil í Quebec allar götur síðan Frakkar námu þar land á 16. öld , franska er móðurmál meirihluta íbúanna og raunar opinbert tungumál fylkisins .
Það sem móðgaði kanadísk stjórnvöld svo hressilega var að de Gaulle notaði slagorð aðskilnaðarsinna í fylkinu í ávarpi , sem hann hélt óvænt á svölum ráðhúss borgarinnar .
" Lifi Quebec ...
frjálst ! " sagði gamli maðurinn í lok ávarpsins , en mál er lúta að því að fylkið verður hugsanlega sjálfstætt ríki eru vægast sagt viðkvæm í Kanada .
De Gaulle var á 77. aldursári þegar þarna var komið sögu , lét af embætti tveimur árum síðar og lést árið 1970 .
De Gaulle kom ekki með flugi til Ottawa , höfuðborgar Kanada , eins og venja er þegar þjóðhöfðingjar eiga í hlut .
Honum var boðið vestur af forsætisráðherra Quebec-fylkis og kaus því að sigla með herskipinu Colbert yfir Atlantsála og kom að landi í Quebec City .
Þaðan var ekið til Montreal og þegar leiðin lá upp að ráðhúsinu eftir Konungsvegi , Chemin du Roi , fagnaði honum mikill mannfjöldi .
Við ráðhúsið biðu forsetans þeir Jean Drapeau borgarstjóri og Daniel Johnson , forsætisráðherra fylkisins .
Ekki var á dagskrá að de Gaulle ávarpaði mannfjöldann en honum var svo ákaft fagnað að forsetinn sagði við borgarstjórann að hann yrði hreinlega að fá að ávarpa fólkið .
Það fór ekki framhjá de Gaulle að hluti mannfjöldans veifaði spjöldum þar sem hvatt var til aðskilnaðar fylkisins frá Kanada .
Ekki er hægt að slá því föstu að sá gamli hafi búið sig undir það sem hann sagði , en sumar heimildir herma þó að svo hafi verið .
De Gaulle lauk ávarpinu með þessum orðum : " Lifi Montreal ! Lifi Quebec ! Lifi Quebec ...
frjálst ! " Forsetinn dró andann stutta stund eftir að hann sagði Lifi Quebec hið síðara sinni , en lét svo síðasta orðið vaða : frjálst ! Það mun ekki hafa heyrst greinilega vegna háværra fagnaðarláta múgsins , en þetta litla en þó stóra orð fór ekki framhjá yfirvöldum .
Kanadískir fjölmiðlar brugðust ókvæða við og Pearson forsætisráðherra lýsti því yfir í sjónvarpi að ummæli franska forsetans væru algjörlega óviðunandi og Pierre Trudeau , nýskipaður dómsmálaráðherra ( og síðar forsætisráðherra Kanada ) varpaði fram vangaveltu þess efnis hvernig Frakkar brygðust við ef kanadískur forsætisráðherra í heimsókn til Frakklands kallaði : Bretagne fyrir Bretóna .
Þeir hafa löngum viljað hafa meira með stjórn eigin mála á Bretaníuskaga að gera .
Fyrr þetta sama ár vakti athygli að ríkisstjórn Frakklands sendi ekki fulltrúa til að vera við útför landstjóra Kanada og fv. hershöfðingja , George Vanier , en þeir de Gaulle höfðu verið vinir síðan hann hitti Vanier hjónin fyrst í Lundúnum 1940 , þegar Frakkinn var þar í útlegð .
Áður en franski forsetinn kom vestur um haf er sagt að Lester B. Pearson forsætisráðherra Kanada og ríkisstjórn hans hafi haft nokkrar áhyggjur af því að de Gaulle myndi að einhverju leyti blanda sér í innanríkismál með óheppilegum hætti .
Pearson vissi að de Gaulle hafði allt að því óbeit á honum síðan hugmyndir Pearsons um lausn mála í Súez-deilunni seint á sjötta áratugnum urðu ofan á en ekki hernaðaráform Frakka .
Daginn eftir ræðuna frægu skoðaði de Gaulle Expo eins og ráðgert var en flaug að morgni næsta dags heim til Parísar .
Kom því ekki við í Ottawa eins og til stóð , og hitti þar af leiðandi ekki Pearson forsætisráðherra .
Þetta reyndist síðasta ferð de Gaulle til Kanada .
skapti@mbl.is 