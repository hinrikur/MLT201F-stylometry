Ég á dálítið erfitt með að slappa af .
Aðallega kenni ég þar um huganum sem vill sjaldnast hægja á sér .
Þess vegna slappa ég oft ekki mikið af jafnvel þótt ég liggi í sófanum .
Hugurinn sér mér fyrir nógu af hugmyndum og yfirleitt er ég fljótlega staðin upp og farin að gera eitthvað við þær .
Eða í það minnsta ná í penna til að skrifa þær niður .
Það kemur þó fyrir að ég verði nógu löt og þreytt .
Þá hlusta ég ekkert á hugann sama hvað hann æpir og ligg bara eins og skata .
Um daginn brá svo við að ég ákvað að taka ráðum móður minnar .
Henni fannst ég vera orðin helst til stressuð svo hún lagði til að nú setti ég slökunardiskinn í græjurnar .
Já , þennan sem ég fékk í afmælisgjöf í fyrra en hef bara ekki haft tíma til að hlusta á fyrr .
Hugsið ykkur , að gefa sér ekki tíma til að slappa af og slaka á .
Þarf greinilega að forgangsraða betur ! Nema hvað .
Ég ákvað að skella disknum í græjurnar áður en ég færi í útskriftarveislu með móður minni .
Svona svo ég yrði nú ekki alveg á útopnu þar af stressi og henni til skammar .
Svo ég lagðist í hægindastólinn í stofunni og bjó mig undir að slaka á .
Það gekk bara ágætlega .
Ég fann fæturna þyngjast smám saman og svo hendurnar .
Loks var allt heila klabbið orðið eins og fast við stólinn .
Ég lá bara þarna með lokuð augun og slappaði algjörlega af .
Því fór svo að ég gleymdi tímanum .
Enda er maður augljóslega ekki að horfa á klukkuna í miðri afslöppun .
Þegar móðir mín hringdi og beið eftir mér fyrir utan var ég því alls ekki tilbúin , heldur nýlega komin úr sturtu með hálfblásið hárið .
Eyrnalokkarnir voru ekki komnir í og maskarinn ekki á .
Ég var samt klædd svo ég hentist í skóna með augnhárabrettarann í annarri og jakkann í hinni .
Þannig settist ég móð og másandi inn í bíl móður minnar sem leit undrandi á mig .
" Ég sagði þér að ég yrði komin á slaginu tíu mínútur í , " sagði móðirin .
" Ég veit , ég var bara að slappa af og varð þess vegna allt of sein , " hvæsti ég á móti svona aldeilis " afslöppuð " .
Bætti síðan við að þetta hefði allt verið þessum diski að kenna .
Við móðir mín sáum náttúrlega báðar spaugilegu hliðina á þessu máli og héldum kátar í veisluna .
En hugsa sér hvað maður getur orðið afslappaður .
Svo afslappaður að maður þarf að flýta sér helmingi meira ...
Næst ætla ég að skipuleggja slökunina betur og vera ekki á leið út að henni lokinni .
Þá er bara spurning hvenær ég finn mér næst tíma til að slappa af ...
Meðfædd stressviðbrögð Mikil vinna getur gert okkur stressuð .
Það getur virst sem meiri vinnu sé afkastað þannig en til lengri tíma litið getur stressið orðið um of .
Þá getur fólk orðið oftar veikt en ella og líka átt erfitt með að einbeita sér .
Afköstin verða því í raun ekki svo mikið meiri .
Því er mikilvægt að reyna að draga eins mikið úr stressi og við getum .
Svitastorkin orka Stressviðbrögð eru meðfædd og þegar hugsanlega hættu ber að höndum hleypir líkaminn stresshormónum út í blóðið .
Þetta verður til þess að veita okkur meiri styrk og hleypa kappi í kinn .
Okkur finnst við vera tilbúin að takast á við hættuna og getum líka hlaupið mun hraðar en venjulega .
Á meðan maðurinn bjó úti í villtri náttúrunni var þetta mjög mikilvægt til að verja sig bæði fyrir dýrum og öðrum ættbálkum .
Sömu viðbrögðin verða enn í dag í líkama okkar þegar hætta er yfirvofandi .
Þá svitnum við í höndunum , verðum þurr í munninum og hjartað byrjar að hamast .
En um leið erum við líka full af orku og gefum allt í að verja okkur .
Í dag er vandamálið það að við lifum á slíkum hraða að þessir hormónar eru sífellt að störfum .
Þeir gera okkur reiðubúin til að taka slaginn en þegar stressið fær enga útrás halda hormónarnir áfram að vinna .
Þetta skýrir bræðisköst fólks af minnsta tilefni , t.d. í umferðinni .
Slökun fyrir hvern og einn Besta ráðið til að gleyma nú ekki að slappa af er að gera ráð fyrir ákveðnum tíma í afslöppun í hinni daglegu rútínu .
Mælt er með að gera slökunaræfingar einu sinni eða tvisvar á dag .
Mörgum finnst gott að byrja daginn á æfingunum .
Nota morguninn þegar verkefni og skyldur dagsins eru ekki farnar að þvælast fyrir manni ef svo má segja .
Mælt er með að gera slökunaræfingar þegar fólk er glaðvakandi frekar en syfjað .
Eins er mikilvægt að velja þá tækni sem hentar hverjum og einum .
Best er að prófa sig áfram og t.d. hægt að nota slökunardiska sem fást á íslensku .
Afslappandi dekur Eitt af því sem mér finnst mjög afslappandi og notalegt er að dekra dálítið við sjálfan sig .
Byrja á því að fara í langt og gott bað eða láta fossa á herðarnir í sturtunni .
Taka því algjörlega rólega og nota skrúbb og kannski djúpnæringu .
Eitthvað svona auka sem maður gefur sér ekki tíma í dagsdaglega .
Síðan er að hafa það gott á eftir .
Lakka táneglurnar , bera á sig gott fótakrem og pakka sér inn í mjúkan og góðan slopp .
Henda sér loks á sófann og láta þreytuna líða úr sér fyrir framan sjónvarpið .
Eða bara liggja og lygna aftur augunum .
Bíða eftir því að naglalakkið þorni og leyfa huganum að reika .
