Ýmsir höfundar – No Rest For the Dead * --- Þetta virtist sennilega góð hugmynd á pappírnum – smölum saman nokkrum helstu glæpasagnasmiðum og fáum þá til að skrifa reyfara í sameiningu ; hver skrifar kafla og svo heldur einhver utan um allt saman og passar upp á samhengi og framvindu .
Afrakstur þessa var bókin No Rest for the Dead sem kom út í byrjun mánaðarins , en höfundar hennar eru Jeff Abbott , Lori Armstrong , Sandra Brown , Thomas Cook , Jeffery Deaver , Diana Gabaldon , Tess Gerritsen , Andrew F. Gulli , Peter James , J.A .
Jance , Faye Kellerman , Raymond Khoury , John Lescroart , Jeff Lindsay , Gayle Lynds , Philip Margolin , Alexander McCall Smith , Michael Palmer , T. Jefferson Parker , Matthew Pearl , Kathy Reichs , Marcus Sakey , Jonathan Santlofer , Lisa Scottoline , R.L .
Stine og Marcia Talley .
Í sem skemmstu máli segir sagan frá uppgjafa lögreglumanni sem tekur til við að rannsaka gamalt morðmál sem hann taldi sig hafa leitt til lykta löngu áður .
Það flækir málið að hann hafði uppi á sökudólginum á sínum tíma og búið er að taka hann af lífi – Rosemary Thomas var tekin af lífi fyrir að myrða eiginmann sinn , óþokkann og hórkarlinn Christopher .
Bókin er gefin út til að safna fé til krabbameinsrannsókna þegar hver höfundur hefur fengið sitt .
Ekki er gott að segja hvernig til muni takast , samkvæmt nýjustu upplýsingum var bókin nr. 1.081 á metsölulista Amazon .
Það kemur ekki á óvart í ljósi þess hve illa hefur tekist upp .
Málið er nefnilega það að sagan öll er klastur , persónur ótrúverðugar klisjur , framvindan sundurlaus og ævintýraleg og þegar upp er staðið er súpan svo görótt að manni verður bumbult af .
Fljótlesin þó .
Deon Meyer – Thirteen Hours * * * ½ Fréttir frá Suður-Afríku eru oftar en ekki fréttir af hörmungum , róstum og glæpum .
Það er því forvitnilegt að lesa suðurafrískan reyfara , enda gefa slíkar bækur oft forvitnilegt sjónarhorn á framandi slóðir .
Höfundurinn er blaðamaður sem sneri sér að skáldskap og hefur skrifað á þriðja tug bóka sem margar hafa náð talsverðri hylli í heimalandi hans og eins margar verið þýddar , en hann skrifar á afrikaans .
Söguhetja Thirteen Hours er lögregluforinginn Benny Griessel sem hefur verið á snúrunni í 156 daga þegar sagan hefst .
Fyrsta líkið er af bandarískum ferðamanni , ungri stúlku , en ekki líður á löngu að annað lík bætist við , miðaldra plötuútgefandi .
Smám saman kemur í ljós að morðin virðast tengjast en snúið að komast að því hvar þræðirnir liggja saman .
Hröð og spennandi saga þótt undirrótin sé heldur ævintýraleg fyrir minn smekk í það minnsta .
Meyer fléttar líka saman við söguna vangaveltum um kynþáttafordóma í Suður-Afríku , sem snúast núorðið meira um fordóma og valdabaráttu milli Zulumanna og Xhosa ( Mandela er Xhosa , en Jacob Zuma Zulu ) .
Árni Matthíasson arnim@mbl.is 