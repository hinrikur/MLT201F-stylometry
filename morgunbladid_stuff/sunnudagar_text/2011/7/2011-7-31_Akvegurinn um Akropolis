Almannagjá á Þingvöllum var lokað fyrir bílaumferð þann 1. nóvember 1967 .
Málið hafði þá verið í deiglu um nokkurt skeið en sumum þótti goðgá að akvegur lægi um helgasta reit þjóðgarðsins .
" Friða þarf hinn forna þingstað mun betur en gert er , " sagði Bjarni Benediktsson á Alþingi í nóvember 1966 .
Lýsti hann því þar yfir að bílvegur um Almannagjá væri líkastur því sem Grikkir hefðu akveg um Akropolis .
" Þetta eru hrein helgispjöll og ótrúlegt að þetta skuli hafa haldist .
Þessu til viðbótar kemur , að allir sem kunnugir eru á Þingvöllum sjá að það er bein lífshætta að fara um veginn sérstaklega í stórum bílum , er jörðin skelfur undir en klettar hanga yfir .
" Núverandi Þingvallavegur sem liggur norður fyrir Almannagjá , hvar komið er niður á Vellina þar sem þjónustumiðstöð Þjóðgarðsins stendur nú , var lagður árið 1966 .
Það var hins vegar ekki fyrr en á haustdögum árið eftir sem frágangi við þann veg var að fullu lokið og fyrst þá gat þjóðgarðsvörðurinn Eiríkur J. Eiríksson lokað gjánni með keðjum sem strengdar voru fyrir , sín á hvorum enda hennar .
" Það var ekki hátíðleg athöfn og þó má búast við að flestir Íslendingar , sem þennan veg hafa ekið , sakni þess að geta ekki lengur orðið þeirrar reynslu aðnjótandi að aka niður skuggalega gjána ofan úr birtunni , einkanlega börnum og unglingum sem oftast hefur fundist þetta vera hið merkilegasta þegar þeir hafa komið á Þingvöll í fyrsta skipti , " sagði í frétt Morgunblaðsins af því þegar gjánni var lokað .
Leiðin úr Reykjavík austur á Þingvelli lengdist um ríflega fjóra kílómetra með lokun Almannagjár .
Þótti mörgum það súrt í brotið en um aldir hafði um gjána legið vegur sem oft var nefndur Kárastaðastígur .
Átti það örnefni einkum við um efsta hluta vegarins , það er brekkuna úr gjánni upp á Hakið , sem svo er kallað .
" Það var jafnan tilkomumikið að fara þessa leið þar sem ekið var undir hamrastálinu .
Sjálfur er ég alinn upp að Laugarvatni og þetta var leiðin okkar í bæinn ; til dæmis þegar við strákarnir fórum á skemmtanir eða til að keppa í íþróttum .
Þá var farinn gamli Gjábakkavegurinn og svo leiðin um Vatnsstíg og Vellina , þar renndi maður sér inn Almannagjána .
Í vetrarfærð gat oft verið svolítið brölt að fara upp Kárastaðastíginn á Willis árgerð 1965 sem faðir minn , Haraldur Matthíasson , átti og bar skráningarnúmerið X - 242 , " segir Ólafur Örn Haraldsson þjóðgarðsvörður á Þingvöllum .
Hann stendur nú frammi fyrir því viðfangsefni hvernig eigi svo vel sé að ganga frá jarðfallinu í Kárastaðastíg sem opnaðist sl. vor .
Segir hann þar ýmsar leiðir koma til greina svo sem að leggja yfir rimlagrindur eða girða af og leggja göngustíg við og hafa opið gímaldið sem er þar sem þjóðleiðin til Þingvalla lá um áratugaskeið .
Sigurður Bogi Sævarsson sbs@mbl.is 