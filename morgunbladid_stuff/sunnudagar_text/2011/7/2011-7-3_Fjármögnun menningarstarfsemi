Undir lok síðustu aldar og á fyrstu árum þessarar aldar færðist það í vöxt að fyrirtæki sem virtust á þeim tíma hafa mikla fjárhagslega burði legðu margvíslegri menningarstarfsemi lið með fjárstuðningi .
Stundum var það einlægur áhugi forráðamanna fyrirtækjanna sem réð ferðinni .
En stundum var slíkur stuðningur hluti af ímyndarsmíð fyrirtækjanna .
Þau voru að kaupa sér góða ímynd .
En jafnframt kom í ljós , að þau vildu fá eitthvað í staðinn .
Forráðamenn fyrirtækjanna áttu erfitt með að skilja hvers vegna þess var ekki getið t.d. í umsögn fjölmiðla um menningarviðburði , að viðkomandi fyrirtæki hefði stutt þennan tiltekna viðburð og töldu eðlilegt að það kæmi fram , þegar gagnrýnandi fjallaði um tónleika hver væri styrktaraðili .
Sú viðleitni að merkja sér tiltekna viðburði fór stundum út yfir öll mörk .
Einu sinni var ekki hægt að koma á Kjarvalsstaði að skoða myndlistarsýningu án þess að vera minntur á það með fánaborg og öðrum hætti , að hér ætti ákveðið símafyrirtæki hlut að máli .
Fyrirtæki studdu ekki bara menningarviðburði heldur líka íþróttastarfsemi og gera enn , en gjaldið sem þurfti að greiða fyrir þann stuðning var að Íslandsmótið í knattspyrnu heitir ekki lengur Íslandsmót heldur eitthvað allt annað .
Morgunblaðið þráaðist við um skeið að taka upp hin nýju heiti en gafst upp fyrir þeirri röksemd , að með öðrum hætti væri ekki hægt að halda uppi fjölbreyttri íþróttastarfsemi og samvinna við fjölmiðla væri lykilatriði .
Með rökum var hægt að halda því fram , að íþróttafélögin væru að selja aðgang að fjölmiðlum en sá aðgangseyrir rynni í þeirra vasa .
Þegar bezt gekk má segja að verulegur hluti menningarstarfseminnar væri fjármagnaður af einkafyrirtækjum .
Þetta var út af fyrir sig jákvætt , þótt ofangreindar spurningar hafi vaknað um hvað var smekklegt og hvað ekki .
Hrunið breytti þessu öllu .
Nú er það undantekning en ekki regla , að fyrirtæki telji sig hafa efni á að styðja við menningarviðburði , þótt nýju bankarnir hafi nú tilburði til þess enda sýna þeir mikinn hagnað , sem vekur að vísu líka spurningar – en það er önnur saga .
Menningarstarfsemi á Íslandi er að verulegu leyti haldið uppi af fólki sem gerir miklar listrænar kröfur til sjálfs sín en litlar um eigin fjárhagslegan ávinning af því starfi .
Raunar efast ég um að öllu lægra tímakaup þekkist í landinu .
Fyrir nokkrum misserum kynntist ég lítillega tónleikahaldi af þessu tagi og kom á óvart hvað fremstu tónlistarmönnum þjóðarinnar fannst sjálfsagt að þeir gengju í öll verk , bæði miðasölu og annað .
Þeim kom á óvart að mér skyldi koma það á óvart ! Frá hruni hefur þetta sama fólk ekki átt í mörg hús að venda .
Í stuttu máli sagt er nánast hvergi hægt að finna peninga til þess að fjármagna menningarstarfsemi .
Þótt listamennirnir geri ekki miklar kröfur fyrir sjálfs sín hönd – sem er ekki endilega víst , að þeir eigi ekki að gera – kosta menningarviðburðir peninga að öðru leyti .
Húsnæði kostar , auglýsingar kosta o.s.frv. Það er athyglisvert að það hafa nánast engar umræður orðið eftir hrun um þann fjármögnunarvanda sem hlýtur að blasa við menningarstarfsemi á mörgum sviðum , þegar ekki er lengur hægt að leita til einkafyrirtækja að nokkru marki og fé í opinberum sjóðum er mjög takmarkað .
Hvað ætli valdi því ? Það mun langur tími líða þangað til styrkjastarfsemi einkafyrirtækja nær sama stigi og síðustu árin fyrir hrun og raunar spurning , hvort það er endilega æskilegt .
Eðlilegra er að spyrja , hvort samfélagið sem slíkt þurfi ekki að móta sér nýja stefnu í þessum efnum og fylgja henni fram með markvissum hætti .
Markaðslögmálin mega ekki og eiga ekki að ráða stefnunni í menningarmálum .
Fjölskrúðugt menningarlíf skilar afrakstri með ýmsum hætti fyrir þjóðarbúið .
Fyrir langa löngu sagði einn af álforstjórum heimsbyggðarinnar að ef hann ætti um tvo kosti að velja við byggingu álvers mundi hann velja það land sem hefði á að skipa sinfónuhljómsveit vegna þess að það væri til marks um menningarstig viðkomandi lands .
Ef Leikfélag Akureyrar stendur fyrir vel heppnaðri sýningu getur það skilað sér í auknum tekjum fyrir Flugfélag Íslands , hótelin á Akureyri , veitingahús þar , bílaleigur o.s.frv. , þótt leikhúsið berjist í bökkum eins og öll leikhús gera .
Þetta eru m.a. rökin fyrir því að samfélagið eigi að leggja umtalsverða peninga til menningarstarfsemi , auk þess sem sú starfsemi tryggir landsins þegnum betra og innihaldsríkara líf .
Það er kominn tími til að hugsa fjármögnun menningarlífsins alveg upp á nýtt .
Það er óþolandi fyrir það fólk sem fyrir henni stendur að þurfa að ganga á milli manna snapandi smáupphæðir hér og þar .
Og þar að auki skilar það ekki lengur neinu eða alla vega litlu vegna þess að hvergi eru til peningar , a.m.k. ekki þannig að þeir séu sýnilegir .
Stærsti hluti kostnaðar við að halda uppi menningarstarfsemi mun í fyrirsjáanlegri framtíð verða greiddur úr sameiginlegum sjóðum landsmanna og það er eðlilegt .
En það er orðið tímabært að sameina þá krafta á einum stað , þar sem væri að finna bolmagn og burði til þess að halda uppi og efla það grózkumikla menningarlíf sem hér hefur orðið til , jafnframt því sem íslenzkir listamenn á mörgum sviðum menningar fái að njóta sín sem skyldi .
Uppbygging blómstrandi menningar á 20. öld og það sem af er nýrri öld er ævintýri líkust .
Við eigum ekkert að gefa eftir í þeim efnum .
Það er ekki pólitík fyrri alda sem heldur uppi nafni Íslands .
Það er menningararfleifðin .
