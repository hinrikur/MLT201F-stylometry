Ruth Rendell Tigerlily ' s Orchids * * * * ½ Það er engin þreytumerki að finna á sakamáladrottningunni Ruth Rendell , sem skrifar enn af miklum krafti þótt hún sé orðin áttræð .
Í nýjustu bók sinni Tigerlily ' s Orchids , sem hefur undanfarið setið ofarlega á metsölulista Eymundsson yfir erlendar bækur , sýnir hún sínar bestu hliðar .
Stuart Font ákveður að halda boð í nýju íbúðinni sinni og býður nágrönnum til veislu sem reynist eftirminnileg .
Líf þeirra sem þangað mæta er um það bil að taka miklum breytingum .
Rendell býr að gríðarmiklu innsæi þegar kemur að persónusköpun .
Lýsing hennar á ferðalagi konu inn í heim áfengissýkinnar er beinlínis sláandi og hið sama má segja um lýsingar hennar á manni sem heillast af barnaklámi .
Það er í þessum miskunnarlausu lýsingum sem verkið rís hæst og verður svo miklu meira en hefðbundin glæpasaga .
Hin hæfileikamikla Rendell kann að skapa persónur og hefur napran húmor .
Hún hefur gott auga fyrir mannlegum breyskleikum og persónur hennar , sem á yfirborðinu virka ósköp venjulegar , eru yfirleitt dyntóttar og eiga til að festa sig í furðulegri þráhyggju , sem stundum leiðir þær í glötun .
Hér er á ferð gæðaverk .
Sophie Kinsella Mini Shopaholic * * -- Sophie Kinsella skrifar afþreyingarbækur , ætlaðar ungum konum .
Þegar best lætur eru bækur hennar fjörlega skrifaðar , fyndnar og alveg ágæt afþreying .
Í nýjustu bók sinni Mini Shopaholic heldur Kinsella áfram að segja sögu Becky Bloomwood Brandon .
Þetta er sjötta bókin í þessum vinsæla bókafloki um Becky sem er haldin kaupæði .
Becky er orðin móðir og tveggja ára dóttir hennar er nokkuð óstýrilát .
Eiginmaðurinn á senn afmæli og Becky ákveður að halda afmælisveislu sem krefst mikils undirbúnings .
Kinsella virðist ekki hafa lagt mikið á sig við samningu bókarinnar og formúlan er orðin ansi þreytt .
Brandararnir eru gamalkunnir og uppákomurnar koma ekki lengur á óvart .
Kinsella er ekki leiðinlegur höfundur , en hér er hún farin að endurtaka sig illilega .
Það er kúnst að kunna að hætta og Kinsella hefði sennilega átt að ljúka bókaflokknum fyrir nokkrum árum og finna sér önnur viðfangsefni á ritvellinum .
Bókinni lýkur hins vegar þannig að ljóst er að enn ein framhaldsbókin mun líta dagsins ljós .
Sem er svo sem ekkert skrýtið miðað við það að Kinsella er orðin það sem kallað er farsæll metsöluhöfundur .
Kolbrún Bergþórsdóttir kolbrun@mbl.is 