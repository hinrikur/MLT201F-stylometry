Talið er að á Íslandi séu um það bil 12.000 sumarbústaðir , réttara er kannski að segja frístundahús , því flestir nota nú " sumarbústaði " sína allt árið .
Frístundahúsin eru í mörgum tilvikum orðin annað heimili fólks .
Með nýrri fjarskiptatækni og tölvum geta margir stundað vinnu sína í sveitinni , í það minnsta að hluta til .
Þá eru til í landinu 16.000 hjólhýsi , tjaldvagnar og fellihýsi .
Það má því áætla að um það bil 80 til 90.000 Íslendingar séu næstu vikurnar úti á landsbyggðinni og njóti fagurrar náttúru , stundi gönguferðir , veiðar og böð í laugum og heitum pottum .
Mikilvægur þáttur í fríinu er að gera vel við sig í mat og drykk .
Langflestir grilla og má segja að það að " grilla " eða glóðarsteikja sé matreiðsluaðferð sumarsins .
Nú eru á markaðnum ýmsar gerðir grilla og margskonar útbúnaður tengdur þessari vinsælu matreiðsluaðferð sem ( hvernig sem á því stendur ) karlar hafa gert að sinni .
Þá er hægt að kaupa í verslunum ýmsar tegundir matvæla , þó aðallega kjöt sem er tilbúið á grillið , eins og það heitir .
Matvæli sem á að glóðarsteikja eru oft sett í kryddlög , þetta er gert til að maturinn verði bragðmeiri og matvælin fái fallega áferð .
Matvæli sem eru " tilbúin " á " grillið " eru yfirleitt dýrari en óunnin matvæli .
Með því að laga kryddlöginn heima áður en farið er í sveitina má því spara peninga .
Gott er að láta kjöt og raunar einnig fisk liggja í léttvíni , í víninu eru ýmis efni sem ýta undir bragð hráefnisins en yfirgnæfa það ekki eins og svo margir tilbúnir kryddlegir gera .
Það er því tilvalið að hella því víni sem verður afgangs á flösku og geyma í ísskápnum til betri tíma .
Hér kemur uppskrift að afar einföldum kjúklingarétti sem upplagt er að taka með sér í ferðalagið .
Hlutið kjúkling eða kjúklinga í fjóra hluta og setjið í sterkan plastpoka .
Ef um einn kjúkling er að ræða , skerið þá í sneiðar tvær sítrónur og eitt stykki chili-pipar og setjið í pokann með kjúklingabitunum .
Kryddið með salti og pipar eftir smekk , hellið svo víni í pokann , skiptir ekki máli hvort það sé hvítvín eða rauðvín .
Lokið pokanum vel og stingið honum inn í ísskáp , eftir sex tíma er kjúklingurinn tilbúinn á grillið en hægt er að geyma kjúklinginn í þessum legi í þrjá daga .
Með kjúklingnum er gott að hafa soðin hrísgrjón , sem bragðbætt hafa verið með kókosmjólk og fínt söxuðum kóríander , og svo gott brauð .
Með glóðarsteiktum mat er gjarnan drukkinn bjór og svo auðvitað léttvín .
Margir taka með sér svo kallað kassavín í sveitina , þetta eru handhægar umbúðir , vín í kössum þarf ekkert að vera verra en sambærilegt vín á flöskum .
Skemmtileg vín til að njóta á sumrin eru rósavín , þau eru góður fordrykkur og henta vel í staðinn fyrir bjór , þau má hafa með fiski jafnt sem með kjöti .
Rósvínin eru létt og snörp og frískleg .
Þau eru oftast miðlungi sæt en þurr rósavín eru þó að sækja í sig veðrið .
Rósavín passa einstaklega vel með vel krydduðum mat og varla er hægt að hugsa sér betra vín til að hafa á sólpallinum en gott rósavín og þá gjarna freyðivín .
Rósavínin eru frekar vínandasnauð , tilvalið er að blanda saman rósavín og sódavatn í könnu , setja svo frosin vínber í könnuna í staðinn fyrir ísmola og svo nokkrar sneiðar af appelsínum og sítrónum , þetta er fínn sólbaðsdrykkur sem er bragðgóður og tilvalið að bjóða í staðinn fyrir bjór .
Fátt er skemmtilegra á góðum sumardegi en að renna fyrir silung .
Víða um land eru ágæt silungsvötn og veiðileyfi í flest þeirra eru mjög ódýr .
Kosturinn við silungsveiðar eru að þær henta allri fjölskyldunni og þá ekki síst börnunum og þá er nýveiddur silungur afbragðs matur og svo er alltaf sérstaklega ánægjulegt að matreiða það sem maður hefur veitt sjálfur .
Eftir veiðiferðina er sjálfsagt að leyfa börnunum að taka þátt í matreiðslunni , veiðar og matreiðsla bráðarinnar er einstök leið til að njóta íslenskrar náttúru og gæða hennar .
Áður en fiskurinn er flakaður og matreiddur er betra að geyma hann á köldum stað svona í sex tíma .
Fiskurinn verður þá mýkri og bragðmeiri .
Silung sem á að glóðarsteikja er gott að setja í kryddlög , þó ekki of lengi , hæfilegur tími er svona klukkutími .
Hér kemur uppskrift að góðum kryddlegi fyrir silung .
Blandið saman 1/2 dl matarolíu , 1 msk af rifnum sítrónuberki , 1 msk af sítrónusafa , 2 msk sojasósu , 1 tsk tabaco og 1 tsk .
af sykri .
Látið flökin liggja í leginum í stofuhita svona í 30 mín .
Flökin má svo glóðarsteikja eða steikja á pönnu .
Svo má ekki gleyma því sem nauðsynlegt er að gera í fríinu , það er að gera ekki neitt , liggja í heita pottinum eða á pallinum , hlusta á fuglasönginn , sofa út á morgnana og leggja sig þegar mann langar til , fá sér gott í gogginn þegar maður er svangur og glas af góðu víni – ef svo ber undir .
