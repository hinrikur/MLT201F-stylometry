Sameinuðu þjóðirnar lýstu því yfir í miðri viku að hungursneyð ríkti á tveimur svæðum í Suður-Sómalíu , Bakool og Shabele .
Er þetta versta hungursneyð þar um slóðir í tuttugu ár og nær hættuástandið til 3,7 milljóna íbúa .
Það segir sína sögu um hversu alvarlegt ástandið er að þetta er í fyrsta skipti í tuttugu ár sem slík yfirlýsing berst frá Sameinuðu þjóðunum , en síðast var hungursneyð árið 1992 , það var einnig í Sómalíu , og létust um 200 þúsund manns .
30% barna vannærð Skilgreining Sameinuðu þjóðanna á hungursneyð er í fyrsta lagi að 30% barna á tilteknu svæði þjáist af alvarlegri vannæringu .
Í öðru lagi að tveir fullorðnir , eða fjögur börn , á hverja 10 þúsund íbúa láti lífið daglega vegna hungurs og í þriðja lagi að íbúar á tilteknu svæði innbyrði mun minna en 2.100 hitaeiningar á dag hver .
Þess má geta að sú orka sem fer í grunnefnaskipti líkamans er áætluð vera um 1.440 hitaeiningar á dag .
Orsökina fyrir hungursneyðinni má rekja til mikilla þurrka og uppskerubrests , sem hefur haft í för með sér mikinn skort á matvælum og hækkandi matvælaverð .
Í kjölfarið á yfirlýsingu Sameinuðu þjóðanna hefur verið varað við því að yfir milljón barna eigi á hættu að deyja úr hungri vegna næringarskorts .
Mestu þurrkar í hálfa öld Þá vofir yfir , að hungursneyðin breiðist út til annarra svæða í Sómalíu og ástandið er einnig slæmt í nágrannaríkjunum Eþíópíu , Kenía og Djíbúdí .
Talið er að þurrkarnir , sem eru þeir mestu í hálfa öld , hafi áhrif á líf tíu milljóna manna .
Ekki er gert ráð fyrir rigningu á svæðinu fyrr en í september eða október og því viðbúið að ástandið versni enn frekar næstu vikur og mánuði .
Það sem veldur því að ástandið er verra í Sómalíu en nágrannaríkjunum eru ekki síst viðvarandi deilur og átök , meðal annars milli herskárra íslamskra hópa og rótgróinna héraðshöfðingja .
Fyrir vikið hefur ekkert stjórnvald verið til staðar , sem hefur getað brugðist við neyðarástandi sem skapast reglulega vegna fátæktar landsmanna , vannæringar og sjúkdóma , en talið er að ein milljón manna hafi látist af þeim sökum frá því borgarastríðið braust út árið 1991 .
166 þúsund manns flúið Átökin hafa torveldað allt hjálparstarf .
Sameinuðu þjóðirnar og bandarísk stjórnvöld hafa lýst því yfir að hjálparstofnanir þurfi frekari tryggingu frá vopnuðum hópum í Sómalíu til þess að geta hjálpað þeim sem eru í neyð , en talið er að á næstu tveim mánuðum þurfi að verja 300 milljónum dollara til neyðaraðstoðar eða um 35 milljörðum króna .
Nú þegar er áætlað að yfir 166 þúsund manns hafi flúið Sómalíu til nágrannaríkjanna Kenía og Eþíópíu .
" Þetta er spurning um líf eða dauða , " sagði Weheleey Osman Haji í samtali við BBC , daginn eftir að hún ól barn undir tré í bænum Liboi í Kenía , sem liggur við landamærin að Sómalíu .
Það tók hana rúmar þrjár vikur að komast yfir landamærin með fimm börn sín .
Þessi 33 ára móðir nefndi nýfædda barnið Iisha eða " líf " í lauslegri þýðingu .
" Það voru þurrkar ; við höfum gengið í 22 daga og einungis drukkið vatn .
Síðan ég átti barnið hef ég ekkert borðað .
Núna vantar mig mat , líf , vatn og skjól – allt sem manneskja þarfnast .
" Stríðsátök olía á eldinn Ríkt hefur algjört stjórnleysi í Sómalíu síðan borgarastyrjöld braust út árið 1991 og forsetanum Siad Barre var steypt af stóli .
Sambandsstjórn er í Sómalíu sem nýtur alþjóðlegrar viðurkenningar , en ræður aðeins litlum hluta landsins .
Hún vinnur að undirbúningi kosninga á þessu ári .
Einnig stendur til að byggja upp herinn að nýju , en þegar Sómalía var kommúnistaríki og naut stuðnings Sovétríkjanna bjó landið yfir stærsta her Afríku .
Ástandið hefur verið stöðugra í Norðvesturhluta landsins , þar sem stofnað hefur verið sjálfstætt ríki , Sómalíland .
En sjálfstæðið er þó ekki viðurkennt af erlendum ríkjum .
Púntland , sem nær yfir norðausturhluta Sómalíu , er yfirlýst sjálfsstjórnarríki , en krefst þó ekki sjálfstæðis frá Sómalíu .
Herskár íslamskur uppreisnarhópur , al-Shabab , sem hefur lýst samstöðu með hryðjuverkasamtökunum Al-Queada , ræður bróðurpartinum af suðurhluta landsins og hefur á vissum landsvæðum hrakið erlendar hjálparstofnanir á brott .
