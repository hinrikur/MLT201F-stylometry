Það ganga pestirnar í efnahagslífi Vesturlanda .
Veiran virðist við fyrstu sýn önnur austan Atlantshafs en sú sem sló sér niður fyrir vestan , en báðar koma þó úr sama jarðvegi .
Þeim jarðvegi sem bólan mikla , sem sprakk haustið 2008 , var einnig sprottin úr .
Svo illviðráðanleg er efnahagspestin þó beggja vegna úthafsins að hið venjubundna efnahagslíf fær ekki við neitt ráðið .
Enda eru bankar ekki eins áberandi í sjúklingahópnum og síðast var , þótt þeir séu ekki langt undan , illa haldnir að sjá , en líklega eru þó duldu einkennin enn verri viðureignar .
Sú varð að minnsta kosti raunin hér norður frá .
Nú eru það ríki og samtök þeirra og bandalög sem eiga sjúklinga í stærstu rullum .
Allt sem kjörnir forystumenn ESB sögðu um að staða einstakra ríkja væri traust , að minnsta kosti traustari en kröfuhafar og matsfyrirtæki gæfu til kynna , reyndist innistæðulaust fleipur .
Sú niðurstaða hefur ekki aðeins leitt til þess að nú er horft ofan í galtóma ríkiskassa í sífellt fleiri höfuðborgum , því að auki hefur trúverðugleiki opinberra yfirlýsinga breyst í gúmmítékka sem enginn gerir mikið með .
En það þýðir þó ekki að stjórnmálamennirnir séu hættir eða hafi bætt sína hegðun .
Þeir eru enn að .
Vestan ála Í Bandaríkjunum snýst slagurinn um það , hvort að ríkissjóður landsins verður látinn reka sig undir það skuldaþak sem þingið hafði áður sett eða hvort þakið verði einfaldlega hækkað eins og jafnan hefur verið gert fram til þessa .
Báðar fylkingar þar í landi segjast vilja hemja skuldasöfnun ríkisins .
Demókratar með því að hækka skatta , en repúblikanar með því að draga úr útgjöldum .
Hvorugt dugar þó til , svo lánaþakið verður að hækka hvað sem tautar , en leiðirnar tvær marka skilyrðin , sem hvor blokk setur fyrir samþykki sínu á hækkun þaksins .
Slík hækkun þarf aukinn meirihluta í þinginu og því hefur hvor fylking neitunarvald gagnvart hinni .
Nú mundu margir ætla að repúblikanar hefðu sterk spil á hendinni í þessari deilu .
Þeir virðast fylgja leið hinnar hagsýnu húsmóður á meðan demókratar fylgja leið hins skuldsækna heimilisföður , sem kann ekki fótum sínum forráð .
En ekki er allt sem sýnist .
Sigli repúblikanar ( sem eru í hlutverki stjórnarandstöðu gagnvart forsetanum , þótt þeir hafi meirihluta í fulltrúadeildinni ) málinu til enda , vegna óbilgirni demókrata , eins og þeir orða það og Bandaríkin reka sig undir þakið , þá munu mjög háværar bjöllur taka að hringja og heyrast í þeim víða .
Bandaríkin standa þá " tæknilega ekki í skilum " eins og það er orðað .
Við því verða matsfyrirtæki að bregðast .
Bandarísk ríkisskuldabréf yrðu þá ekki lengur í toppsæti traustsins á alþjóðlegum mörkuðum .
Færi svo er talið að áhrifin yrðu mikil .
Vaxtakostnaður ríkisins , fylkja þess , banka og stærstu fyrirtækjanna myndi hækka .
Hlutabréf myndu lækka mjög í verði og efnahagslífið spinnast hratt í öfugan spíral með ófyrirséðum afleiðingum .
Vafalítið yrði reynt að kenna repúblikönum um hvernig komið væri og víst er að mörgum stuðningsmanni þeirra yrði ekki skemmt .
Sporin hræða .
Því að repúblikanar , sem voru á sínum tíma á mikilli siglingu undir forystu Newts Gingrich , forseta fulltrúadeildarinnar , eftir góðan kosningasigur , gengu í gegnum þetta áður .
Þá var andstæðingurinn Bill Clinton , sem sakaður var um efnahagslega óráðsíu , sjálfsagt ekki alveg að ósekju .
Clinton setti á svið miklar samningaviðræður og langar með margvíslegum sáttanefndum og virtist leggja sig allan fram um að ná til andstæðinganna .
Þegar lyktir urðu þær að repúblikanar neituðu að samþykkja fjárlög vegna " óráðsíu " forsetans stöðvaðist margvíslegur ríkisrekstur með miklum óþægindum fyrir hinn almenna borgara .
Clinton vann slaginn um spunann og repúblikönum var kennt um að allt væri komið í kalda kol .
Þeir hefðu haft mikið til síns máls en farið offari .
Newt Gingrich , sem talinn var ótvíræður forystumaður á hægri vængnum , skaðaðist mjög og sigurganga flokks hans stöðvaðist .
Það var ekki endilega sanngjörn niðurstaða , en um það er ekki spurt að leikslokum .
Þessu hefur enginn gleymt þar vestra .
Ekki er endilega víst að repúblikönum yrði nú kennt um fall Bandaríkjanna úr fyrsta sæti skuldara .
Barack Obama hefur ekki spunatakta Bills Clintons .
En áhættan er þó mikil fyrir andstæðinga hans .
Þeir sækja fylgi sitt til þeirra sem vilja ábyrga fjármálastjórn .
Þeim hópi hefur geðjast vel að baráttunni fram til þessa .
En þeir eiga líka drjúgan stuðning hjá þeim sem ekki vilja með nokkru móti að Bandaríkin missi efnahagslegan trúverðugleika sinn með öllum þeim kostnaði sem því mun fylgja , ásamt þeim sálfræðilegu öngum sem missir álits eitt og sér mun valda .
Um þessar mundir eru því taugarnar þandar til hins ýtrasta og kannski snýst spurningin einmitt um það hvor hópurinn heldur haus .
Austan ála Austan við álana eru átökin með aðeins öðrum brag .
Þar er öll pólitíkin um borð í sama skipinu sem er á siglingu fjarri þeim ströndum sem almenningur stendur á og starir út í mistrið .
Allar yfirlýsingar hinna miklu leiðtoga ESB hafa reynst froðan ein .
Þær má rekja mánuði aftur í tímann og engin þeirra stóðst .
Allt átti að vera í besta lagi á evrusvæðinu .
Þetta og hitt sem menn óttuðust að myndi gerast fyrr en varði var að sögn leiðtoganna með öllu útilokað .
Því mætti treysta .
En svo gerðist allt sem spáð hafði verið .
Leiðtogar evrusvæðis og Seðlabanki svæðisins fullyrtu glaðbeittir að allir ættu auðveldlega fyrir sínum skuldum .
Allir vita nú um sannleiksgildi þess .
Evran hefði aldrei staðið fastari fótum og vandræðin sem verið væri að fjasa um væru bara í höfðinu á fjösurunum sjálfum .
Miðað við allar þessar sjálfshólsyfirlýsingar er skrítið að leiðtogarnir hafi aldrei þurft að biðjast afsökunar á að hafa farið með slík ósannindi og vakið svo falskar vonir .
Þeir eru jafn kokhraustir og áður , þegar þeir koma saman á hvern neyðarfundinn af öðrum og sækja í kjölfarið stórar fúlgur til skattborgara sinna og setja borgurum einstakra landa evrunnar óvægilega kostina .
Þeir breyta áherslum kjörinna stjórnvalda einstakra ríkja með hótunum frá Brussel án nokkurrar umræðu í þingi ESB , sem er augljóslega sú utangátta gervistofnun sem hún virðist vera .
Þannig verður ríkisstjórn sósíalista í Grikklandi á einni nóttu að mestu einkavæðingarstjórn sem nokkurs staðar hefur sést til í áratugi .
Meira að segja hið íslenska VG hefði tekið sér nokkra daga í slíka kúvendingu og átti þó heimsmetið í greininni .
Og á síðasta fundi samþykkja " leiðtogar Evrópu , " eins og þeir eru svo hátíðlega nefndir , að stíga enn eitt skrefið til efnahagslegrar miðstýrðrar Evrópu .
Engin umræða hafði farið fram um þetta í neinu þjóðþingi ( ekki þarf að nefna Evrópuþingið ) .
Enginn " leiðtogi " virtist vera á annarri skoðun .
Enginn þeirra hafði þó heyrt um þessar stórfelldu breytingar 24 tímum áður en hann samþykkti þær og bauðst til að fara heim til sín og láta sína þjóð standa frammi fyrir gerðum hlut .
Enda varð niðurstaðan til á löngum fundum forystumanna Þjóðverja og Frakka , sem höfðu ekki um þá niðurstöðu nokkurt samráð við " dvergana " og " jakkafötin " eins og leiðtogar ESB-ríkja með hundraðfaldan íbúafjölda Íslands eru kallaðir embættismanna á milli í Brussel , eins og margoft hefur verið greint frá .
Ísland illa fjarri En þá þarf að hafa í huga að Íslendingar eru enn ekki komnir formlega inn í ESB .
Ef Össur Skarphéðinsson eða menn af hans stærð og styrkleika væru komnir inn í sambandið , svo ekki sé talað um þekkt stórmenni í hópi töskuberanna , væri þetta auðvitað allt öðru vísi .
Þeir myndu auðveldlega setja skuggasveina ESB á réttan stað í goggunarröðinni , eins og Jón sterki gerði svo léttilega við sinn Svein , að eigin sögn , forðum tíð .
