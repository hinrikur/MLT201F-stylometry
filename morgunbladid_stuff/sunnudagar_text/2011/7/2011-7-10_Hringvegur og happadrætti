Engin tilviljun er að framkvæmdum við Hringveginn umhverfis landið lauk á því herrans ári 1974 .
Einmitt þá var ellefu hundruð ára afmæli Íslandsbyggðar minnst og því var efnt til hátíðahalda víða um land .
Það þótti líka sjálfsagt að undirstrika , að þjóðin væri að nema eigið land og sú var einmitt raunin .
Einangrun byggða var rofin með brú yfir Skeiðarársand ; Öræfasveit komst í alfaraleið og Hornfirðingum sem ekki hafði verið fært til Reykjavíkur nema að fara rangsælis umhverfis landið var nú leiðin greið í bæinn með því að ferðast sunnan jökla .
Framkvæmdirnar sem þurfti til þessa voru umfangsmiklar .
Lagður var vegur frá Núpsvötnum í Skaftafell , 61 km langur með tólf brúm .
Stærsta verkefnið í þeim pakka var bygging Skeiðarárbrúar , einbreiðrar með stálbitum á stöplum .
Hönnun brúarinnar þótti verkfræðilegt afrek enda reist á djúpum og gljúpum sandi .
" Það mun vera samdóma álit allra , sem til þekkja , að vegagerðin yfir Skeiðarársand sé viðamesta framkvæmd sem ráðist hefur verið í á Íslandi og búast sumir við að nokkur tími geti liðið þar til aftur verði ráðist í svo mikla framkvæmd , " sagði Morgunblaðið þegar framkvæmdum lauk .
Brúin er sú lengsta á Ísland , 880 metra löng , þó upphaflega hafi hún verið 904 m , en brúin styttist þegar skemmdir hlutar hennar voru endurbyggðir eftir jökulhlaupið 1996 .
Þá skolaði austara hluta hennar út og landfestingin vestan megin hrundi einnig .
Brúin yfir Gígjukvísl , vestar á sandinum , eyðilagðist þá algjörlega .
Nú er raunar svo komið að Skeiðará og kvíslin sem kennd er við Gígju falla saman til sjávar og aðeins Morsá og smálækir renna undir hið mikla mannvirki , sem Skeiðarárbrú er .
Samstaða náðist meðal þjóðarinnar um gerð hringvegar , meira að segja svo að fólk lét sparifé sitt af hendi rakna þegar efnt var til skuldabréfahappadrættis til styrktar málinu .
Í vinningspotti hvers árs voru 4% af heildarfjárhæð en þeir sem skuldabréfin keyptu fengu þau endurgreidd með verðbótum tíu árum síðar .
" Það má sjálfsagt deila um hvort þetta sé heppileg stefna til þess að fjármagna ýmsar nauðsynlegar framkvæmdir .
Það getur verið að þetta ali um of upp í mönnum vissan happdrættishugsunarhátt ...
Á hinn bóginn er ...
í öllum tilfellum um að ræða fjáröflun til mjög nytsamlegra hluta , fjáröflun sem ríkið hefði ekki komist hjá , " sagði Ólafur Jóhannesson dómsmálaráðherra þegar mál þetta var rætt á Alþingi haustið 1974 .
Og nú stendur allt fast og engar atvinnuskapandi stórframkvæmd-ir eru í augsýn .
Er lánaleikur og lukkuspil eins og gerðist fyrir bráðum fjörutíu árum lausnin í málinu – þannig að leggja megi nýjan Suðurlandsveg , byggja brýr og grafa göng ? Sigurður Bogi Sævarsson sbs@mbl.is 