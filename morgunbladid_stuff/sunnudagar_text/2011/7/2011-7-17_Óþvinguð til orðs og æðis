Ég er ósköp venjuleg kona sem kölluð var á svið á afbigðilegum tímum .
Ég breyttist ekkert við það að verða forsetafrú , það var bara söguleg tilviljun að fólk fékk áhuga á mér .
" Eflaust geta margir skrifað undir þessa lýsingu Bettyar Ford , fyrrverandi forsetafrúar í Bandaríkjunum , á sjálfri sér en hún andaðist um liðna helgi , 93 ára að aldri .
Ford var umfram allt fræg fyrir alþýðlegt fas og að vera blátt áfram .
Nokkrar forsetafrúr vestra hafa náð frægð og / eða lýðhylli .
Má þar nefna Eleanor Roosevelt , Jacqueline Kennedy , Nancy Reagan og Hillary Clinton en engin þeirra hefur náð þeim hæðum að verða frægari en eiginmaðurinn – nema Betty Ford .
Hvað hét aftur bóndi hennar ? Bíðum nú aðeins við , jú , Gerald Ford .
Eini maðurinn í sögunni sem hvorki var kjörinn forseti né varaforseti en gegndi eigi að síður báðum embættum .
Ford varð varaforseti 1973 þegar Spiro Agnew hrökklaðist frá með skömm og forseti níu mánuðum síðar , eftir að Richard Nixon hrökklaðist frá með skömm .
Seta Fords á forsetastóli varð á hinn bóginn skömm , hann laut í lægra haldi fyrir Jimmy Carter í kosningunum 1976 .
Brjóstakrabbamein og áfengissýki Eins auðgleymanlegur og aumingja Gerald var mun nafn Bettyar lifa um ókomna tíð .
Sumir ganga svo langt að fullyrða að hún sé vinsælasta forsetafrú sögunnar í Bandaríkjunum .
Vega þar þyngst á skálum almennur hressleiki og hreinskilni .
Betty Ford talaði enga tæpitungu .
Það var dæmigert fyrir hjónin að morguninn eftir kosningarnar 1976 var það Betty sem viðurkenndi ósigurinn fyrir Carter með eftirminnilegri reisn , röddin brást Gerald .
Af repúblikana að vera þótti Betty helst til frjálslynd og því hefur verið haldið fram að afstaða hennar til sumra mála hafi skaðað mann hennar á forsetastóli og jafnvel kostað hann sigurinn í kosningunum 1976 .
Stuðningur hennar við fóstureyðingar og afstaða til sambúðar fyrir hjónaband hafa verið nefnd í því sambandi .
Betty Ford fór sannarlega ekki varhluta af erfiðleikum í sínu lífi .
Árið 1974 greindist hún með brjóstakrabbamein og var hægra brjóstið fjarlægt og við tók erfið lyfjameðferð .
Hún sigraðist á þeim veikindum tveimur árum síðar .
Þegar hún var síðar spurð að því hvort það hefði ekki verið hræðilegt að missa brjóstið svaraði frú Ford : " Nei , nei , almáttugur minn .
Ég hef heyrt konur lýsa því yfir að þær vildu frekar missa handlegg en brjóst .
Það er fáránlegt .
Ég get hæglega verið í kvöldklæðum .
Mín ráð til kvenna með brjóstakrabba eru að láta nema brjóstið burt strax .
Þá er það frá og þær geta haldið áfram að lifa lífinu .
" Betty Ford átti einnig í langri baráttu við Bakkus og lyfseðilsskyld lyf .
Rótin að vandanum voru hálsmeiðsli og klemmd taug en hún byrjaði að taka verkjalyf af þeim sökum árið 1964 .
Með tímanum varð hún háð lyfjunum .
Hún hallaði sér líka í auknum mæli að flöskunni vegna einsemdar en bóndi hennar var á þessum tíma önnum kafinn á bandaríska fulltrúaþinginu .
" Við ætluðum að vera í tvö ár í Washington en þau urðu 28 , " sagði hún .
Fjölskylda Bettyar og vinir horfðust loks í augu við hana árið 1978 og báðu hana lengstra orða að taka á vandanum .
Í fyrstu kallaði hún þau " skrímslahjörð " og sagði þeim að fara í rass og rófu – afneitunin var algjör – en fljótlega rann upp fyrir henni ljós .
Betty Ford fór í meðferð .
Eftir að hafa sigrast á lyfja- og áfengisfíkninni sneri hún blaðinu við , helgaði líf sitt baráttunni gegn ólifnaði og fíkn og opnaði Betty Ford-stofnunina árið 1982 , líklega frægustu meðferðarstofnun í heimi .
Byggir hún á hugmyndafræði AA-samtakanna og tólf spora kerfinu .
Fjölmargir hafa gengist þar undir meðferð , frægir og ófrægir , og hlotið bót sinna meina .
Betty Ford ræddi alla tíð af hispursleysi um áfengissýki sína og segja má að hún hafi rutt nýja braut í þeim efnum vestra og án efa hjálpað fjölmörgum að horfast í augu við eigin vanda .
Blés lífi í starfsfólk Hvíta hússins og færði beinagrind í föt Þegar Betty og Gerald Ford fluttu inn í Hvíta húsið 1974 vakti það undrun þeirra hversu hlédrægt starfsfólkið var – það tók ekki undir kveðjur .
Við eftirgrennslan kom á daginn að fyrri húsbændur , Pat og Richard Nixon , vildu hafa þetta með þeim hætti .
Gáfu starfsfólki fyrirmæli um að halda sig til hlés og helst vera ósýnilegt .
Þessu kunni hin félagslynda og einlæga Betty illa og einhenti sér fyrir vikið í að ná þessu úr starfsfólki hússins .
Fljótlega varð það hversdagsleg sjón á göngum að sjá forsetann og brytann bera saman skorið úr golfhring dagsins .
Fyrir vikið varð Betty fljótt geysivinsæl meðal starfmanna og fræg er áletrunin á borðanum þegar hún kom heim af spítalanum eftir skurðaðgerðina : " Betty , við elskum þig ! " Betty Ford var líka alræmdur æringi .
Einhverju sinni hafði Gerald á orði að hún væri orðin helst til grönn .
Svar Bettyar fólst í því að útvega sér beinagrind og klæða hana í föt af sér .
Beið beinagrindin spennt eftir forsetanum í svefnherberginu þegar hann gekk til náða .
Engum sögum fer af viðbrögðum .
Fráskilinn dansari Elizabeth Ann Bloomer fæddist 8. apríl 1918 í Chicago .
Faðir hennar var farandsali og átti Betty tvo eldri bræður .
Betty lærði dans í óþökk fjölskyldunnar en gaf þann feril upp á bátinn .
Hún var fráskilin þegar hún kynntist Gerald Ford en þau gengu í heilagt hjónaband 1948 .
