Það er ekkert venjulegt við Björk Guðmundsdóttur .
Því fær heimurinn enn og aftur að kynnast gegnum nýjasta tónlistarverkefni hennar , Biophiliu , sem hleypt er af stokkunum í Manchester á Englandi þessa dagana .
Listakonan fer ekki troðnar slóðir fremur en endranær og af fyrstu umsögnum að dæma hittir hún naglann á höfuðið .
Alltént á Arnar Eggert Thoroddsen , blaðamaður Morgunblaðsins , varla orð yfir upplifun sína í Sunnudagsmogganum í dag en hann var viðstaddur tónleika Bjarkar ytra síðastliðið fimmtudagskvöld .
" Biophilia kallaði fram sterk hughrif , eitthvað sem ég er enn að vinna úr , " skrifar Arnar Eggert .
" Um þetta verkefni verða skrifaðar langar og djúpar greinar á næstu árum , eitthvað sem ég kemst hins vegar ekki í akkúrat núna , sitjandi á hótelherbergi í Manchester og uppi við vegg vegna banastiku dagblaðaheimsins .
En vonandi kemst ég í slíkt síðar .
Ég ætla nú að hvíla heilann aðeins og leyfa honum að vinna úr því sem hann hefur verið bombarderaður með .
Það er ekki á hverjum degi sem maður upplifir raunveruleg tímamót – já þáttaskil – í dægurtónlistarsögunni .
" Hér er rammt að orði kveðið og fróðlegt verður að fylgjast með hvernig Biophilia gengur í tónelska en eins og menn vita er allur heimurinn undir þegar Björk Guðmundsdóttir fremur sína list .
Bretar hafa sérstakt dálæti á henni og gaman hefur verið að fylgjast með þarlendum fjölmiðlum í aðdraganda Biophiliu og augljóst að eftirvæntingin er engu minni þar en hér heima .
Eflaust standast einhverjir aðdáendur Bjarkar ekki mátið og æða út til að berja herlegheitin augum en hinir , sem ekki eiga heimangengt , geta byrjað að hlakka til enda var gert heyrinkunnugt í vikunni að heimur Biophiliu muni taka á sig mynd í Silfurbergi Hörpunnar á sex tónleikum í október næstkomandi .
Það er hlýrra í næstu götu Heimurinn er líka allur undir hjá annarri íslenskri kjarnakonu , Guðrúnu Margréti Pálsdóttur , stofnanda ABC-barnahjálpar , en við hana er rætt í blaðinu í dag .
Í meira en tvo áratugi hefur hún ferðast heimshorna á milli og unnið með götubörnum á fátækustu svæðum veraldar og í dag er ABC-barnahjálp með hvorki fleiri né færri en tólf þúsund börn í sinni umsjá , ýmist í skólavist eða heimavist .
Guðrún vill hjálpa fleirum og segir að í raun ætti enginn að unna sér hvíldar á meðan börn eru munaðarlaus , deyjandi á götunni .
Mergjað er að lesa um fyrstu kynni Guðrúnar af þessu víðtæka vandamáli , heimilisleysi barna .
" Í hnattferðinni fannst mér erfiðast að ganga fram hjá ellefu ára gömlum dreng sem var að leggjast til svefns á gangstéttinni , " segir hún .
" Ég gat ekki fengið það af mér og bauð honum gistingu á gistihúsi , eins og það væri einhver lausn og hann afþakkaði það .
Ég spurði hvort honum væri ekki kalt og hann sagðist ætla að færa sig á aðra götu sem væri hlýrri .
Ég var með Nýja testamentið á spænsku í vasanum og gaf honum það – og hvílíkt bros ! Ég mun aldrei gleyma því brosi .
Hann ljómaði eins og sólin og hann var læs .
Frá þeirri stundu þráði ég að geta gefið götubörnum heimili , þó að ég sæi ekki hvernig það væri mögulegt .
" Vandinn er gríðarlegur og flest fórnum við bara höndum , teljum hann okkur ofvaxinn .
Guðrún ákvað hins vegar að láta slag standa og helga líf sitt baráttunni fyrir betri heimi .
Fleiri mættu fara að hennar fordæmi .
