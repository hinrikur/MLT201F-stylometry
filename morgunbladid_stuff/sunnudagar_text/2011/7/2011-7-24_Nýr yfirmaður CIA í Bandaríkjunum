Búið er að skipa David Howell Petraeus yfirmann CIA ( Central Intelligence Agency ) í Bandaríkjunum .
Áður en ég hóf störf sem blaðamaður á Morgunblaðinu var ég fimmtán mánuði friðargæsluliði í Írak eða á árunum 2005 og 2006 og var Petraeus um helming þess tíma yfirmaður minn , en þá var hann yfir bæði MNSTC-I og þjálfunarbúðum NATO , en markmiðið í þeim leiðangri var að byggja upp íraska herinn .
Seinna varð hann yfirmaður alls leiðangursins í Írak og vilja margir meina að hann hafi breytt stöðunni verulega til hins betra .
Ferillinn Patreus kláraði námsárin sín með toppeinkunnir og hafði náð einnar stjörnu herforingjatign þegar hann stýrði herdeildum NATO í Bosníu-Herzegóvínu .
Hann stýrði síðan herdeildum sínum í innrásinni í Írak árið 2003 til Bagdad og var eftir innrásina settur yfir norðurhluta landsins .
Hann kom ró á svæðið með því að dæla peningum inná það til uppbyggingu háskóla , heilsugæslu og almenningsþjónustu .
Eftir honum er höfð setningin : Peningar eru skotfæri okkar .
Ég þekkti nokkra sem störfuðu undir hans stjórn á þeim tíma og þeir gagnrýndu hann helst fyrir að sýna andstæðingum sínum of mikla linkind .
En friður komst á Mosul svæðið meðan hann stýrði því og ófriður braust aftur út eftir að hann hafði verið færður til Bagdad .
Hann sinnti síðan uppbyggingu íraska hersins í Bagdad áður en hann var skyndilega færður aftur til Bandaríkjanna og settur yfir herskóla .
Hann hafði um það leyti birst nokkrum sinnum á forsíðu stórblaða og tímarita einsog Newsweek og sú saga gekk í Bagdad að valdamiklum mönnum hefði fundist hann vera orðinn of mikil rokkstjarna á meðal fjölmiðlamanna .
Sneri taflinu við í Írak Hann var síðar kallaður aftur til Írak og settur yfir leiðangurinn allan árið 2007 .
Hann snarsneri taflinu við og andspyrna við írösk yfirvöld og bandaríska herliðið molnaði .
Það mikilvægasta við þann árangur var að hann náði að fá súnní-múslima til liðs við sig .
Súnní-múslimar eru í minnihluta í Írak en höfðu öll völd í sínum höndum fyrir innrásina og því nýtur andspyrnan mests stuðnings hjá þeim .
Sumir vilja samt meina að sú aðferð hans að vopna súnní-hópana sem studdu yfirvöld og láta þá um að brjóta niður andspyrnuna innan súnní-múslima geti reynst hættuleg til langs tíma litið .
Því þessir hópar eru enn vopnaðir og gætu snúist aftur á sveif með andspyrnuhópunum .
Afganistan Patreus var síðan gerður að yfirmanni bandaríska heraflans í Afganistan og þótti standa sig vel þar þótt aðkoma hans yrði ekki jafn áhrifamikil og í Írak .
Heima í Bandaríkjunum var hann oft nefndur sem líklegt forsetaefni fyrir repúblikana og því kom það óvart að demókratinn Barack Obama skyldi útnefna hann sem yfirmann bandarísku leyniþjónustunnar .
En hugsanlega var það klókt hjá Barack Obama því ekki fer hann fram á meðan .
