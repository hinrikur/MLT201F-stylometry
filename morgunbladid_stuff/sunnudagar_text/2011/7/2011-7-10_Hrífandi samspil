Í öllum þeim hraða og látum sem fylgja því að vera nútímamaður er mikilvægt að gæta þess að hverfa reglubundið inn í fagran listaheim .
Og þegar maður kveður þann heim tímabundið til að snúa aftur inn í hávaðaheiminn þá býr maður ennþá að þeirri gleði og sátt sem listin færði manni .
Sennilega eru sannir listamenn eitt það allrabesta sem til er á þessu jarðríki því þeir auðga líf okkar hinna svo rækilega .
Víkingur Heiðar Ólafsson og Kristinn Sigmundsson héldu tónleika í Hörpu fyrir nokkru þar sem þeir fluttu Vetrarferðina eftir Schubert .
Þeir félagar héldu reyndar ekki bara tónleika , heldur fengu tónleikagestir að mæta á opna æfingu og hlusta á listamennina útskýra verkið og flytja tóndæmi .
Stundum hafa listamenn ekki mikið að segja um eigin list og þau verk sem þeir fást við .
Þetta eru kannski frábærir listamenn , en það á ekki við þá að tjá sig mikið um það sem þeir eru að gera .
Víkingur Heiðar og Kristinn höfðu hins vegar nóg að segja .
Þeir voru eins og innblásnir af Vetrarferð Schuberts , sem þeir telja með sanni vera mikið snilldarverk og höfðu greinilega lagst í allnokkra rannsókn á því .
Þeir höfðu nægilegt sjálfstraust og greind til að túlka verkið á sinn hátt og miðluðu sýn sinni til áheyrenda á skemmtilega kumpánlegan hátt , enda hafa þeir góðan húmor .
Þessi opna æfing átti að standa í klukkutíma en tímarnir urðu tveir , enda lá listamönnunum ekkert á og áheyrendur vildu ekki sleppa þeim .
Undir lokin var manni farið að þykja undurvænt um Schubert , en hugsaði líka með sér hversu heppið tónskáldið væri að eiga umboðsmenn eins og þessa , sem miðluðu snilld hans á svo sannfærandi hátt , bæði í tali og tónum .
Þarna voru reyndar samankomnir þrír snillingar : Höfundurinn Schubert , sem er löngu látinn en lifir kraftmiklu lífi í tónlist sinni , söngvarinn Kristinn og pínaóleikarinn Víkingur Heiðar .
Þegar allir þessi snillingar lögðu saman var útkoman slík að nokkrum sinnum mátti heyra áheyrendur kalla í hrifningu : Vá ! Vá ! Bravó ! Bravó ! heyrðist svo hvað eftir annað í lok sjálfra tónleikanna í Hörpu sem voru mikil upplifun fyrir alla þá sem þar voru .
Vetrarferðin er verk þar sem maður gerir ráð fyrir að einsöngvarinn eigi sviðið og píanóleikarinn sé auðmjúkur undirleikari sem þjóni söngvaranum .
Þetta fór ekki alveg þannig .
Túlkun Kristins á vegferð hins þjáða manns var einstaklega sterk og áhrifamikil .
En það sama má segja um leik Víkings Heiðars á píanóið .
Hvað eftir annað fann maður áheyrendur taka andköf af hrifningu vegna þeirra tóna sem honum tókst að skapa .
Þarna var á ferð hrífandi samspil .
Það verður brunað í næstu plötubúð þegar diskur með flutningi þeirra félaga á Vetrarferðinni verður settur á markað .
Kolbrún Bergþórsdóttir kolbrun@mbl.is 