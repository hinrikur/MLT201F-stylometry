Tom Watson , þingmaður Verkamannaflokksins í Bretlandi , hefur farið þess á leit við Scotland Yard að rannsakað verði hvort James Murdoch , sonur fjölmiðlajöfursins Ruperts Murdoch , hafi vitað um umfang hlerana á vegum götublaðsins News of the World .
Tilefnið eru ummæli tveggja fyrrverandi starfsmanna blaðsins um meinta vitneskju James um innbrot blaðsins í símtæki einstaklinga sem mikið hafa verið í fréttum síðustu daga .
Samverkamenn rjúfa þögnina Ræðir þar annars vegar um Colin Myler , fv. ritstjóra News of the World , og yfirlögmann þess , Tom Crone .
Staðhæfa tvímenningarnir að þeir hafi tjáð James frá tölvupósti þar sem greint var frá hlerunum blaðsins .
Mun lögmaður Gordons Taylors , eins fórnarlamba hlerananna , hafa séð tölvupóstinn en áðurnefndur Watson segir málið snúast um hvort James hafi keypt þögn Taylors og um leið hindrað lögreglurannsókn á glæpsamlegu athæfi .
Taylor er framkvæmdastjóri Samtaka enskra atvinnuknattspyrnumanna og fréttir frá Englandi herma að hann hafi fengið greidd um það bil 700.000 pund , sem svarar til 130 milljóna króna , þegar hann féllst á að falla frá lögsókn .
Rupert reyndi fyrir helgi að skilja sig frá hleranahneykslinu með bréfi til um 50.000 starfsmanna News Corporation , móðurfélags News Limited í Bretlandi .
Skrifaði Rupert að brot af þessu tagi yrðu ekki liðin innan fyrirtækisins og að blaðamenn sem verði staðnir að slíkri háttsemi verði að taka afleiðingunum .
Nú leikur hins vegar grunur á að sonur hans , áhrifamaður innan News Corporation , hafi haft gleggri mynd af starfsháttum News of the World en hann hafi svarað til um frammi fyrir þingnefnd sl. þriðjudag .
Reynist fótur fyrir þessum ásökunum gæti það því haft afleiðingar fyrir feðgana .
Rupert Murdoch og James sonur hans svöruðu spurningum breskrar þingnefndar á þriðjudag og neituðu þar alfarið að hafa vitað um hleranirnar og þar neitaði James að hafa haft vitneskju um áðurnefndan tölvupóst .
Sonurinn neitaði því enn staðfastlega í gær að hafa óhreint mjöl í pokahorninu .
" Ég stend við framburð minn fyrir nefndinni , " sagði í yfirlýsingu sem hann sendi frá sér .
Frammi fyrir þingnefndinni fullyrti Murdoch yngri að hann hefði samþykkt greiðsluna til Taylors , skv. ráði lögfræðinga sinna þar sem þeir töldu að enn meiri kostnaður hlytist af því að reka málið fyrir dómstólum en að gera dómsátt .
Cameron í vanda Mörg spjót standa nú á David Dameron , forsætisráðherra Bretlands , vegna tengsla hans við nokkra starfsmenn Murdoch á þeim tíma sem hleranirnar áttu sér stað .
Bæði er hann góður vinur Rebekah Brooks , fv. ritstjóra News of the World og síðar forstjóra News International , og þá réði Cameron annan fv. ritstjóra blaðsins , Andy Coulson , til starfa hjá Íhaldsflokknum og gerði hann að yfirmanni almannatengsla í forsætisráðuneytinu eftir að Cameron tók við stjórnartaumunum .
Bæði Brooks og Coulson hafa verið handtekin og yfirheyrð af lögreglu nýlega en var að því loknu sleppt úr haldi .
Ekki er talið ólíklegt að Rupert Murdoch verði síðasti blaðaútgefandi heimsins af gamla skólanum , sem kallaðir hafa verið ; slíkir menn eru ekki einungis grjótharðir í viðskiptum og með fullar hendur fjár heldur iða þeir líka í skinninu eins og hverjir aðrir blaðamenn að geta birt næstu stórfrétt .
Stundum var sagt um þá kynslóð útgefenda að um æðar þeirra rynni ekki blóð heldur blek .
Hver er Wendi Deng Murdoch ? Wendi Deng , eiginkona fjölmiðlakóngsins Ruperts Murdoch , hafði ekki verið mikið í sviðsljósi fjölmiða þar til í vikunni að hún kom manni sínum til varnar á fundi með breskri þingnefnd .
Ekki voru það þó þingmennirnir sem hún beitti spjótum sínum að heldur óboðinn gestur sem komst inn í fundarsalinn , reyndi að ráðast á Murdoch og maka á hann raksápu .
Deng var snögg á fætur , stökk að manninum og náði að slá hann í þann mund sem hann var stöðvaður .
Deng sat fyrir aftan eiginmanninn meðan spurningaflóðið stóð á honum og syninum James .
Hún var áberandi í bleikum jakka en vakti þó fyrst verulega athygli þegar hún réðst að manninum .
Á svipstundu varð hún aðalumfjöllunarefnið á Twitter-samskiptasíðunni , að sögn fréttavefjar CNN .
Var hrósað í hástert fyrir vasklega framkomu og fólk virtist skyndilega sjá hana í öðru ljósi en áður .
Deng er 42 ára , fædd í Kína og er þriðja eiginkona Murdochs .
Þau giftust árið 1999 og eiga saman tvö börn .
Flestir virðast ganga að því sem vísu að Deng hafi einungis gifst Murdoch til fjár , en hann er 38 árum eldri .
Haft var á orði á Twitter að Deng væri hugsanlega ekki bara " gullgrafari " og ung stúlka , vegfarandi sem CNN ræddi við í Kína , lét hana njóta vafans : " Ég stóð í þeirri trú að Deng elskaði einungis peninga Murdochs .
En eftir þetta í gær gæti ég trúað að þetta væri sönn ást ; hún var snör í snúningum og þetta voru sannarlega ósjálfráð viðbrögð .
" Deng lauk MBA-námi frá Yale-háskóla í Bandaríkjunum og hefur starfað við fjölmiðla , en Murdoch sá hana fyrst þegar hún túlkaði fyrir hann í Kína .
" Ég varð einfaldlega ástfanginn af henni .
Þegar ég bað hennar neitaði hún fyrst .
Það tók töluverðan tíma að sannfæra hana , " sagði Murdoch eitt sinn í viðtali .
