Í síðustu færslunni í fagurlega innbundinni veiðibók sem varðveitt er í reisulegu óðalssetri í skosku hálöndunum segir : " 19. ágúst : Endirinn , eftir 20 ár .
Síðasta laxinum , eins og þeim fyrsta , náði ég í Foss Run .
Fiskinum sleppt .
" Skrásetjarinn var Robert Neil Stewart hershöfðingja en fyrsta laxinn , sem hann minnist á , veiddi hann 29. júlí árið 1936 í Foss Run , eða Réttarstreng í Hrútafjarðará , og vó hann 14 ensk pund .
Sá síðasti , sem Stewart sleppti eins og mörgum öðrum smálöxum sem hann veiddi í Hrútafirðinum , var fimm pund .
Stewart hershöfðingi ( 1891-1972 ) er einna kunnastur af hinum erlendu stangveiðimönnum sem kynntu íþróttina fyrir íslenskum veiðimönnum og komu mörgum bestu veiðiám landsins á kortið á síðustu áratugum nítjándu aldar og fram eftir þeirri tuttugustu .
Það sem greinir Stewart frá mörgum öðrum er að hann ritaði bók um reynslu sína , Rivers of Iceland , en hún kom út árið 1950 , nær fjórum áratugum eftir að hann veiddi hér fyrst .
Í bókinni , sem ég hef þýtt og kemur út í haust hjá Hinu íslenska bókmenntafélagi undir heitinu Íslenskar veiðiár , fjallar Stewart ekki einungis um þær íslensku ár sem hann hafði kynni af .
Hann skrifar einnig um bæina sem hann dvaldi á við árnar , um íslenskar leiðsögumenn , um ferðalög um landið milli stríða , náttúruna og mannlífið eins og hann upplifði það .
Er því um merkilegar heimildir að ræða og eru athuganir og skoðanir höfundar oft á tíðum afar áhugaverðar .
Brúðkaupsferð í Straumfjarðará Stewart kom fyrst til veiða hér á landi haustið 1912 , þegar hann var 21 árs .
Þá hélt hann til ásamt félaga sínum í ensku húsunum við Langá ; svolítið veiddu þeir af laxi en voru einkum komnir til að stunda skotveiði .
Stewart hreifst þó svo mjög af stangveiðimöguleikunum , að hann einsetti sér að snúa aftur og þá með stöng frekar en byssu – enda gerðist hann fráhverfur skotveiðinni eftir að hafa tekið þátt í þeim mikla hildarleik sem heimsstyrjöldin fyrri var , þar sem hann varð mannsbani .
Í bók sinni , Íslenskar veiðiár , fjallar Stewart á áhugaverðan hátt um þessa fyrstu ferð sína um Ísland en árin liðu og næst birtist hann hér um miðjan fjórða áratuginn ásamt enskum félaga , F.E .
Salsbury .
Þeir veiddu þá sumarlangt í Hrútafjarðará og Síká með ágætum árangri .
Sumarið eftir sneru þeir aftur og héldu þá til veiða í Straumfjarðará á Snæfellsnesi , ásamt Georgette eiginkonu Stewarts – þetta var brúðkaupsferð þeirra ; átta vikur við veiðar og svo flakkað um Suðurland og gist við Þingvallavatn .
Veiðin var góð – 267 laxar , 74 sjóbirtingar og ein bleikja ! Þetta sumar gerðu Stewart og Salsbury tilboð í leigu Hrútafjarðarár og Síkár og fengu ; eftir það veiddi Stewart hér öll sumur til 1957 , er hann kvaddi Ísland , ef undan eru skilin heimsstyrjaldarárin síðari .
Þá gegndi hann stöðu yfirmanns í hálandahersveitunum í Skotlandi .
Salsbury sneri ekki aftur eftir stríð .
Óðalssetur í skosku hálöndunum En hver var þessi forvitnilegi maður , Stewart hershöfðingi ? Ég spurði mig ítrekað þeirrar spurningar þegar ég var að þýða bók hans og smám saman varð myndin fyllri , ekki síst þegar ég komst á slóðir hans í Skotlandi .
Þegar ég stóð inni í glæsilegu óðalssetri hans í skosku hálöndunum og horfði í kringum mig , spurði ég Nino Stewart einkadóttur hans að því hvernig stæði á því að faðir hennar hefði kosið að eyða öllum sumrum í áratugi í einu herbergi í bænum Grænumýrartungu í Hrútafirði , í stað þess að njóta lystisemdanna þarna heima hjá sér , og vera hjá fjölskyldu sinni .
Nino yppti öxlum og brosti , hún vissi svarið .
" Veiði var hans mikla ástríða , " sagði hún .
Og í Hrútafirðinum hafði hann fundið sér góða veiðiá .
Afi Stewarts var umsvifamikill iðjuhöldur í Edinborg á seinni hluta 19. aldar ; hann framleiddi viskí .
Upp úr 1880 festi hann kaup á stórri landareign í hálöndunum vestanverðum , fékk einn kunnasta arkitekt þess tíma , William Leiper , til að teikna glæsihýsi og reisti það árið 1884 , og var ekkert til sparað .
Á landareigninni reis líka fjölskyldukirkja , smiðja , ráðsmannshús og upphitað hús fyrir veiðihundana , svo eitthvað sé tínt til , en góð hjartarveiði hefur alla tíð verið á landareigninni .
Þá rennur stutt en falleg dragá til hafs skammt frá óðalssetrinu , Kinlochmoidart .
Þarna ólst R.N .
Stewart upp við veiðar á laxi og sjóbirtingi .
Tveir mánuðir á Íslandi hvert sumar Í dag ræður Nino Stewart ríkjum í Kinlochmoidart , ásamt Duncan eiginmanni sínum .
Þau búa í hluta setursins , en það var endurgert á fullkominn hátt fyrir um tveimur áratugum , fyrir tilstuðlan myndarlegs styrks frá hinu opinbera í Skotlandi .
Var þetta fyrsta óðalssetrið frá Viktoríutímanum sem fékk slíkan styrk til endurbóta þar í landi .
Síðan hefur Nino Stewart rekið þar einskonar hótel ; húsinu hefur verið skipt í nokkra hluta sem eru til leigu .
Í meginhluta aðalbyggingarinnar geta allt að 18 gist í glæsilega búnum sölum , þar sem allt er upprunalegt ; fornar koparstungur á veggjum , traustleg eikarhúsgögn , uppstoppuð veiðidýr og málverk á veggjum .
Er til að mynda vinsælt að halda glæsibrúðkaup og stórafmæli á staðnum , því einnig er hægt að fá gistingu í afhýsum og smærri húsum sem hafa verið gerð upp á landareigninni .
Yfir arninum í aðalstofunni er málverk af ungum myndarlegum manni .
Þetta er Stewart hershöfðingi ; móðir hans lét mála myndina árið 1915 er hann hafði særst á vígstöðvunum og kom heim að jafna sig .
" Þessi mynd sýnir föður minn mjög vel , " segir Nino .
Hún bætir við að þótt allir sem þekktu hann myndu hafa lýst föður hennar sem lítillátum og vænum manni , þá hafi hann líka verið ævintýramaður og landkönnuður að upplagi .
Það má sjá í skrifum hans , en alls sendi Stewart frá sér ellefu bækur um veiðar og útivist .
Nokkrar þeirra eru skrifaðar fyrir börn og ungmenni og fjalla um ævintýri við stangveiðar og úti í náttúrunni .
Bækurnar skrifaði Stewart þó ekki fyrr en leið á ævina ; fyrst kannaði hann heiminn .
Stewart gekk ungur í breska herinn og notaði stundum leyfin frá hernum í veiðiferðir ; það var í slíku orlofi sem hann kom fyrst til Íslands árið 1912 .
Eftir heimsstyrjöldina fyrri fór hann árlega í þannig leiðangra , til að byrja með einkum til óbyggða í Kanada vestanverðu og til Alaska .
Þar lagði hann stund á stangveiðar , en þær voru að sögn dóttur hans ævarandi ástríða .
" Faðir minn ferðaðist víða á þessum árum , " segir Nino Stewart , " einkum um Alaska .
Á þeim tíma var það langt ferðalag og ferðirnar tóku langan tíma , marga mánuði ; ég held að fyrir honum hafi þetta verið einskonar könnunarleiðangrar frekar en ferðalög .
Hann sótti í að fara til kaldra landa – hann var ekki fyrir baðstrandalíf , " segir hún og hlær .
Eins og fyrr segir sneri Stewart aftur til Íslands um miðjan fjórða áratuginn .
Nino segir að eftir að faðir hennar hóf aftur að veiða á Íslandi hafi það orðið eini áfangastaður ferðalaga hans næstu tvo áratugina .
" Móðir mín fór með honum til Íslands í brúðkaupsferðina en mér er ekki kunnugt um að hún hafi farið aftur þangað með honum , " segir hún .
Sem barn þekkti Nino ekki annað en að faðir hennar hyrfi á braut til laxveiða í tvo mánuði á sumri .
" Mér fannst það ekkert sérkennilegt , svona var þetta bara , " segir hún .
" Hann sigldi venjulega með Gullfossi .
" Merkilegar heimildir Þegar ég kem til Kinlochmoidart hefur Nino Stewart raðað á stórt hringlaga borð í skrifstofu sinni ýmsum munum sem tengjast veiði hershöfðingjans á Íslandi .
Þarna er innrammað kort af Hrútafjarðará , sem hún segir að hafi verið við skrifborðið sem þarna stendur en þar hamraði hann bækur sínar á ritvél .
Framan á tvær svartar innbundnar veiðibækur hafa verið grafin með gylltu letri orðin Hrútafjarðará & Síká .
Í þessum bókum eru gríðarmerkar heimildir um allan veiðiskap Stewarts og félaga hans á árunum 1936 til 1957 , ekki einungis í Hrútafirðinum , heldur einnig í ám á borð við Straumfjarðará , Laxá í Dölum , Vatnsdalsá , Víðidalsá , Miðfjarðará og á sem hann kallaði Laxá við Blönduós en er nú kennd við Ása .
Hana kannaði Stewart fyrir bændur á sínum tíma , eins og hann greinir frá í bók sinni , til að sjá hvort það gæti verið vænlegt að leigja hana út til veiðimanna .
Hann var ekki viss um að svo væri .
Í veiðibókunum eru tilgreindir allir veiddir fiskar , þyngd og veiðistaðir , auk athugasemda um veður , vatnafar og sitthvað annað .
Í þeim eru líka sendibréf sem tengjast veiðiskapnum , afmæliskort sem fjölskyldan í Grænumýrartungu hefur fært Stewart , úrklippur úr íslenskum dagblöðum um Stewart , og meðal annars finn ég í annarri bókinni bréf frá Jóhannesi Kjarval og nokkrar skissur eftir hann .
Þá eru þarna á borðinu ein fjórtán lítil svört myndaalbúm og í þeim er ekki sístan fjársjóðinn að finna .
Þar er fjöldi ljósmynda frá Íslandsferðunum ; myndir af glímu við fiska , af góðri veiði , af landslagi , eggjum í hreiðri , frá ferðalögum um hraunfláka og eyðisanda , myndir frá ánum sem Stewart veiddi í .
Nær allar myndirnar eru merktar á nosturslegan hátt , staðar- og mannanöfnum .
Í öðru herbergi getur að líta allar veiðistangir Stewarts , flugur og hjól , taumaveski og spúna .
Sumum þessara hluta komu dóttursonur hershöfðingans og vinur hans fyrir í glerskáp ; það er einskonar minjasafn um merkan veiðimann .
Í skríni með litlum skúffum eru allskyns fjaðrir og tvinnar ; þetta er fluguhnýtingadót hershöfðingjans , en Nino segir hann hafa eytt miklum tíma við að hnýta flugur .
Sumar fjaðranna eru í umslögum utan um bréf sem íslenskir vinir hans og kunningjar hafa sent .
Á skrifstofu Stewart-feðginanna setti ég upp lítið stúdíó og myndaði öll þessi gögn á næstu dögum .
Í þeim eru ómetanlegar heimildir um stangveiði á Íslandi á fyrri hluta 20. aldar .
" Tókst alltaf að ná fiski " Eftir að hafa gengið einn daginn með fallegri Moidart-ánni , undir gróskumiklu laufskrúði trjánna og rýnt í hylina , segir Nino að faðir sinn hafi þekkt hvern stein þar í botni , hvert strá á bakkanum .
" Hann vissi ALLT um þessa á .
Og hann fékk stóra fiska í henni , " segir hún og sýnir mér til sanninda uppstoppaðan sjóbirting í forstofunni sem vó hátt í tuttugu pund .
" Þetta var metfiskur í ánni , " segir hún .
Sjóbirtingsstofninn hrundi fyrir nokkrum áratugum , rétt eins og laxastofninn , þegar laxeldið hófst við vesturströnd Skotlands .
Það er hörmungasaga en Nino segir sjóbirtinginn aðeins vera að ná sér á strik aftur .
Sonur hennar veiði oft ágætlega í ánni en hann er ástríðufullur veiðimaður eins og afinn .
En hvað með hana , veiðir hún ekki ? Hún brosir .
" Föður mínum hefði þótt gaman hefði ég fengið veiðibakteríuna af meiri krafti – en mér fannst gaman að veiða með honum .
Hann leit kannski út um gluggann hér , gáði til veðurs og sagði , komdu Nino , nú förum við niður að Nursery Pool og veiðum fisk .
Ég var til í það – og honum tókst alltaf að ná fiski .
Ég minnist sérstaklega einnar ferðar að ánni , að veiðistaðnum Upper Nursery .
Hann lét mig veiða niður hylinn og fiskur hrifsaði í fluguna mína .
Þá sagði pabbi að við ættum að byrja aftur efst .
Við færðum okkur upp að hálsinum , ég veiddi niður og svo kom að því að pabbi sagði : Í næsta kasti tekur fiskur fluguna .
Ég man að ég hugsaði , hvaða bull og vitleysa , en auðvitað hafði hann rétt fyrir sér ! " Hún hlær .
" Honum fannst gaman að ganga niður að ánni og ná einum eða tveimur fiskum , en þá hætti hann .
Það var honum alveg nóg .
" Fylgdarmaðurinn hvarf í ána Það dylst engum sem les Íslenskar veiðiár Stewarts , hvað Ísland var honum kært , og árnar – ekki síst árnar hans í Hrútafirði .
Þegar hann tók þær á leigu höfðu þær verið netaveiddar um langt árabil og það hafði gengið nærri laxastofninum .
Stewart var mikill hófsemdarmaður í veiði , naut þess að ganga með bökkum og telja fiskana í hyljum , og eins og dóttir hans segir hætti hann oft að veiða þegar hann var búinn að fá einn eða tvo .
Hann gladdist innilega þegar í ljós kom að hófsemdin sem hann sýndi við veiðarnar stuðlaði að vexti laxastofnsins í Hrútu , en ekki fjölgaði löxunum bara heldur veiddust þar margir vænir ; nokkrir um og yfir 20 pund á hverju ári .
Í einu myndaalbúminu í Kinlochmoidart eru nokkrar ljósmyndir af félaga Stewarts , Greenway að nafni , glíma við og landa metfiskinum í ánni til þessa .
Sá tók 10. ágúst árið 1952 í veiðistaðnum Melar Cliff og vó 31,5 ensk pund .
Þegar leið á tíma Stewarts hér veiddi hann oftar með íslenskum veiðimönnum , einn þeirra var Kristján Einarsson forstjóri , en hann ritar einmitt formála Rivers of Iceland .
Forvitnilegt er að lesa lýsingar Stewarts á aðförum íslenskra veiðimanna , sem kunnu lítið fyrir sér fyrst þegar hann kom en sýndu samt ýmsa hugkvæmni við veiðiskapinn .
" Íslendingar hafa enn ekki lært að veiða á stöng á fínlegan hátt , " skrifar hann og veltir ástæðunni fyrir sér .
" Ég býst við að þessi þungu veiðarfæri séu eðlileg arfleifð maðkaveiðinnar .
Í mörgum tilvikum voru engin veiðihjól á gömlu stöngunum .
Þeir veiddu með línu festa fremst á stangarendann og síðan var það bara gamla góða reiptogið .
Stöngin og línan voru það sterk – og í raun regla að laxinn væri búinn að gleypa krókinn af stærð 3/0 , að ekki var mikil hætta á að missa hann við átökin nema veiðarfærin væru eitthvað léleg .
Þau voru hönnuð og sett saman til að mæta þessum aðstæðum .
Enginn fiskur undir fjórtán pundum átti nokkurn möguleika þegar öngullinn var kominn niður í kok .
" Aðstoðarmenn Stewarts sýndu stundum meira kapp en forsjá , eins og Hjörleifur nokkur , bóndi sem Stewart kynntist í fyrstu ferð sinni til landsins árið 1912 og vildi vera með honum við Straumfjarðará sumardag einn árið 1937 .
" Dag nokkurn kom Hjörleifur með mér að ánni .
Þá bar svo við að ég setti í vænan fisk .
Við töldum báðir að hann væri yfir 20 pund .
Hjörleifur varð mjög æstur og krafðist þess að aðstoða við löndunina .
Ég stóð á frekar hálli klöpp með Hjörleif við hlið mér .
Ég rak ífæruna í fiskinn og um leið stökk Hjörleifur til og klemmdi fiskinn , ífæruna og línuna upp að brjósti sér , sneri við , rann á klöppinni og hvarf með þetta allt ofan í ána .
Ég náði ífærunni og Hjörleifi uppúr en ekki fiskinum .
Þrátt fyrir hve reiður ég varð hef ég fyrir löngu fyrirgefið Hjörleifi kappið , " skrifar Stewart .
Hætti aldrei að hugsa til Íslands Sögu Stewarts hershöfðingja hér á landi lauk síðsumars árið 1957 , tveimur áratugum eftir að hann hafði tekið Hrútafjarárá og Síká á leigu .
Bændur vildu auka arð sinn af ánni , að veitt væri lengur inn í haustið og fjölga stöngum .
Eftir að Salsbury félagi Stewarts hætti að koma til landsins eftir heimsstyrjöldina , var hann oftast einn við veiðar og færði um sjötíu laxa til bókar á sumri , auk þess sem hann veiddi talsvert af bleikju en það þótti honum ekki leiðinlegri veiðiskapur .
Stewart hafði sem reglu að friða efri hluta Hrútafjarðarár , í gljúfrunum , eftir 1. september , og vildi ekki leigja hana áfram við breyttar forsendur .
Í vinsamlegu bréfi sem Stewart ritaði landeigendum í Hrútafirði er hann kvaddi , segist hann aldrei hafa séð eftir því að hafa kosið að eyða öllum þessum sumrum við Hrútafjarðará ; hann hafi " átt margar hamingjustundir á árbökkum hennar , hamingjustundir sem ég mun aldrei gleyma " .
Hann ræður bændum síðan heilt , að þeir muni ætíð í leigusamningi setja þau skilyrði " að ekki megi veiða með maðki , sem beitu " .
Bændur þökkuðu Stewart ágæt kynni en fóru ekki að ráðum hans .
Þótt Stewart hershöfðingi sneri aldrei aftur til Íslands var hann ekki hættur að veiða .
Fyrir utan að kasta flugum í Moidart-ána , tók hann nú að stunda laxveiðar í Noregi og veiddi þar í tíu ár – oft mjög stóra laxa eins og ljósmyndir í Kinlochmoidart vitna um .
Síðast hélt Stewart til veiða í Noregi árið 1967 , fimm árum áður en hann lést .
Hann hætti aldrei að hugsa til Íslands .
" Margir sem höfðu hug á að veiða á Íslandi leituðu til hans , " segir Nino .
" Mjög margir .
Ég man eftir fólki sem kom og leitaði ráða um veiðiskap á Íslandi .
Hann greiddi götu þeirra eftir fremsta megni og fyrir kom að hann aðstoðaði menn við að leigja sér veiðiá á Íslandi .
Svo komu vinir okkar frá Íslandi í heimsókn .
Nei , hann hugsaði oft til Íslands .
" Kjarvalsmyndir Þegar ég fór á dögunum gegnum myndaalbúm og veiðidagbækur Stewarts hershöfðingja á ættaróðali hans í Skotlandi , brá mér óneitanlega þegar ég tók í sundur sendibréf ritað á bláleita örk sem stungið var inn í veiðibókina þar sem Stewart hafði skráð veiði sumarsins 1950 .
Haustið áður hafði bók hans Rivers of Iceland komið út og Jóhannes Kjarval hefur greinilega eignast eintak , því hér var komið þakkarbréf málarans , skrifað í Reykjavík í febrúar það ár , og því fylgdu nokkrar teikningar eða skissur , sex talsins .
Stewart virðist hafa stungið bréfinu og teikningunum inn í bókina eftir lesturinn og þar hafa þær verið í sextíu ár .
Sendibréfið er fallega myndskreytt , með andliti og fígúrum efst , í þeim anda sem oft birtist í verkum meistarans á sjötta áratugnum .
Á milli rissar hann Dyrfjöll og hörpu neðst .
Dyrfjöll eru áberandi í fleiri teikningum ; Kjarval hefur teiknað báðum megin á tvær arkir og hann er ekki að gleðja Stewart með mynd af Tröllakirkju , fjallinu sem gnæfir yfir Hrútafirði og hann hélt mikið upp á , heldur sendir þessa austfirsku fjallasýn .
Þarna eru líka hestar , hundar , kýr , tjöld og fígúrur .
Þá sýnir ein teikningin mannsprófíl , sem freistandi er að telja að sé Stewart sjálfur , og þarna er önnur prófílteikning , af ungum manni eða konu .
Kjarval segir í bréfinu að bróðir sinn á Ísafirði lesi ensku vel og hafi hrifist af bókinni .
Í veiðibók Stewarts hershöfðingja í sveitasetrinu í Skotlandi fann blaðamaður sex teikningar eftir Jóhannes Kjarval með sendibréfi frá listamanninum .
