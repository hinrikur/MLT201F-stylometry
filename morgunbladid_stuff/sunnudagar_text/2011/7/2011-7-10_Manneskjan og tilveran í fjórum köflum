Lárus Jón Guðmundsson hefur sent frá sér nýja ljóðabók , Í Lárusarhúsi .
Grafíkmyndir á bókarkápu og upphafssíðum kafla eru eftir Aðalheiði Ólöfu Skarphéðinsdóttur .
Þetta er önnur ljóðabók höfundar en áður hefur komið út kvæðabókin Fröken Kúla könguló og fleiri kvæði fyrir börn .
Frá sonnettum til ljóðabálka " Já og nei , " segir Lárus spurður að því hvort ljóðin í bókinni hafi eitthvert þema .
" Þetta er svolítið safnkennt , skulum við segja , ljóðin eru frá ýmsum tíma .
Ég hugsa að þemað sé bara manneskjan og tilveran .
" Ljóðin eru ort á um 10 ára tímabili , flest þeirra nýleg , og skiptir Lárus þeim í fjóra kafla .
" Fyrsti kaflinn er að mestu leyti sonnettur , síðan er meira óbundið , í þriðja kaflanum má finna mismunandi bragarform og í þeim síðasta ljóðabálka .
Það er kannski eina skýringin á þessum kaflaskiptum .
" Í byrjun hvers kafla eru litlar myndir og segist Lárus hafa tekið þær úr grafíkmyndinni eftir konuna sína , Aðalheiði Ólöfu , sem er framan á bókarkápunni .
" Myndirnar ríma svolítið við efni ljóðanna , " segir Lárus spurður að því hvort hann hafi valið myndirnar sérstaklega fyrir hvern kafla .
Í bókinni er eftirmáli sem heitir Uppruni andans en þar segir Lárus söguna að baki hverju ljóði .
Hann segist oft sakna þess að vita ekki hvað rak skáld til að yrkja um tiltekið efni .
" Þetta er aldrei gert og kannski er ég að brjóta einhver tabú með þessu , ég veit það ekki , " segir Lárus og bætir við að umfjöllunarefni ljóða geti komið skemmtilega á óvart .
" Hátimbruð ljóð sem manni finnst að hljóti að vera mikil vinna og pælingar á bak við eru svo kannski bara samin á 10 mínútum af einhverju ómerkilegu tilefni .
" Hann tekur undir að ljóðaskýringarnar geti gefið lesendum persónulega tengingu við skáldið .
" Það var einmitt það sem mig langaði svolítið að koma á framfæri .
" diana@mbl.is 