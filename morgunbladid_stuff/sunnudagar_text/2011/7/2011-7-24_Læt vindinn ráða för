Þorgeir Ástvaldsson hefur starfað í fjölmiðlum í 36 ár .
Á sínum tíma byggði hann upp Rás 2 en síðustu tíu árin hefur hann ásamt félögum sínum séð um síðdegisþátt Bylgjunnar , Reykjavík síðdegis , sem er með vinsælustu útvarpsþáttum landsins .
Auk þess er Þorgeir landsmönnum að góðu kunnur sem lagahöfundur og einn meðlima Sumargleðinnar .
Ég geri mér fulla grein fyrir því að starf fjölmiðlamanns er ekki öruggasta starfi í heimi , en ég hef ekki fundið annað starf sem mér finnst skemmtilegra , " segir Þorgeir .
" Það stóð reyndar aldrei til að ílengjast í fjölmiðlastarfinu .
Ég fór í háskólann og lærði landafræði og jarðfræði og ætlaði að fara í framhaldsnám , hugsanlega í skipulagsfræði , en eignaðist mitt fyrsta barn og átti ekki túskilding með gati .
Það var ekki um annað að ræða en að ganga í lið með þjóðaríþróttinni , aukavinnunni .
Ásta Ragnheiður Jóhannesdóttir , núverandi forseti Alþingis , var vinkona mín og vann á Ríkisútvarpinu og sinnti því stórfurðulega fyrirbæri sem hét popptónlist .
Fyrir hennar tilstilli fékk ég vinnu á RÚV og síðan hef ég ekki farið frá útvarpi .
" Handbendi lágmenningar Þú varst fyrsti útvarpsstjóri Rásar 2 og byggðir þá stöð upp .
Hvernig var sá tími ? " Á þessum tíma var einungis ein útvarpsstöð á landinu .
Það er óhætt að segja að það hafi orðið tímamót í lífi mínu þegar mér var nánast einum falið að setja á stofn Rás 2 .
Andrés Björnsson , þáverandi útvarpsstjóri , varð góður vinur minn og reyndist mér mjög vel .
Hann vissi miklu meira en hann lét uppi um andrúmsloftið í samfélaginu og hvernig tímarnir voru að breytast .
Menningarstraumarnir um miðjan áttunda áratuginn voru nokkuð fornfálegir .
Sjónvarpið var stofnað árið 1966 og var bara eins og það var , með fríi á fimmtudögum .
Útvarpið var ein stöð og svo hlustuðum við unga fólkið á Kanann .
Upp úr 1980 varð sú breyting í útvarpi að teknar voru upp beinar útsendingar og þá hrökk elítan við .
Það málfar sem hafði heyrst á öldum ljósvakans fram að því hafði verið klippt og skorið , hver einasta stuna , hósti eða brotalöm í málflutningi manna voru þurrkuð út .
Allt í einu var farið að tala við fólk án þess að klippa og snyrta orðfærið eftir á .
Þarna var íslenskan eins og hún var töluð á götunni .
Menningarelítan vildi hana ekki og líkaði hún ekki , en fékk engu um ráðið .
Ég fékk það draumstarf að byggja upp Rás 2 .
Forskrift Rásar 2 var að vera undirspil í amstri dagsins .
Við Andrés Björnsson ræddum það svo enginn heyrði til að við skyldum láta tónlistina duga framan af og sjá svo til hvort rými skapaðist fyrir viðtalsþætti og annað talað mál .
Rásin fór í loftið 1. desember 1983 .
Það var stór dagur í lífi margra þegar þeir heyrðu alls konar dægurtónlist sem þeir höfðu ekki áður fengið að heyra í íslensku útvarpi .
Það sem kom mér mest á óvart var hvað sumum mönnum var mikið niðri fyrir vegna þessarar nýjungar , það var jafnvel illska í þeim .
Þeim fannst þetta hræðileg þróun í menningarmálum og hættuleg fyrir land og þjóð .
Frá menningarpólitísku sjónarhorni var þetta auðvitað bylting .
Menningarpostular höfðu heilmikið við þetta að athuga og töldu sig þurfa að tala fyrir íslenskri menningu .
Það var mikil hræðsla í þeim um að ég væri að leiða þjóðina inn á menningarbrautir Bandaríkja Norður-Ameríku og hygðist ameríkanísera íslenska þjóð .
Þjóðkunnur rithöfundur sagði við mig á skemmtistað : " Þú ert handbendi lágmenningar og mér er til efs að íslenska verði töluð á Íslandi eftir fimm ár .
Árið 1988 má allt eins búast við að hér verði ekki lengur töluð íslenska .
Þú berð ábyrgð á því ! " En Rás 2 fékk 78 prósent hlustun og átti örugglega sinn þátt í því á þessum tíma að hámenning og lágmenning fóru að blandast og skilin þar á milli urðu ekki jafn skörp og áður .
Fyrsti talmálsþátturinn var svo settur á dagskrá á fimmtudagskvöldum , Þriðji maðurinn með Ingólfi Margeirssyni og Árna Þórarinssyni .
Þá fékk ég símtal úr einni deild Ríkisútvarpsins og sagt var : Jæja , þú ert sem sagt kominn inn á þessa braut .
Það verður ekki auðvelt fyrir þig ! Þjóðin , og einkum unga fólkið , tók stöðinni meira en fagnandi en það voru innanhúsátök og stöðugt erfiðara var að koma saman 24 tíma blandaðri dagskrá .
Ástæðan fyrir því að ég fór loks frá Ríkisútvarpinu var sú að ég fékk ekki að ráða framtíðarstefnu Rásar 2 .
Ég hætti ekki í illu , spilaði My Way með Frank Sinatra og gekk út .
Með mér fóru vinir mínir Jóni Axel Ólafsson og Gunnlaugur Helgason .
Við stofnuðum útvarpsstöðina Stjörnuna , síðan stofnaði ég Aðalstöðina og svo ákvað ég að hætta .
En ég gat ekki hætt , hef aldrei hætt og fór á Bylgjuna .
" Varstu búinn að tapa peningum á stofnun þessara útvarpsstöðva ? " Já , já .
Ég kann ekki að græða peninga .
Stofnun þessara útvarpsstöðva var mikil hugsjón , en hugsjónum fylgja oft vonbrigði .
" Sjálfhverfa er einskis virði Þú varst um tíma í sjónvarpi , sást um morgunþáttinn Ísland í bítið á Stöð 2 .
Kunnirðu vel við þig í sjónvarpi ? " Að vissu marki , en mér finnst útvarp einfaldlega miklu skemmtilegri miðill en sjónvarp .
Í sjónvarpi er maður stöðugt í mynd og mér finnst þægilegra og betra að vera það ekki .
Það er mikið umstang í kringum sjónvarpsupptökur og maður þarf að vera í stöðugum málamiðlunum .
Í útvarpi er maður sinn eigin herra , er trillukall en ekki í þrjátíu manna áhöfn eins og í sjónvarpi .
Sem trillukall á öldum ljósvakans get ég ráðið för og tekið beygjur þegar mér sýnist .
Stóra skipið finnst mér hins vegar alltaf of lengi að beygja .
Ég hef aldrei litið á útvarp sem stökkpall inn í sjónvarp .
Það skemmtilegasta við útvarp er það sem við köllum núið – að miðla einhverju núna , á þessari stundu .
Það gerir útvarpið að óviðjafnanlegum miðli .
Ég hef unnið með alveg frábæru fólki og er óendanlega þakklátur fyrir þau forréttindi .
Ég hef kynnst fjölmörgum í starfi mínu , yndislegu fólki sem ég vildi ekki hafa misst af .
En ég er á miðli þar sem ég tala oft í síma við fólk og oft þekki ég þá viðmælendur ekki í sjón þegar ég hitti þá auglitis til auglitis .
Þetta gerir að verkum að sumir telja mig merkilegan með mig , en svo er alls ekki .
Ég get ekkert að þessu gert .
" Stundum er sagt að fjölmiðlafólk sé afar sjálfhverft , hefur þér sýnst það ? " Innan þeirra raða hefur alltaf verið þannig þenkjandi fólk .
Í seinni tíð er þess beinlínis krafist af ungu fólki sem er að hefja störf í fjölmiðlum að það noti sjálfhverfuna sem vopn til að ná frama .
Þetta er stórhættulegt og skapar ranghugmyndir hjá viðkomandi einstaklingi .
Ég hef alltaf haft of mikinn áhuga á vinnu minni til að leyfa mér sjálfshverfu .
Mér finnst hún einskis virði .
" Þú ert aldrei dónalegur eða ágengur við viðmælendur þína .
" Það er minn stíll og ég hef haldið fast í hann .
Ég hef oft legið undir ámæli fyrir að rífa ekki kjaft .
Það er ein regla sem fjölmiðlamenn sem eru nær stöðugt inni á gafli hjá fólki verða að hafa í heiðri og það er að vera þeir sjálfir .
Ef það gengur ekki þá eiga þeir að hætta .
Þeir sem fara að vera eitthvað annað en þeir eru endast yfirleitt ekki í fjölmiðlum .
Og ef það gengur ekki að ég sé ég sjálfur þá verða menn bara að láta mig fara .
" Sérðu einhvern tímann eftir því að hafa ekki farið í framhaldsnám í landafræði í stað þess að verða fjölmiðlamaður ? " Nei .
Ég fór ungur upp á svið í skólahljómsveit Langholtsskóla sem hét Tempó .
Það hefur varla verið feimnari drengur á Íslandi en ég var þá og ég held að ég hafi farið á svið til að ögra sjálfum mér .
Ég lærði fljótt að það er betra að sjá eftir því sem maður gerir en því sem maður gerir ekki .
Ég hef stundum verið í vinnu sem mér hefur ekki hugnast , en hef látið mig hafa það .
Ég hef líka farið í störf sem ég hafði ákveðna fordóma gagnvart en reyndust svo vera bráðskemmtileg .
Það sem ég er að segja er að maður á að láta vindinn ráða för og fara eftir fyrsta hugboði .
Í lífinu hefur reynst mér vel að vera hlýðinn fyrsta hugboði .
" Hvernig finnst þér fjölmiðlaumhverfið vera í dag ? " Í dag er mikill órói yfir fjölmiðlum .
Netið er stóra byltingin .
Jafn dásamleg tækni og netið er þá hefur það aukið þann misskilning manna að þeir geti sagt hvað sem er í illsku og óþverraskap .
Síðan vitna aðrir fjölmiðlar í þessi orð .
Þetta verður ekki stöðvað með því að skrúfa fyrir tæknina en það verður að kenna fólki að almennt siðferði á að gilda í fjölmiðlum .
Fjárhagslega baklandið í fjölmiðlum er undarlegt og ekki á vísan að róa í þeim efnum .
Það eru miklar sviptingar í þessu umhverfi , mikið um breytingar og uppstokkun .
Ég er með þennan þátt Reykjavík síðdegis á Bylgjunni og hef til allrar hamingju fengið að vera í friði í tíu ár .
Það er algjör undantekning , því í fjölmiðlum er yfirleitt verið að breyta á öðrum forsendum en að bæta .
Öll erum við vanaföst inn við beinið og mismunandi þolin gagnvart breytingum .
Það er gott að geta gengið að einhverju vísu .
Þér og mér líður vel ef við vitum af því að við eigum gott heilbrigðisstarfsfólk eða listamann sem gerir góða hluti og gleður mann og hefur fengið nægan tíma til að vinna að list sinni .
Ég held líka að hlustendum þyki gott að geti gengið að vissum atriðum sem vísum í dagskrá fjölmiðla .
" Við verðum að minnast aðeins á tónlistina .
Þú hefur samið nokkur vinsæl lög , þar á meðal Ég fer í fríið sem svo að segja allir Íslendingar kunna .
Þú syngur svo enn með félögum þínum í Sumargleðinni .
Skiptir tónlistin þig miklu máli ? " Tónlistargyðjan hefur lengi verið kærastan mín og ég losna sennilega aldrei við hana .
Músíkin hefur verið dópið í minni ætt og þar hafa menn verið meira og minna forfallnir í söng .
Móðir mín spilaði á orgel og söng í kórum .
Pabbi minn söng með Leikbræðrum , sem er ættarkvartett , og var formaður Karlakórs Reykjavíkur og söng þar í áratugi .
Systkini mín eru í tónlist , eins og ég .
Tónlistin er mín hvíld frá daglegu amstri .
Ég hef samið mörg lög og er ekki hættur að semja , en lögin koma í gusum .
Eins og í svo mörgu læt ég þar vindinn ráða för .
Stundum verð ég hálf feiminn við þetta stúss mitt og segi kannski við félaga mína í Sumargleðinni : " Æ , núna nenni ég ekki að syngja Ég fer í fríið .
" Þegar ég sagði þetta eitt sinn sagði Raggi Bjarna : " Já , þú segir nokkuð .
Ég söng Vertu ekki að horfa svona alltaf á mig fyrst árið 1960 og söng það síðast í gærkvöldi .
Lærðu að lifa við þetta , syngdu lagið og ef það gleður einhvern þá er það gott .
" Þetta var vel sagt hjá þessum góða vini mínum .
" 