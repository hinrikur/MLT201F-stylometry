Söngstíl smávöxnu söngkonunnar með stóru röddina hefur verið líkt við þær Ninu Simone og Sarah Vaughan .
Tónlist hennar má lýsa sem eins konar blúspoppdjassblöndu sem Amy ljær alveg sérstakan tón með einkennandi tregafullri rödd .
Söngkonan gaf út tvær plötur en ekkert nýtt efni hafði borist frá henni síðan platan Back to Black kom út árið 2006 .
Tónlistarfréttir af söngkonunni hafa því verið litlar en þeim mun meira barst af slæmum fregnum af einkalífi hennar .
Amy varð þekkt fyrir eiturlyfjaneyslu og misnotkun áfengis .
Sumir vilja kenna fyrrverandi eiginmanni hennar , vandræðagemsanum Blake Fielder-Civil , að nokkru leyti um það að neyslan fór úr böndunum .
Undir það síðasta var Amy farin að halla sér sérlega mikið að flöskunni og hætti nýverið við tónleikaferð sína eftir að hafa verið of drukkin til að syngja á tónleikum í Serbíu .
Ófáar myndir eru til af henni að fá sér sopa á tónleikum og segja má að á kaldhæðnislegan hátt hafi seinna nafn söngkonunnar , Winehouse , átt vel við hana .
Það má draga í efa að Amy hafi alltaf sýnt fjölmiðlum og aðdáendum sitt rétta andlit .
Þó glittir augljóslega í vanlíðan hennar eftir sambandsslitin við Fielder-Civil á plötunni Back to Black .
Platan er eiginlega einn allsherjar svanasöngur til mannsins sem ku hafa bundið enda á samband þeirra .
Árið 2007 tóku þau þó upp þráðinn aftur og voru þá gift í tvö ár .
Textinn við lagið Tears Dry on Their Own segir kannski allt sem segja þarf .
Þar syngur Amy um að sólin setjist þegar hann gangi í burtu og þó hún viti að þau passi ekki saman hafi hún samt dregist að honum og orðið háð honum .
Amy Winehouse fannst látin í íbúð sinni í London síðastliðinn laugardag .
Dánarorsök hefur ekki verið gerð opinber en almannarómur virðist sammála um að þar hafi vímuefnaneyslan átt sinn þátt .
Sumum þykja fjölmiðlar hafa farið offari við fréttir af andlátinu .
Guardian-blaðamaðurinn Hadley Freeman gagnrýnir fjölmiðla fyrir klénar fyrirsagnir á borð við " They Tried to Make Her Go To Rehab , She Said No No no " sem birtust í New York Post .
Þá segir hún út í hött að tala um að dauði Amy hafi verið óumflýjanlegur og hamra á því að hún hafi nú gengið í hinn fræga " 27 ára klúbb " .
