Yfirvöld í kínversku borginni Kunming hafa gert tveimur Apple-verslunum að loka .
Þar voru vissulega til sölu ekta Apple-vörur en verslunin sjálf var hins vegar eftirlíking af Apple-verslun .
Rannsókn á ólöglegum verslunum ku hafa verið hrundið af stað eftir að bandarískur bloggari komst á snoðir um einstaklega vandaða eftirgerð af " Apple-verslun " .
Virtist verslunin svo ekta að starfsfólkið var þess fullvisst að það ynni í alvöru fyrir Apple-fyrirtækið .
Rannsóknin leiddi hins vegar í ljós að fimm " Apple-verslanir " í borginni seldu Apple-vörur án leyfis frá höfuðstöðvum fyrirtækisins í Kaliforníu .
Aðeins tveimur var þó gert að loka .
Apple-vörumerkið er eitt það verðmætasta í heiminum en mikið er um að ólögmætir milliliðir selji áfram ekta Apple-vörur sem þeir hafa smyglað til Kína til að sleppa við skatta .
Í raun eru aðeins fjórar ósviknar Apple-verslanir í Kína og er þær að finna í Peking og Shanghai .
Frá þessu segir á fréttavef Reuters .
Reglum ekki framfylgt Kínversk yfirvöld hafa hingað til ekki verið þekkt fyrir að fylgja fast eftir lögum um höfundarrétt .
Kínversk lög miða þó að því að vernda vörumerki og einnig segir í reglum að ólöglegt sé að herma eftir útliti verslana .
Kvartað hefur verið yfir því bæði í Bandaríkjunum og öðrum vestrænum löndum hve langt Kína sé á eftir í baráttunni gegn höfundarréttarstuldi .
Í maí síðastliðnum var Kína til að mynda í sjöunda sæti bandaríska viðskiptaráðsins yfir þau lönd sem síst koma í veg fyrir slíkan stuld .
Eftirlíking eða fölsun Apple-vörur eru ekki það eina sem þarf að hafa eftirlit með í Kína en landið hefur löngum verið þekkt fyrir að framleiða ógrynni eftirlíkinga af fatnaði og varningi af ýmsu tagi .
Bandaríska vefsíðan cbsnews.com segir frá því að fyrir nokkrum árum hafi útsendarar bandaríska fréttaskýringaþáttarins 60 mínútna fundið litla verslun í kínversku borginni Donguan .
Þar var hægt að kaupa Callaway-golfsett á rétt rúmlega 30.000 krónur .
En í Bandaríkjunum kostar slíkt sett um 350.000 krónur .
Þetta lága verð viðurkenndi verslunareigandinn fúslega að væri vegna þess að settið væri eftirlíking .
Eða fölsun eins og forsvarsmenn Callaway myndu kalla það .
Verksmiðja í Donguan framleiðir ein 500 slík sett á viku og hafa starfsmenn verksmiðjunnar ekki hugmynd um að þeir séu að vinna ólöglegt starf .
Vörur eru búnar til samkvæmt móti og það mót gengur síðan gjarnan mann fram af manni .
Þannig verður vörufölsun fjölskylduiðja , ef svo má segja .
Víða um Kína má finna slíkar verslanir og jafnvel heilu verslunarmiðstöðvarnar sem eru ekkert nema eftirlíkingar af öllu því fínasta og flottasta sem finnst í fatamerkjum .
Ef til vill eru Kínverjar nú eitthvað að taka sig á í þessum málum .
Í það minnsta ef marka má nýjustu rannsókn en auk þess hafa falsaðar vörur reglulega verið gerðar upptækar í skipulögðum áhlaupum lögreglu síðastliðin ár .
Birkin-taskan var ekki gervi Sex and the City-skvísan Samantha Jones gafst upp á biðinni eftir að eignast Birkin-tösku .
Hún keypti sér því gervitösku úr bílskotti töskusala .
Skömmu síðar sakaði hún stúlku eina í samkvæmi um að hafa stolið gervitöskunni .
Kom þá í ljós að umrædd taska var stúlkunnar og ekta í þokkabót .
Hvaða vörumerki má bjóða þér að fá saumað í skóna ? Það er ekki bara í Kína sem finna má eftirlíkingar af merkjavöru á góðu verði sem oft eru ekkert svo ólíkar þeim ekta í útliti .
Þeir sem hafa ferðast til Tyrklands hafa kannski komið heim með eitt " Gucci " -veski eða " Levis " -buxur , en þar ytra úir og grúir af slíkum verslunum .
Í New York fer slík sala ekki jafn opinberlega fram en þeir sem rölta eftir Canal Street mega vera viðbúnir því að heyra hvíslað laumulega " Fendi , Fendi , Rolex , Rolex " af götusölum sem þar raða sér upp og leiða viðskiptavini sína svo jafnvel um þrönga ganga og bakstiga að góssinu .
Í Bangkok mega viðskiptavinir sem láta sauma á sig skó líka búast við því að vera spurðir hvaða vörumerki þeir vilji fá saumað í skóna ? Svona ganga nú kaupin fyrir sig á eyrinni sums staðar en víða eru viðurlög gegn slíku hörð .
Til að mynda segir í ítölskum lögum að hver sá sem dreifi falsaðri vöru , undir því yfirskini að um raunverulega útgáfu sé að ræða , geti hlotið allt að 20.000 evra sekt , sem samsvarar rúmlega þremur milljónum íslenskra króna , eða tveggja ára fangelsisvist .
