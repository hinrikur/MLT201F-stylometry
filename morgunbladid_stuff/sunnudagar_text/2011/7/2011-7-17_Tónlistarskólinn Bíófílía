Í dag lýkur fyrstu Bíófílíutónleikaröð Bjarkar , en tónleikarnir / verkefnið hafa nú verið keyrði í gegnum sjö tónleika á Manchester International Festival , þar sem Björk og hennar fólki hefur gefist færi á að snikka hluti til og laga .
Tónleikarnir , eins og verkið allt , er síst meitlað í stein en segja má að eigindi þess sé að breytast og vaxa .
Gagnverkandi þáttur þess felst m.a. í námsbúðum þar sem ungir skólakrakkar eru uppfræddir um tónlist í gegnum smáforrit eða öpp sem fylgja lögunum sem mynda Bíófílíu .
Dr. Nicola Dibben , Nikki Dibben , sá um að skrifa texta við smáforritin auk þess sem hún kom að skipulagi námsbúðanna sem voru settar upp að degi til í Campfield Market Hall , sama stað og hýsti tónleika Bjarkar að kvöldlagi .
Blaðamaður hitti á Dibben í Manchester en kláraði svo skrafið kvöld eitt í vikunni með tilstuðlan undraforritsins Skype .
Gott ef tebollinn var ekki innan seilingar .
– Hvernig kom það til að Björk hafði samband við þig ? " Hún hafði samband við mig fyrir meira en tveimur árum og þá var hún að semja lögin .
Hugmyndin um að tengja plötuna eða lögin smáforritum ( " app " ) var þá komin fram og hana langaði til að starfa með tónlistarfræðingi þar sem lögin yrðu að einhverjum hluta tengd uppfræðslu eða kennslu .
Hún talaði um að Bíófílían yrði nokkurs konar tónlistarskóli .
Á þessum tíma var ég við það að eignast barn og ég fór í fæðingarorlof stuttu síðar .
Þannig að ég hófst ekki handa fyrr en fyrir ári .
Ég hafði skrifað bók um Björk og hún var ástæðan fyrir því að leitað var til mín , Björk var víst ánægð með það hvernig ég fer með hana þar ! [ umrædd bók kom út 2009 en þar tekur Dibben tónlist Bjarkar akademískum tökum .
Dibben kennir við tónlistardeild Sheffield-háskóla en sérsvið hennar eru sálfræði tónlistar , samtíma dægurtónlist og kennslufræði ] " .
– Þú hefur væntanlega verið ánægð með að hún hafi leitað til þín ? " Að sjálfsögðu .
Ég var upp með mér ! Ég reyndi nefnilega mikið að ná til hennar þegar ég var að skrifa bókina en það gekk aldrei upp .
Svo hafði Derek Birkett ( yfirmaður One Little Indian , útgáfufyrirtæki Bjarkar í Bretlandi ) samband við mig og spurði mig hvort ég væri til í að hitta Björk vegna þessa verkefnis .
Ég trúði varla eigin eyrum .
" – En hvaða hlutverk var þér svo ætlað nákvæmlega ? Áttir þú að sundurgreina lögin eða ? " Björk vildi að ég skrifaði stutta texta um tengsl sjálfrar tónlistarinnar við umfjöllunarefnið .
Lögin tengjast náttúrulegum fyrirbærum og hún vildi að ég greindi hvernig lögin eru upp byggð með tilliti til þess .
Hvert og eitt smáforrit reynir að leiða hlustandann inn í byggingu laganna og hvernig þau virka .
Það var þessi námsvinkill Bíófílíunnar sem kallaði á tónlistarfræðing mætti segja .
" – Þetta er mjög athyglisvert í ljósi þess að poppurum / rokkurum er jafnan umhugað um að útskýra lagasmíðar sínar sem minnst en hér er hins vegar enginn leyndardómur á ferð .
Eða hvað ? " Rétt .
Upp að vissu marki setur hún allt upp á borð en á sama tíma var hún nokkuð nákvæm með það hvaða hluti laganna ætti að setja undir smásjána .
Hún upplifir lagauppbyggingu á mjög persónulegan hátt eins og allir .
Eins og með " Crystalline " ( fyrsta smáskífan ) þar sem í smáforritinu er farið niður mjó göng sem opnast svo inn í stórt rými .
Hún sér lagið svona , en það er ekki víst að allir geri það .
En þetta er hennar leið til að sýna fólki fram á lagauppbyggingu og jafnvel aðstoða fólk sem býr ekki yfir tónlistarmenntun við að dýpka skilning sinn á því hvernig lagasmíðar ganga fyrir sig .
" QR : Smelltu á kóðann til að sjá fréttaskeið um Bíófílíu Tónlistarheimurinn opnaður upp á gátt " Þessu er hagað þannig að við notum smáforritin sem kennslutæki , m.a. við að búa til nýja tónlist .
Krakkarnir fá líka að skoða og læra um hljóðfærin sem eru notuð á tónleikum , " segir Dibben um Bíófílíunámsbúðirnar .
" Ég veit ekki alveg hvernig þessum námsbúðum verður hagað í öðrum löndum .
Tónleikaraðirnar í kringum Bíófílíu í hverju og einu landi verða byggðar upp svipað og þessar búðir en það verða einhver tilbrigði við stef og fer þá væntanlega eftir löndunum .
Það verður sem sagt unnið með það hvað hentar á hverjum stað fyrir sig .
Í Manchester vorum við t.d. að vinna með blandaðan hóp barna , sum höfðu enga reynslu af tónlistarmenntun á meðan önnur voru lengra komin .
" – En hvað finnst þér persónulega um þetta verkefni Bjarkar og þá sérstaklega hvað þennan námsþátt varðar ? " Það er dálítið fyndið að sem tónlistarfræðingur þá gæti ég tekið upp á því að vera móðguð .
Bíófílían er að hluta tilkomin sökum óánægju Bjarkar með eigin tónlistarkennslu , henni fannst fáránlegt að læra bara um gömul , þýsk tónskáld og fannst kennslan þurr og leiðinleg .
" Bjarkarnámið " gengur þá út á að fólk læri um tónlist á myndrænan hátt , án mikilla flækja eða málalenginga – sem starf mitt gengur hins vegar dálítið út á ( hlær ) .
En að þessu sögðu þá er ég á hennar línu með þetta allt saman .
Ég er af sömu kynslóð og hún og ég upplifði sannarlega hve þurrt þetta var í mínu tónlistarnámi .
Þar voru engar tengingar í gangi , námið kom lítið við það sem ég var að hugsa eða pæla í á þeim aldri .
Björk er hins vegar að takast að opna augu fólks fyrir hlutum sem er illmögulegt með hefðbundinni kennslu og nýtir nýjustu tækni og vísindi í þaula til þess .
" 