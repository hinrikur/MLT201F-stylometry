Charlie Huston - The Mystic Arts of Erasing All Signs of Death * * * - Þetta er ekki alveg nýr reyfari , um það bil ársgamall , en vel þess virði að lesa hann þrátt fyrir það .
Í sem skemmstu máli segir hann frá ungmenni sem glímir við áfallastreituröskun og birtist í því að piltur bítur af sér alla sem sýna honum hlýju eða vináttu .
Fyrir vikið er hann nánast vinalaus orðinn þegar hann ræður sig í vinnu við það að þrífa upp eftir andlát , hreinsa til í húsum þar sem einhver hefur svipt sig lífi , eða verið myrtur eða orðið bráðkvaddur og síðan legið og rotnað dögum eða vikum saman .
Þessi ógeðfellda vinna verður til þess að hann finnur ró í sinni , en líka spilar þar inn í að hann fellur fyrir dóttur eins fórnarlambsins , sem hann hefði reyndar betur látið ógert eins og kemur í ljós .
Ekki vantar viðbjóð í bókina , eins og efni hennar gefur til kynna , og ekkert er dregið undan í lýsingum á þrifum og útmokstri á ógeði .
Hún er þó skemmtileg aflestrar þó fléttan sé fullsnúin og persónur ekki sannfærandi .
Denise Mina - The End of the Wasp Season * * ½ - Denise Mina er ný stjarna á síbreytilegri festingu breskra glæpasagnahöfunda .
Hún er skosk og ekki langt frá öðru skoskum reyfarahöfundum , yfirbragðið drungalegt , ofbeldið raunsæislegt og fráhrindandi og allar persónur , hvort sem þær eru vænar eða illar , meingallaðar .
Svo er farið , til að mynda , með sögupersónuna Alex Morrow , kasólétt og eitursnjöll , ekki bara með mikla ályyktunargáfu , heldur og mikill mannþekkjari og eftirtektrarsöm .
Hún er líka nösk á mannfólkið , sér inn í innstu kima sálarkytrunnar .
Þar sem hún glímir við sálarflækjur sjálf , komin af vondu fólki og á bróður sem er erkiskúrkur , hefur hún líka skilning á ágöllum annarra og á því auðvelt með að sjá í gegnum fingur sér með það sem ekki skiptir máli við framgang sakamálsins .
Því er ég svo langorður um Morrow að bókin er eiginlega meira og minna um hana , því þó að hún sé að fást við grimmdarlegt morð sem tengist sjálfsvígi forsmáðs brakúna , þá fer mikið púður í að greiða úr flækjunum í kollinum á Morrow .
Sumum finnst það kannski galli , en öðrum kostur .
Hvað mig varðar þá fannst mér bókin vel heppnuð og flækjan snúin , en að því sögðu þá er ég orðinn frekar leiður á hörmulega hörmulegu lífi fólks norðan við Tyne-fljót , eða eins og því er gjarnan lýst í skoskum reyfurum , ekki síst þegar við bætist að lögregluforingjar þar eru illa gefnir og illgjarnir , og því verri sem þeir eru hærra settir .
Dæmi um það hve allir eru vondir þar fyrir norðan er siðblind morðóð ungmenni , vergjörn og illa innrætt barnfóstra , drykkfelld móðir , ágjörn hjákona , drykkfelldur prestur og svo má lengi telja .
Úff ! Árni Matthíasson arnim@mbl.is 