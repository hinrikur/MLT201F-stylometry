7:30 Ég vakna við það að mamma mín eða pabbi koma inn til mín og vekja mig .
Ég er með FM957 í gangi frá kvöldinu áður þar sem ég sofnaði út frá því .
Strákarnir í Villta vestrinu á FM gera allt vitlaust á morgnana ! Síðan fer ég og fæ mér að borða morgunmat , að því loknu fer ég og geri mig kláran fyrir vinnu .
8:15 Þá fæ ég mömmu til að skutla mér í vinnuna , ég er að vinna í Vinnuskóla Kópavogs og er í hópi við Vatnsendaskóla og það tekur smá-tíma fyrir mig að koma mér uppí Vatnsendaskóla þar sem ég bý í Smárahverfinu .
8:25 / 30 Mættur til vinnu , hitti vinnuhópinn minn fyrir utan skólann og við förum og sækjum verkfæri í vinnuskúr sem er fyrir utan skólann og löbbum í beð sem Vinnuskólinn er búinn að setja hópinn á .
8:40 Hópurinn kominn við Álfkonuhvarf og við byrjum að vinna í stóru beði þar .
10:00 Nestistími ...
þar fæ ég mér stundum að borða eða þá nota tímann til að hvíla mig og leggst í grasið .
10:15 / 20 Byrjum aftur á að vinna og spjalla ...
11:30 Vinnudeginum okkar er lokið og ég fer í strætóskýlið hjá Vatnsendaskóla og tek strætó heim .
11:50 Ég labba inn um dyrnar heima , beinustu leið í sturtu og fer síðan og fæ mér að borða með mömmu og pabba .
Síðan kíkir maður oftar en ekki í tölvuna og tekur þennan " basic " internetrúnt ...
Facebook , Twitter og þessar síður .
13:00 Á þessum tíma fer mig oftar en ekki að langa að hitta einhverja vini .
Í dag fékk ég vinkonu mína í heimsókn .
14:30 Vinkona mín kemur í heimsókn og við ákváðum að fara í sund .
Árbæjarlaugin varð fyrir valinu í þessu frábæra veðri sem var þennan dag .
15:00 Við ákveðum að taka strætó í sund í Árbænum ...
það er svolítið mikið vesen að taka strætó þangað uppeftir .
Tók strætó uppí Mjódd og svo í Hólana í Breiðholtinu og þaðan að labba í Árbæjarlaug .
Skemmtilegt umhverfi þarna í kring .
15:30 Kominn ofan í sundlaugina .
Rosalega mikið af fólki , en það var hægt að koma þarna smá og " tana " þó svo ég hafi ekki fengið neinn lit , en þá er alltaf gott að kíkja í sund .
18:00 Kominn úr sundinu .
Labba til baka uppí Hólana í Breiðholti og þar er beðið eftir strætó .
Strætóferðin var mjög löng , eins og strætóferðir verða oft .
18:40 Kominn í Hamraborgina í Kópavogi og þar fórum við vinkona mín í Nóatún og ég fékk mér að drekka , og síðan var labbað niður á Subway og hún fékk sér kvöldmat þar og við vorum þar á meðan við biðum eftir strætóinum í Smárahverfið .
19:36 Strætó tekinn í Smárahverfið í Kópavoginum og við löbbuðum úr strætóskýlinu og heim til mín .
20:00 Komin heim til mín og þar tekur á móti okkur grjónagrautur og annað góðmeti sem mamma mín er búin að vera að elda ...
hún er snilldarkokkur þessi kona ! 20:30 Búinn að borða og ganga frá eftir mig ! Við förum í herbergið mitt og förum í tölvuna og svona , poppuðum , hlustuðum á tónlist , sjónvarpið var í gangi , spjölluðum og gerðum bara fullt af skemmtilegum hlutum ! 22:40 Vinkona mín labbar út í strætóskýli frá mér og ég er einn eftir heima í tölvunni 23:00 Fór og fékk mér smá-kvöldsnarl ( sem stundum verður að miðnætursnarli ) og vaskaði upp eftir poppið og herlegheitin sem fylgdu því .
Síðan komu mamma mín og pabbi heim úr göngutúr en þau höfðu verið í heimsókn hjá ömmu minni .
23:15 Fór að gera mig kláran fyrir svefninn , bursta tennur , þvo mér í framan og allt þetta sem maður gerir áður en maður fer að sofa .
23:30 / 40 Leggst upp í rúm með tölvuna mína , sem ég fer með eins og barnið mitt , mér þykir svo vænt um þessa elsku ! Spjalla við nokkra vini á Facebook og Skype jafnvel , tékka á nokkrum bloggsíðum frá Noregi sem ég skoða daglega .
Síðan kíkir maður stundum á MBL sjónvarp til dæmis og tékkar á einhverju skemmtilegu efni sem hefur komið inn um daginn og hlæ oftar en ekki að því sem fyndið er þar , gott svona fyrir svefninn .
Síðan loka ég tölvunni svona í kringum 00:00 , kannski aðeins seinna og leggst á koddann , oftar en ekki með næturvaktina á FM957 í gangi .
Mjög gott að sofna við það .
Æðislegum degi lokið ! 