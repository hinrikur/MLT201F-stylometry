Knattspyrnufélagið Valur fagnar 100 ára afmæli í ár og af því tilefni hannaði Guðmundur Jörundsson sérstakan hátíðarbúning fyrir félagið .
" Ég sóttist eftir þessu , " segir hann um hvernig þetta kom til .
" Grunnhugmyndin var að þetta átti að vera búningur sem þeir myndu spila í allt sumarið , " segir hann en út af styrktaraðilunum var það snúið .
" Þeir áttu að spila í þessu á afmælisleiknum en þetta endaði í að vera söluvarningur og svo voru strákarnir myndaðir í þessu .
Þetta er hinn opinberi afmælisbúningur , " segir hann en búningurinn er óneitanlega virðulegri en þeir sem leikmennirnir klæðast venjulega .
Guðmundur útskrifaðist sem fatahönnuður frá Listaháskóla Íslands í vor og vakti útskriftarlína hans töluverða athygli .
Hann starfar líka sem aðalhönnuður Herrafataverzlunar Kormáks & Skjaldar og hefur gert jakkaföt fyrir þessa herramannslegu búð .
Vantar fallega búninga " Ég elska Val svo mikið , " segir hann um af hverju hann langaði til að gera þetta .
" Mig langaði til að gera eitthvað fyrir Val á afmælinu .
Mér fannst hafa vantað fallega búninga í fótboltanum .
Það er svo sjaldan sem búningarnir eru fallegir .
" En hvað finnst honum helst vanta í búningana ? " Það er lítið sem þarf að gera , helst leita aftur í að gera fallegri smáatriði .
Það eru auglýsingarnar sem sjúska þessa búninga alltaf strax , " segir hann en auglýsingar frá hinum ýmsu fyrirtækjum eru ekki prýði á búningunum þó þær kunni að vera gagnlegar .
Einna mest áberandi við hátíðartreyjuna er reimaða hálsmálið , sem Guðmundur segir vera " mjög klassískt " .
Hann er með hugmynd um að gera síðar búning sem liðið gæti spilað í og ljóstrar upp pælingum um leðurbætur og leðurreimar .
Hefur það ekki áhrif á leikmenn hvernig þeir taka sig út í búningnum ? " Þeir hefðu náttúrlega unnið þennan leik ef þeir hefðu spilað í þessu ! " segir Guðmundur og vísar til afmælisleiksins við ÍBV .
Treyjan er úr bómull Efnisval afmælisbúningsins er óvenjulegt , treyjan er úr bómull en núorðið eru alltaf notuð gerviefni í þessar flíkur .
" Það er strax miklu fallegra að hafa þetta úr bómull .
En það er hægt að gera fallegar treyjur þó þær séu úr gerviefni , " segir hönnuðurinn sem valdi líka efnið með tilliti til aðdáendanna en það er auðvitað miklu þægilegra að vera í bómullartreyju .
Annað sem Guðmundi fannst að jafnaði ekki vera fallegt í fótboltabúningum er hvernig er prentað með stafrænum hætti á þá .
Valsmerkið er saumað í hátíðartreyjuna sem hann hannaði .
" Það gerir svo mikið .
Það er svo ljótt þegar þetta er prentað , " segir hann en stórt Valsmerki er fyrir miðju á treyjunni .
Merkið er vel staðsett með tilliti til þess að hægt er að vera í jakka yfir á leikjum án þess að skyggja á merkið .
Innblásturinn að þessu og öðru kemur úr sögu Vals en Guðmundur skoðaði gamlar myndir og notaði smáatriði héðan og þaðan .
Guðmundur hefur alltaf verið mikill aðdáandi Valsliðsins og æfði bæði fótbolta og handbolta með liðinu .
Hann fylgist helst með íslenska boltanum og hefur gaman af stemningunni í kringum leikina .
Langar að gera landsliðsbúning Hann fylgist líka með íslenska landsliðinu en er mjög ósáttur við búninginn .
" Landsliðið er búið að vera í einhverjum ljótasta búningi í heimi síðustu tíu ár , " segir hann og verður dapur í bragði .
Hönnuðurinn hefur mikinn áhuga á því að " poppa upp " búninginn fyrir landsliðið og ætlar að koma með tillögur þessa efnis með vini sínum , grafíska hönnuðinum Hjalta Axel Yngvasyni .
" Það góða við landsliðsbúninginn er að það mega ekki vera auglýsingar á honum en það er það sem venjulega skemmir treyjurnar .
Það væri auðvelt að gera fallegan búning .
Þótt landsliðið sé lélegt gætu þeir að minnsta kosti verið í fallegum búningi og unnið önnur lið þar í sálfræðistríði þar sem þeir eru glæsilegri en hitt liðið .
" Varðandi stuttbuxurnar í afmælisbúningi Vals þá hannaði Guðmundur mjög stuttar stuttbuxur sem fóru ekki í framleiðslu .
" En fyrsti búningurinn sem ég gerði var fyrir Knattspyrnufélagið Mjöðm sem ég er í .
Þær stuttbuxur voru mjög stuttar og það er allt annað líf að spila í þessu .
Maður er léttari allur , " segir Guðmundur og hristir hausinn yfir körfuboltakvartbuxunum og segir nánar frá þessu félagi sínu .
Spilar með Mjöðminni " Knattspyrnufélagið Mjöðm er góður félagsskapur með misgóðum knattspyrnumönnum .
Þetta er mjög skemmtilegt , stór og breiður hópur .
Við spilum í Carlsberg-deildinni , sem er utandeild í sjö manna bolta , " segir hann og útskýrir að fótbolti sé góð hreyfing og útrás og líka sé gaman að félagsskapnum í kringum þetta .
Félagið er fjögurra ára gamalt .
" Ég var alltaf framherji fyrst í Mjöðminni , svo hætti ég að skora og fór inn á miðjuna .
Þá komu líka betri menn inn í liðið sem skoruðu meira .
En ég á fyrsta gullskóinn sem Mjöðmin hefur veitt og er stoltur af því , " segir hann en núverandi handhafi hans er DJ Margeir .
Þessi brennandi áhugi á fótbolta sem Guðmundur býr yfir er kannski ekki dæmigerður fyrir fatahönnuði og tískuheiminn og grínast hann með þetta : " Það er fínt að fá svona smá karlmennsku á móti þessu kvenlæga .
" 