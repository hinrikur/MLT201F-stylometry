Fjórða málsgrein í 17 síðna langri samstarfsyfirlýsingu Samfylkingarinnar og Vinstrihreyfingarinnar - græns framboðs frá því 10. maí 2009 er svohljóðandi : " Ríkisstjórnin mun beita sér fyrir opinni stjórnsýslu , auknu gagnsæi og lýðræðisumbótum .
Ríkisstjórnin mun kappkosta að byggja upp á Íslandi opið og skapandi umhverfi sem stenst samanburð við það sem best gerist í nágrannalöndum okkar í Evrópu , bæði að því er varðar efnahag og lífsgæði .
Í þeim efnum horfum við sérstaklega til frændþjóða okkar á Norðurlöndum .
" Þetta hefur ríkisstjórn Jóhönnu Sigurðardóttur ekki gert , alls ekki og fremst í flokki pukrara , leynimakkara og ógegnsæis fer sjálfur oddviti ríkisstjórnarinnar , Jóhanna Sigurðardóttir .
Hún velur sér við hverja hún talar , hverjum hún svarar og hvort hún yfirhöfuð svarar .
Jóhanna Sigurðardóttir , forsætisráðherra Íslands , sker sig úr með áberandi hætti , hvað þetta varðar , því hún dvelur beinlínis langdvölum í felum .
Hún svarar ekki í síma , þegar reynt er að hafa samband við hana símleiðis ; hún svarar ekki skilaboðum ; hún stendur sig mjög vel í því að láta alls ekki ná í sig og þá er það upptalið sem ég man eftir í fljótu bragði að hún standi sig vel í .
Það var fimmtudaginn 30. júní sl. sem ég hóf eina ferðina enn tilraunir mínar til þess að fá samband við forsætisráðherrann .
Ég hringdi í ráðuneytið og bað um samband við ritara forsætisráðherra .
Sú elskulega kona sagði mér að Jóhanna væri upptekin .
Ég bað fyrir skilaboð til hennar og sagði að ég myndi ekki tefja hana lengi .
Væri bara með eina fyrirspurn .
Hún lofaði að koma boðunum til skila , sem ég efast ekki eitt andartak um að hún hafi gert .
En allt kom fyrir ekki .
Ítrekaðar hringingar mínar allan fimmtudaginn og föstudaginn og svo daglega alla þessa viku , og næstum þriggja tíma bið í forsætisráðuneytinu á fimmtudag , ásamt öðrum blaða- og fréttamönnum , báru engan árangur .
Aldrei bólaði á forsætisráðherra , sem þó sást hlaupa á milli herbergja í gegnum læstu glerdyrnar í ráðuneytinu um hádegisbilið .
Hún vissi vel af veru okkar fjölmiðlamanna og óskum um viðtöl .
En hún sá sér ekki fært að veita fimm mínútur af sínum dýrmæta tíma .
Okkar tími er augljóslega ekki dýrmætur í augum forsætisráðherra .
Og ekki lét aðstoðarmaður forsætisráðherra , Hrannar B. Arnarson , heldur svo lítið að svara , hvorki smáskilaboðum , né skilaboðum sem voru látin liggja hjá honum í ráðuneytinu .
En hann hefur hins vegar tíma til þess að tala við DV og Stöð 2 og segja þeim ósatt .
Hrannar veit ósköp vel að það var sendiráðunautur kínverska sendiráðsins sem sagði mér í símtali í síðustu viku að Jóhanna Sigurðardóttir hefði verið upptekin á þeim tíma sem Wen Jiabao forsætisráðherra hugðist koma hingað til lands í opinbera heimsókn .
Orðrétt var vitnað í sendiráðunautinn í fréttinni í laugardagsblaði Morgunblaðsins fyrir viku , þar sem hann greindi frá því að enn hefði Kínverjum og Íslendingum ekki tekist að finna tíma sem hentaði báðum forsætisráðherrunum .
Hrannar getur haldið áfram ófrægingarherferð sinni á hendur mér og Morgunblaðinu , en hann situr í súpunni og virðist una dvöl sinni þar vel .
Kínverjar ákváðu einfaldlega að hlýða ekki " boðvaldi aðstoðarmannsins " .
Þeir ákváðu að gerast ekki þátttakendur í lyganeti Hrannars og Jóhönnu , sem mátti ekki vera að því að taka á móti forsætisráðherra Kína .
Merkilegt að Angela Merkel , kanslari Þýskalands , David Cameron , forsætisráðherra Breta , og Viktor Orban , forsætisráðherra Ungverjalands , máttu öll vera að því að taka á móti forsætisráðherra Kína og ganga frá stórum viðskiptasamningum við hann og sendinefnd hans .
En vitaskuld eru þau ekki jafn önnum kafin og forsætisráðherra Íslands ! 