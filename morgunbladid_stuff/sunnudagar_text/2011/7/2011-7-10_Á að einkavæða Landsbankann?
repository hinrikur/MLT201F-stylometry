Fyrir nokkrum dögum átti ég samtal við einn af viðskiptajöfrum þjóðarinnar frá fyrri tíð ( ekki útrásarvíking ! ) sem hafði orð á því að hann vonaðist til að Landsbankinn yrði einkavæddur sem fyrst .
Ertu viss um að það sé skynsamlegt , sagði ég .
Honum komu viðbrögðin á óvart , enda báðir sannfærðir um kosti einkaframtaks frá því að við fórum að hugsa um þjóðmál .
Það þurfa margir að horfast í augu við sjálfa sig og rótgrónar skoðanir í kjölfar hrunsins .
Og of lítið um að það sé gert .
Þeir sem hafa staðfastlega trúað á yfirburði einkaframtaks eiga t.d. alveg eftir að gera upp einkavæðinguna og þá ekki sízt bankanna og Landsímans og ræða hvað fór úrskeiðis og hvað þurfi að gera til þess að þau mistök verði ekki endurtekin .
Vandi einkaframtaksins í þessu samhengi snýr ekki að litlum og meðalstórum fyrirtækjum .
Þau standa fyrir sínu .
Þau áttu enga sök á hruninu og þar er að finna hinar sönnu hvunndagshetjur atvinnulífsins .
Vandi einkaframtaksins snýr að stórum fyrirtækjum , sem hafa tilhneigingu til að breytast í einokunarfyrirtæki í okkar fámenna samfélagi , sem býr við landfræðilega einangrun .
Hver segir að einkarekið einokunarfyrirtæki sé betra en ríkisrekið einokunarfyrirtæki ? Núverandi ríkisstjórn einkavæddi tvo ríkisbanka af þremur ári eftir hrun .
Við skulum láta liggja á milli hluta rökin fyrir þeirri ákvörðun .
Staðreynd er hins vegar að hún fór fram án þess að grundvallarbreytingar hefðu verið gerðar á starfsumhverfi fjármálafyrirtækja eftir hrun .
Og raunar var tæpast hægt að finna eigendur , sem vekja fleiri spurningar en einmitt þá , sem taldir eru helztu eigendur að bönkunum tveimur , sem voru einkavæddir , þ.e. erlenda vogunarsjóði .
Hvað þarf að gerast áður en yfirleitt kemur til álita að einkavæða þann banka , sem enn er í ríkiseigu ? Að fenginni reynslu hljótum við að hverfa aftur til þeirrar umræðu , sem var töluvert umfangsmikil í aðdraganda einkavæðingar bankanna fyrir rúmum áratug eða svo , þ.e. um dreift eignarhald á bönkum .
Þá voru skiptar skoðanir um það .
Nú getur tæplega nokkur efast um að dreifð eignaraðild er ekki bara skynsamleg heldur alger forsenda nýrrar einkavæðingar .
Hinn 8. ágúst 1998 birtist hér í Morgunblaðinu viðtal við Davíð Oddsson , sem þá var forsætisráðherra .
Í því sagði : " Davíð sagði að þó nú sé í tízku að tala um kjölfestufjárfesta telji hann að í bankastofnun geti alveg dugað að stærstu eignaraðilarnir , sem komi til með að hafa leiðbeinandi forystu um reksturinn eigi eignarhluti á bilinu 3% til 8% til dæmis .
Hann telji hins vegar ekki æskilegt að einn aðili eða skyldir aðilar ráði 30-40% eignarhlut í bankastofnun .
" Ekki voru allir sammála þessu sjónarmiði .
Þannig sagði Ásta Ragnheiður Jóhannesdóttir , þá þingmaður Samfylkingar og nú forseti Alþingis , í samtali við dagblaðið Dag í kjölfar ofangreinds viðtals : " Það held ég að verði mjög erfitt og nánast ekki hægt .
Verðbréfamarkaðurinn á Íslandi er frjáls og tilraunir til að tryggja dreifða eignaraðild eða aðrar hömlur í þá veru myndu leiða til þess , að hlutur ríkisins , það er almennings , í fjármálafyrirtækjum eins og til dæmis Fjárfestingarbanka atvinnulífsins myndi lækka stórlega í verði .
Greinilegt er þó , að Kolkrabbinn er uggandi um stöðu þessa máls .
" Sjónarmið Ástu Ragnheiðar og fleiri urðu að lokum ofan á við einkavæðingu bankanna , þótt hún kæmi þar hvergi við sögu enda í stjórnarandstöðu .
Um ástæður þess hef ég fjallað annars staðar og verður ekki endurtekið nú .
En dettur nokkrum í hug í dag að einkavæða Landsbankann á ný án þess að setja löggjöf um dreifða eignaraðild ? Önnur grundvallaratriði sem setja þarf löggjöf um eru eftirfarandi : Mjög strangar reglur um , hverjir megi eiga banka .
Jafnframt hlýtur það að vera álitamál hvort endanlegt mat á því eigi að liggja hjá Fjármálaeftirlitinu einu .
Bann við því , að viðskiptabankastarfsemi og fjárfestingarbankastarfsemi fari fram undir sama hatti .
Strangar reglur um það hvort og þá með hvaða hætti íslenzkir bankar geti fengið leyfi til að reka starfsemi í öðrum löndum .
Um þessi grundvallaratriði hefði þurft að setja löggjöf áður en tveir af þremur ríkisbönkum voru einkavæddir á ný og erfitt að skilja hvers vegna það var ekki gert .
Slík löggjöf skiptir þó máli , þegar kemur að því að vogunarsjóðirnir selji bankana tvo .
Það munu þeir gera og þá skiptir máli að rétt lagaumhverfi sé til staðar .
Það er óneitanlega athyglisvert , að þótt bankarnir hafi verið í miðju þeirrar atburðarásar , sem leiddi til hrunsins haustið 2008 hafa sáralitlar efnislegar umræður farið fram hér á landi um slíkar breytingar á lagaumhverfi þeirra .
Í öðrum löndum hafa þær umræður verið miklar og nægir í því sambandi að benda á Turnerskýrsluna , sem út kom í Bretlandi á árinu 2009 .
Þótt frumkvæði að svo umfangsmikilli löggjöf komi yfirleitt frá ríkisstjórn þarf það ekki endilega að vera svo .
Í ljósi þess , að Sjálfstæðisflokkurinn gegndi lykilhlutverki í hinni upphaflegu einkavæðingu fjármálafyrirtækja væri bæði æskilegt og skynsamlegt að flokkurinn hefði frumkvæði að setningu nýrrar og ítarlegrar löggjafar um rekstur fjármálafyrirtækja .
Með því mundi flokkurinn gera tvennt í senn ; gera upp við fyrri tíð og taka pólitískt frumkvæði að nauðsynlegum breytingum .
Og það á ekki sízt við vegna þess , að meginatriði nýrrar stefnumörkunar hljóta að vera í samræmi við upphaflegar hugmyndir forystumanna flokksins frá árinu 1998 .
