Árni Svanur Daníelsson og Kristín Þórunn Tómasdóttir Hárið er í Hörpu .
Söngleikurinn um frelsið og friðinn er sá fyrsti sem settur er upp í tónlistarhúsinu nýja .
Það er viðeigandi að þetta fallega hús , sem minnir okkur bæði á hrun og uppbyggingu , sé nú vettvangur þeirrar samfélagsrýni og brýningar sem í söngleiknum felst .
Fyrst og fremst er Hárið í uppsetningu Silfurtunglsins frábær skemmtun með hæfileikaríku og orkumiklu listafólki sem smitar frá sér söng- og leikgleði .
Hárið er líka prédikun gegn stríði og sem slíkur er söngleikurinn bæði tímabundinn og tímalaus .
Hann er tímabundinn af því að Víetnamstríðinu er lokið og enginn dregur ranglæti þess lengur í efa .
Hann er tímalaus af því að enn er farið í stríð út af annarlegum hagsmunum .
Hárið leiðir okkur í gegnum ástir og átök , og uppgjör við hefðir og stofnanir samfélagsins .
Kynlíf og eiturlyf eru fyrirferðarmikil í söngleiknum og við fylgjumst einnig með umbrotum pólitískrar og andlegrar hugmyndafræði og tilgangsleit unga fólksins .
Lokaatriði söngleiksins er útför .
Vinurinn Berger , sem fór í stríðið í stað Claude , er kominn heim .
Líkkista stendur á sviðinu miðju , sveipuð bandaríska fánanum og minnir á sorgina í vinahópnum og grunngildi samfélagsins .
Leikararnir ungu syngja alvarlegir í bragði : Við erum öll í feluleik föst í okkar lygavef sem að upphefur eymdina .
Atriðinu lýkur svo á sunginni bæn sem dregur saman boðskap verksins og brýnir áhorfandann : Lifi ljósið , lifi ljósið hér og lýsi þér .
Hárið er prédikun um manneskjuna , ranglæti og frelsi .
Prédikun gegn reglum sem þjóna sjálfum sér , en ekki fólki , þjóna stríði en ekki friði , þjóna ranglæti en ekki réttlæti .
Okkur er hollt að heyra slíka prédikun í þessu tónlistarhúsi .
Ljósbænin dregur líka fram einkenni náungasamfélagsins : Við horfum til náungans , biðjum fyrir og þjónum honum .
Það er uppbyggingaráskorunin okkar á Íslandi eftir hrunið .
Höfundar eru prestar .
