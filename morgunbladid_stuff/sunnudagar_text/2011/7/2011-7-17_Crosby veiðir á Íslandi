Bandaríski kvikmyndaleikarinn og söngvarinn Bing Crosby kom hingað til lands á þessum degi fyrir 42 árum til að veiða lax á vegum ABC-sjónvarpsstöðvarinnar en þátturinn " American Sportsman " , þar sem frægt fólk reyndi sig við hinar ýmsu útivistaríþróttir , var eitt helsta tromp stöðvarinnar á þessum tíma .
Blaðamaður Morgunblaðsins var í móttökunefndinni á Reykjavíkurflugvelli árla dags og lá vel á stjörnunni sem kvaðst hafa flogið hring yfir Reykjavík og virtist borgin vera falleg .
Þá lýsti Crosby yfir því að hann hlakkaði til dvalarinnar hér á landi og að veiða íslenskan lax .
Þótti blaðamanninum mikið til þess koma þegar hann kom fyrst auga á " hinn fræga stráhattkúf Crosbys " .
Síðdegis sama dag var efnt til blaðamannafundar á Hótel Loftleiðum með Crosby og föruneyti hans og lék söngvarinn þar á als oddi , að því er fram kemur í Morgunblaðinu daginn eftir .
Kvaðst hann hafa kynnt sér sitthvað um Ísland fyrr um daginn en ýmislegt vissi hann víst fyrir .
Mun Crosby hafa fengið staðgóðan fróðleik um stjórnmál , efnahagsmál og fleira , auk þess sem hann sýndi leikhúslífinu áhuga og spurði um golfiðkun landans .
Þá mun hann hafa rabbað fjálglega um íslenska bjórinn og dáðst að lopapeysu sem félagi hans , blaðamaðurinn Bud Boyd , hafði fest kaup á .
Fram kom á blaðamannafundinum að Crosby og Boyd kæmu endurgjaldslaust fram í sjónvarpsþættinum .
" Við fáum ánægjuna að ferðast á fallega staði , skoða okkur um og kynnast nýju fólki , " sagði Crosby en athygli vakti að hann var búinn að taka ofan hattinn .
Ennfremur upplýsti Crosby að héðan lægi leið hans til Lundúna , þar sem hann myndi hitta eiginkonu sína , Katherine , en þaðan ætluðu hjónin ásamt nokkrum vinum í safarí í Kenía .
Eins og hver annar veiðimaður " Bing Crosby var eins og hver annar veiðimaður sem ég hafði kynnst .
Ég skynjaði ekki að hann væri neitt merkilegri en aðrir enda kom hann ekki þannig fram , " sagði Axel Gíslason , sem fylgdi Crosby við veiðar á Nessvæðinu í Laxá í Aðaldal , í samtali við Einar Fal Ingólfsson í Morgunblaðinu fyrir tæpum tveimur árum .
" Það var mjög gaman að taka þátt í þessu .
Þótt Bing Crosby birtist í þættinum sem frægur maður hafði hann gaman af stangveiði en hafði aldrei átt við svona stóra fiska .
Heima í Bandaríkjunum var hann fyrst og fremst að fást við silung , " sagði Axel .
" Þegar tökum var lokið var Bing laus í einn dag og ég bauð honum með mér upp í Mývatnssveit að veiða urriða .
Við fórum upp að Helluvaði og vorum þar allan daginn , það var mjög gaman að veiða með honum þar .
Hann sagði margoft að þetta væri líkara því sem hann þekkti í veiði – bara fallegra .
" Það vakti athygli að Crosby söng lag um Laxá , þar sem hann dásamar ána og land miðnætursólarinnar .
" Ég man alveg hvernig það bar til , " sagði Axel .
" Einhvern tímann undir lok dags var hlé .
Þá labbaði Bing frá hópnum en hafði gleymt að slökkva á upptökutækinu .
Við gátum því heyrt þegar hann var að semja lagið og textann .
Hann var með einhverja grunnlaglínu og var að reyna útfærslur og texta .
Þegar Bing kom aftur var lagið tilbúið og hann söng það fyrir okkur , en við sögðum honum ekki fyrr en eftir á að við værum þegar búnir að heyra það ! " Bing Crosby var jafnvígur á leik og söng .
Hann var einn vinsælasti söngvari 20. aldarinnar , með um hálfan milljarð platna í umferð , og fékk Óskarsverðlaunin fyrir leik sinn í kvikmyndinni Going My Way árið 1944 .
Frægasta lag hans fer enn í spilun um hver jól , sjálft White Christmas .
Crosby fæddist árið 1903 og var því 66 ára þegar hann sótti Ísland heim .
Hann andaðist árið 1977 , 74 ára að aldri .
orri@mbl.is 