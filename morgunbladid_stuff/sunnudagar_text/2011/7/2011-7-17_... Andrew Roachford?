Andrew Roachford er aðalmaðurinn á bak við bresku hljómsveitina Roachford sem sló í gegn með laginu " Cuddly Toy ( Feel For Me ) " árið 1989 .
Lagið fór í fjórða sæti breska vinsældalistans og 25. sæti þess bandaríska .
Lagið " Family Man " naut jafnframt vinsælda á svipuðum tíma og um þetta leyti hitaði Roachford upp fyrir sveitir á borð við hljómsveit Terence Trent D ' Arby og The Christians .
Roachford er fæddur í London 22. janúar 1965 .
Með honum í hljómsveitinni , sem stofnuð var árið 1987 voru Chris Taylor ( trommur ) Hawi Gondwe ( gítar ) og Derrick Taylor ( bassi ) .
Hann fékk sjö platna samning við plötufyrirtækið Columbia og naut sveitin ágætrar hylli á tíunda áratuginum .
Hún var söluhæsta breska hljómsveitin á vegum Columbia um tíu ára skeið .
Roachford var fyrsti listamaðurinn sem fékk slíkan samning .
" Ég var mjög stoltur af því að fá slíkan samning sem svartur breskur listamaður , " segir hann á opinberri vefsíðu sinni www.roachford.co.uk .
Hann gaf út fyrstu sólóplötuna sína Heart of the Matter árið 2003 en gaf síðar út plötur undir hljómsveitarnafninu Roachford en Word of Mouth kom út 2006 .
Roachford hefur verið í hljóðveri að undanförnu og kemur platan Addictive út í september .
Syngur með Mike + The Mechanics Hann er virkur í tónleikahaldi og spilar þá helst í Evrópu og Ástralíu .
Af myndböndum á YouTube að dæma hefur Roachford breyst merkilega lítið og er kraftmikill á sviði og röddin hljómfögur .
Roachford gerir það líka gott með hinni góðkunnu hljómsveit Mike + The Mechanics .
Hann syngur á nýjustu plötu sveitarinnar , The Road , sem kom út í apríl á þessu ári .
Roachford er núna á tónleikaferðalagi með hljómsveitinni og gefast þónokkur tækifæri til að sjá sveitina á sviði .
Næst spilar Roachford með sinni eigin sveit í Bonn þann 26. ágúst þar sem hann hitar upp fyrir Texas .
Síðan fer hann í langt tónleikaferðalag um Bretland , Þýskaland og Austurríki þegar Addictive kemur út í haust .
ingarun@mbl.is 