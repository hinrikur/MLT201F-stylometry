Kjartan Guðjónsson og Hanna María Hallgrímsdóttir byrjuðu að læra búfræði við Landbúnaðarháskóla Íslands haustið 2010 og hafa nú lokið fyrra árinu við skólann , en búfræðinám tekur tvö ár .
Til að byrja með bjuggust þau ekki við að eiga eftir að læra eins mikið og þau hafa gert , töldu sig kunna svo margt .
Þau urðu því hissa á öllum þeim fróðleik sem námið bjó yfir .
Bæði koma þau af blönduðum býlum , sveitabæjum þar sem fleiri en ein tegund dýra er ræktuð .
Kjartan kemur frá Síðumúlaveggjum í Borgarfirði en Hanna frá Látrum í Mjóafirði .
Áhugi á búfræði fékk þau til að skrá sig í skólann , þau hafði langað til að læra meira um búskap og fá fræðslu tengda búfræðinni .
" Það er líka gott að fá fræðslu á víðara sviði , til dæmis ef mann myndi langa til að starfa við eitthvað landbúnaðartengt , svo sem mjólkurframleiðslu .
Ef maður vill fara í mjólkurfræði , þá hefur maður einhvern grunn , " segir Hanna .
Vinnuhagræðing og sparnaður Kjartan og Hanna eru sammála um að þau hafi lært margt sem muni koma þeim að góðum notum í framtíðinni og skapa þeim fjölmörg tækifæri .
" Við höfum lært að ýmsu má breyta og hagræða .
Í skólanum fáum við hugmyndir og út frá þeim skapast tækifærin .
Það er til dæmis mikil áhersla lögð á að kenna okkur vinnuhagræðingu og sparnað .
Við verðum að kunna að spara og hagræða ef við ætlum að stunda búskap , " segja þau og telja að menntun í bændastéttinni geti skipt miklu máli í náinni framtíð , jafnvel að einhvern tímann þurfi bændur að hafa búfræðipróf til að mega halda skepnur .
Þegar Kjartan og Hanna byrjuðu í búfræðináminu á Hvanneyri höfðu 77 manns sótt um , en þau voru hluti af 34 manna hópi sem komst inn í skólann .
Flestir eru enn í náminu og segja þau að andinn í bekknum sé frábær .
" Þú getur eiginlega ekki verið í þessu námi ef þú hefur ekki áhuga á því .
Það er allavega voðalega erfitt , því námið er svo sérhæft .
Í skólanum fann maður líka það sem vantaði úr öðru námi , því þarna hitti maður krakka með sama grunn og maður sjálfur .
" Nemendur sem eru á fyrsta ári í búfræði sinna bústörfum á Hvanneyri , en einnig fara þeir í almennt verknám sem felst í því að þau eru send á sveitabæi þar sem þau dvelja í þrjá mánuði .
" Við erum send á bú sem eru til fyrirmyndar og eru þekkt fyrir góðar afurðir .
Fólkið sem tekur á móti okkur er allt búfræðingar að mennt , hefur flest starfað í félagsmálum og hefur gott orð á sér fyrir bókhald búsins .
Þannig nýtist verknámið best og við lærum mest af því .
" Vilja styrkja stöðu bænda Aðspurð hvort þau haldi að ungir bændur stefni að því að helga sig bústörfunum að fullu eða hvort þeir stefni á að vinna annars staðar meðfram þeim , svara Hanna og Kjartan að það sé misjafnt eftir því hvernig bú bændur séu með .
Bændur sem nota róbóta til að mjólka kýrnar hafi til dæmis meiri möguleika en aðrir á að vinna meðfram búinu .
" Ef þú ert með kúabú , þá ertu miklu bundnari yfir því heldur en sauðfjárbúi .
Með sauðfjárbú getur þú leyft þér að vinna að hluta til annars staðar , " segir Kjartan .
Hanna bætir við að allskonar nefndarstörf séu einnig unnin af bændum innan landbúnaðargeirans .
Sumir bændur séu því í hlutastörfum við að sinna samtökum og fundum um allt land .
Mikill áhugi virðist vera á samstöðu ungra bænda og segja Kjartan og Hanna að áhersla sé lögð á að bændur standi saman , sérstaklega á þessum tímum .
" Fólk gerir sér kannski ekki alveg grein fyrir því hvað bændur standa fyrir .
Við stöndum fyrir matavælaframleiðslu í landinu .
Ef það er enginn landbúnaður í landinu , hvað ætlar fólk þá að gera ? " Kjartan og Hanna efast ekki um að þau muni stunda búskap á Íslandi í framtíðinni , það sé draumurinn .
Þau vonast til að styrkja stöðu bænda og passa upp á sérstöðu landsins , einangrun þess og stofna .
Þau hafa hins vegar nokkrar áhyggjur af því hvað muni gerast ef Íslendingar láti sérstöðu sína í hendur annarra þjóða .
" Staða íslenskra bænda er allt í lagi eins og hún er í dag , en hún getur farið versnandi " , segir Kjartan .
" Við verðum að horfa á hvað við erum í góðum málum .
Við eigum alltaf í okkur og á í gegnum landbúnaðinn , þannig lagað séð .
Íslendingar eru í rauninni sjálfum sér nógir í matvælaframleiðslu .
Við þurfum að horfa meira á það og fara ekki að flytja inn eitthvað sem við getum framleitt sjálf , eitthvað frosið eða í dós .
Það er ekki einungis bændastéttin sem þarf að standa saman , heldur verða allir Íslendingar að standa saman í því að sækja ekki vatnið yfir lækinn .
Við sjáum til dæmis ekki neinn hag í því að ganga í Evrópusambandið .
Það eru engir hagsmunir þar fyrir bændur , miðað við hvernig við viljum starfa í framtíðinni , " segir Hanna og Kjartan bætir við að mikið regluverk sé innan ESB sem eigi eftir að gera landbúnað á Íslandi mjög erfiðan .
" Ísland er eyja á köldum slóðum og lög sem gilda til dæmis fyrir Spán og önnur lönd geta ekki tekið gildi hér á landi .
Eins er mun ódýrara að flytja inn kjúkling og svínakjöt frá Evrópu en að framleiða það hér á landi .
Það eru því sterkar líkur á að kjúklinga- og svínabú muni leggjast af , því rekstrarumhverfið er erfitt fyrir .
" Með inngöngu í ESB mun margt breytast og segir Kjartan að svo geti orðið að við verðum ekki sjálfum okkur nóg .
Þá verðum við upp á aðra komin .
" Það hlýtur að vera einhver ástæða fyrir því að þeir vilja okkur inn í ESB .
Þeir myndu aldrei vilja fá einhverja litla eyju inn í þessi samtök ef þeir myndu ekkert græða á henni .
Hvort ætla þeir að ráðast á fiskinn okkar eða landbúnaðinn ? Þetta er sú spurning sem ráðamenn eiga mjög erfitt með að svara þegar þeir eru spurðir .
" Gott að vera bóndi á Íslandi Kjartan segir að auka verði framleiðsluna hér á landi og telur að hægt sé að byrja á því með því að auka aðgengi að jörðum , en bæði hann og Hanna segja erfitt að fá jarðir í dag .
Þeim þætti því rökrétt að útskrifaðir búfræðingar hefðu kaupforgang að jörðum til sölu .
Þannig mætti stuðla að því að góðar landbúnaðarjarðir yrðu áfram nýttar undir landbúnað .
" Með því að auka aðgengi að jörðum , þá mun nýliðun í bændastéttinni aukast .
Það eru hins vegar fjársterkari aðilar sem eiga auðveldara með að kaupa jarðir .
Það er að ákveðnu leyti sorglegt .
Þó að sumir líti á jarðir sem sumarbústaðaland , þá horfum við á jarðirnar sem beitiland og tún , eitthvað sem getur nýst .
Stundum standa á jörðunum fullkomin hús sem hægt væri að flytja beint inn í .
Staðreyndin er hins vegar í mörgum tilfellum sú að fjársterku aðilarnir , sem keyptu jarðirnar , leigja ekki einu sinni út landið í kring , þó þeir séu einungis þarna í einn til tvo mánuði á ári .
" Kjartan og Hanna telja hvorugt að betra sé að vera bóndi í öðru landi , til dæmis í Noregi eða Svíþjóð .
Það sé sérstaða íslenskra bænda sem haldi þeim hér .
Hanna segir að bændur séu ekki mikið að hugsa um að flytja af Íslandi , þrátt fyrir árferðið .
" Það er í raun erfiðara að gerast bóndi í Svíþjóð .
Þar þarftu að hafa nám að baki til þess að geta orðið bóndi .
" Og Kjartan bætir við að erlendis sé orðið mjög takmarkað ræktarland á hverja jörð .
" Hér höfum við nóg land til að nýta , sem og þá íslensku sérstöðu að bú ganga í erfðir .
Það er annað sem við þurfum að halda í .
Áður fyrr var tryggt að börnin fengju jörðina ef þau vildu búa .
En þegar börnin leituðu annað , þá lagðist jörðin í eyði .
" Samtökin efla landbúnað Kjartan og Hanna eru bjartsýn á framtíðina .
Þau vilja hefja búskap , en einnig vilja þau vinna störf innan landbúnaðargeirans sem geta eflt landbúnað á Íslandi og stuðlað að áframhaldandi matvælaframleiðslu .
Bæði eru skráð í Samtök ungra bænda á Vesturlandi og Vestfjörðum , en félagið er tiltölulega nýtt og fagnar eins árs afmæli í ár .
Fjórar slíkar deildir eru hér á landi , hver í sínum landsfjórðungi og mynda þær saman Samtök ungra bænda á Íslandi , sem eru hugsuð fyrir 18-35 ára bændur .
Starfið í samtökunum snýst um að virkja fleiri og yngri bændur í málefnum landbúnaðarins .
" Starfið gengur út á eina heild og eru fjórar deildir innan félagsins til að kraftarnir nýtist sem best .
Það eru ýmis námskeið í boði og við erum dugleg að hittast .
Félagið er samt ungt og enn í þróun .
Fyrsta árið hefur að mestu farið í fjáröflun og annað árið mun felast í enn meiri kynningu .
Það þarf auðvitað að koma félaginu á framfæri og efla samstarfið á milli landsdeilda enn frekar .
Þetta vekur unga bændur til umhugsunar um ýmis mál og styrkir samstarf og samskipti ungra bænda á öllu landinu .
Við verðum fyrir vikið sterkari eining , því fyrr sem við byrjum að huga að henni og byggja hana .
Og fyrst og fremst er þetta skemmtilegur félagsskapur .
En við verðum að standa saman vörð um arfleifð okkar .
Þetta er landið sem hefur fóstrað okkur og við sem bændur viljum auðvitað standa vörð um það .
" 