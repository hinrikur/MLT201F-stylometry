Einn uppáhaldsstaðurinn minn í Reykjavík er Ingólfstorg .
Einhverjir kunna kannski að hvá við þessu en svo margir virðast tala illa um Ingólfstorg , segja það " ljótt steinsteyputorg " og þar fram eftir götunum .
Borg er meira en grasbalar og blóm , því borg er fyrst og fremst mannlíf og það er á því sviði sem Ingólfstorg blómstrar .
Á torginu kemur saman ótrúlega fjölbreyttur hópur fólks , hjólabrettakappar , mótorhjólagengi , fjölskyldufólk úr hverfinu , skyndibitaþyrstir unglingar , rónar , ferðamenn og aðrir miðbæjargestir .
Á þessu svæði er byggt þétt og því er gott að fá smá pláss til að anda og athafna sig .
Allir lifa í sátt og samlyndi á torginu , hjólabrettafólkið skemmtir fólkinu sem sest í tröppurnar með ísinn sinn .
Stökkin á hjólabrettunum eru líka mjög vinsæl hjá yngstu kynslóðinni sem hefur sérstaklega gaman af að fylgjast með þessari tegund mannlífs .
Minnstu börnunum finnst líka ánægjulegt að skoða mótorhjólafákana sem lagt er í hópum við Vallarstræti .
Þarna sér maður að það eru ekki öll mótorhjól sköpuð eins , en flokkadrættir eftir lögun eru greinilegir .
Það er sem betur fer ekki öllum sama um torgið en fallið var frá þeim skipulagsbreytingum að færa gula og rauða húsið við Vallarstræti inn á torgið .
Það hefði svo sannarlega verið slæmt fyrir mannlífið á torginu .
Einhvern veginn er alltaf eins og það megi ekki vera auður blettur í Mið- eða Vesturbæ án þess að það þurfi að troða húsi á hann .
Á þessu svæði er hvað mest talað um þéttingu byggðar en það þarf líka að muna að þarna býr fólk með fjölskyldur , sem þarf rými eins og aðrir .
Krakkar í Vesturbænum spila líka fótbolta og fara út að hjóla eins og aðrir krakkar .
Bílaumferðin í kringum torgið er samt hvimleið , sérstaklega við Hafnarstræti og væri ánægjulegt ef þeirri leið yrði alfarið lokað .
Það er alltaf verið að tala um að byggja ofan á hús en hér ætla ég að stinga upp á því að lækka hús .
Ég legg til að það verði ein hæð tekin ofan af Morgunblaðshúsinu , svo það verði jafn hátt og hin við hliðina á því .
Þannig myndi njóta aðeins meiri sólar á þessu góða torgi .
Inga Rún Sigurðardóttir ingarun@mbl.is 