Ég fann gamla bók í bókaskápnum á dögunum .
Bók sem ég man ekkert hvar eða hvenær ég keypti en það var örugglega fyrir nokkuð mörgum árum .
Þetta eru endurminningar leikskáldsins , leikarans og lagahöfundarins Noël Coward .
Hann er dásamlega hnyttið leikskáld og skemmtilegur lagahöfundur , en ég hafði allnokkrar efasemdir um að komast í gegnum endurminningar hans .
Það eru ekkert svo ýkja margir sem geta skrifað góðar sjálfsævisögur .
Menn hafa ekki fjarlægð , eru of uppteknir af sjálfum sér og hafa ekki nógu mikinn áhuga á öðrum .
Og svo er minni manna þannig að þegar þeir setjast niður og skrifa minningar sínar þá velja þeir svo oft þá útgáfu af atburðum sem hentar þeim best .
En ég hefði ekki átt að efast um jafn skemmtilegan mann og Noël Coward .
Í minningum sínum er hann örlátur við aðra , hefur áhuga á umhverfi sínu og kann að gera grín að sjálfum sér .
Einstaka sinnum hundskammar hann sjálfan sig fyrir vitleysisgang .
Mikið hefðum við nú öll gott að því að skammast aðeins út í sjálf okkur þegar við gerum vitleysurnar í stað þess að flýja inn í stöðugar sjálfsréttlætingar .
Coward var ríkur og frægur og þekkti alla .
Í bókum hans er fræga fólkið fyrirferðarmikið .
Hann lýstir fundum sínum með Roosevelt á einkar næman og fallegan hátt .
Hann er svo glettilega fyndinn þegar hann lýsir því þegar hann heimsótti Sibelius sem hafði ekki nokkra hugmynd um hver þessi óboðni gestur var .
Hann lýsir einnig átakanlegri stund í stríðinu þegar hann heimsótti sjúkrahús og illa særður hermaður fylltist gleði við að sjá svo frægan mann við rúm sitt og rétti út hönd sína .
Coward settist á rúmið , hélt í hönd mannsins , sem horfði á hann með aðdáun um leið og hann tók síðustu andvörpin .
Í þessum æviminningum eru eftirminnilegir atburðir og umfram allt gott fólk .
Coward hafði gott hjartalag og kaus að horfa á það góða og skrifa um það .
Þess vegna les maður minningar hans með ánægju og verður snortinn .
