Ástríða er merkileg kennd .
Menn ánetjast einhverri iðju , iðka hana eftirleiðis af kostgæfni og elju og eru jafnvel alveg friðlausir komist þeir ekki til að sinna henni um stund .
Flestir eiga þessir menn það sameiginlegt að engu tauti verður við þá komið .
Einar Falur Ingólfsson blaðamaður kemur með mann af þessu tagi inn á síður Sunnudagsmoggans í dag , Robert Neil Stewart hershöfðingja í breska hernum ( 1891-1972 ) en hann eyddi nær tuttugu sumrum við veiðar í ám og vötnum Íslands á síðustu öld .
Stewart kom upphaflega með hólkinn með sér en eftir að hafa áttað sig á stangveiðimöguleikunum sneri hann sér alfarið að stönginni og kenndi Íslendingum eitt og annað um þá göfugu íþrótt stangveiði og kom mörgum bestu veiðiám landsins á kortið .
Um reynslu sína ritaði hann bók sem Einar Falur hefur nú þýtt .
Þegar hann sótti dóttur hershöfðingjans , Nino Stewart , heim á glæsilegt óðalsetur fjölskyldunnar í Skotlandi fyrir skemmstu gat Einar Falur ekki annað en spurt hvernig í ósköpunum stæði á því að faðir hennar hefði kosið að eyða öllum þessum sumrum í einu herbergi í bænum Grænumýrartungu í Hrútafirði í stað þess að njóta lystisemdanna þarna heima hjá sér og vera með fjölskyldunni .
Dóttirin er snögg til svars : " Veiði var hans mikla ástríða .
" Já , ástríða er merkileg kennd .
Eða ætti maður að liða orðið sundur í þessu tilviki : á stríða ? Sjaldan fellur eplið ...
Ungu afreksíþróttamennirnir og frændurnir Óðinn Björn Þorsteinsson og Blake Jakobsson , sem rætt er við í blaðinu í dag , eru ekki síður ástríðufullir .
Þeir eru fremstir meðal jafningja í greinum sínum á landinu , kúluvarpi og kringlukasti , og hafa sett stefnuna á ólympíuleika , Óðinn á næsta ári en Blake eftir fimm ár .
Það er mikið átak að komast og halda sér í fremstu röð í íþróttum , ekki síst í einstaklingsíþróttum , þar sem fjárhagslegur stuðningur getur verið af skornum skammti .
Menn þurfa að færa enn meiri fórnir til að ná árangri við þær aðstæður og óskandi að þeir frændur nái markmiðum sínum en aðeins standa sautján sentimetrar milli Óðins og leikanna í Lundúnum næsta sumar .
Blake er yngri og bíður síns tíma en fróðlegt verður að fylgjast með honum í framtíðinni og hvort hann slær föður sínum , Óskari Jakobssyni , fyrrverandi íþróttamanni ársins , við í kasthringnum .
Blake er fæddur og uppalinn í Bandaríkjunum , þar sem faðir hans hefur búið lengi , en ánægjulegt er að heyra hann tala af hlýju um Ísland og lýsa því yfir að hann komi að öllum líkindum til með að keppa fyrir okkar hönd í framtíðinni – ekki Bandaríkjanna .
Tungan ein vegur jafnt og fíll Enda þótt Óðinn Björn og Blake séu stæðilegir menn á velli blikna þeir við hliðina á stærsta spendýri heims , steypireyði , sem séra Sigurður Ægisson á Siglufirði gerir prýðileg skil í Sunnudagsmogganum í dag .
Sigurður gjörþekkir skepnuna og skrapp einmitt til fundar við hana á Skjálfandaflóa í vikunni .
Mergjað er að grípa niður í lýsingu hans : " Fullvaxin steypireyðarkýr er m.ö.o. þyngri en 1.500 meðalmanneskjur , barn gæti skriðið um víðustu æðarnar , tungan ein vegur jafnt og fíll og sporðblaðkan er breiðari en löggilt mark á fótboltavelli .
" Það er betra að þvælast ekki fyrir því ferlíki .
