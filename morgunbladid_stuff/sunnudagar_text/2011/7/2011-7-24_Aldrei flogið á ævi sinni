Fór nýlega með vinkonu minni frá Slóvakíu í flugferð .
Hún er orðin 33 ára og þetta var í fyrsta skiptið sem hún steig uppí flugvél .
Ég varð síðastur í mínum vinahópi til að fara uppí flugvél og fljúga til útlanda , ég var ellefu ára .
Þetta minnti mann aðeins á það hvað það er mikill lúxus að vera Íslendingur .
Því þótt hluti af ástæðunni fyrir því að hún hafði aldrei ferðast með flugvél væri að það er minni þörf til þess þegar maður býr í Mið-Evrópu , þá var einnig hluti af ástæðunni sú að fjárráðin eru minni þar en hér .
Hún varð strax pirruð þegar við vorum í hliðinu og hún þurfti að taka af sér beltið og fara úr skónum .
Svo roðnaði hún þegar vörðurinn gerði líkamsleit á henni og lét hana lyfta upp höndum og þuklaði á henni frá toppi til táar .
Dóni sagði hún um greyið kvenvörðinn sem var ekkert dónaleg við hana .
Þegar í flugvélina var komið sat hún fyrst og sagði endurtekið : Þetta verður ekkert mál , þetta verður ekkert mál .
En þegar vélin fór loksins í loftið sneri hún sér allt í einu hratt að mér og klemmdi andlitið á milli handar minnar og sætis .
Svo kreisti hún hönd mína svo fast að ég þurfti að taka aðeins á móti til að vernda vöðva og bein .
Svo þuldi hún eitthvað í sætið sem ég heyrði ekki hvað var .
Kannski fór hún með bænirnar sínar .
Hún hætti sér samt með andlitið aftur undan baki mínu en hélt áfram í hönd mína , mjög fast .
Ég byrjaði að segja henni rólega að þetta væri öruggasti ferðamátinn , það væri hættulegra að fara í bílferð , sjóferð , það væri hættulegra að ganga úti á götu , það væri nánast hættulegra að setjast í sófann heima hjá sér , því þar gerast slysin .
Hún svitnaði bara og róaðist ekkert við þetta .
Ég sagði henni að líta í kringum sig , í vélinni væru tvö hundruð manns , það væru allir rólegir nema hún , því þetta væri svo öruggt .
Já , já , hér erum við í lausu lofti í þúsund metra hæð og allir eru rólegir nema ég .
Þið eruð kolklikkuð , ekki ég , sagði hún af mikilli sannfæringu .
Börkur Gunnarsson borkur@mbl.is 