Á þessum degi , 30. júlí árið 1419 , framkvæmdu tékkneskir hússítar ( sem voru mótmælendur ) fyrsta svokallað gluggakast sem varð að hálfgerðum sið hjá þessari annars friðsömu þjóð .
Ekki er um gluggakast að ræða eins og við þekkjum það , að einhver hendi stein í glugga , heldur köstuðu Tékkarnir fulltrúum yfirvaldsins , út um glugga .
Presturinn Jan Zelivský var óánægður með fulltrúa valds og kóngs og leiddi reiðan almúgann að ráðhúsi borgarinnar þar sem þeir stóðu fyrir mótmælum .
Valdsmennirnir horfðu á almúgann út um glugga sína og svo kastaði einhver steini í Zelivský sjálfan úr einum glugganum .
Fylgismenn hans trylltust og ruddust inn í ráðhúsið og hentu valdsmönnunum hverjum á fætur öðrum út um glugga hússins .
Þrettán meðlimir borgarstjórnarinnar létu lífið við fallið .
Mikill órói var í Mið-Evrópu um þessar mundir og í framhaldi af þessu gluggakasti Tékkanna urðu mörg stríð þar sem kaþólska kirkjan sameinaði kaþólsku þjóðirnar í krossferðir gegn mótmælendum í Tékklandi .
En hússítarnir komu öllum á óvart og sigruðu áratugum saman margfalt ofurefli hinna kaþólsku herja .
Þeir áttu eftir að halda velli meira og minna fram yfir 30 ára stríðið sem skall á rúmum 200 árum seinna .
Enn áhrifameira varð gluggakast sem þeir frömdu árið 1617 en þá réðust fulltrúar mótmælenda að ráðhúsinu sem var stjórnað af kaþólikkum og aftur hentu þeir öllum valdsmönnunum út um gluggana .
Varð þetta upphafið að hinu hrikalega þrjátíu ára stríði sem lagði Mið- og Norður-Evrópu nánast í rúst .
Inn í það stríð flæktust allar þjóðir svæðisins , allt frá Austurríkismönnum , Ungverjum og Tékkum til þýsku landanna , Frakka og norður til Skandinavíu en bæði Danir og Svíar tóku virkan þátt í hinum hrikalegu bardögum sem urðu á þessum 30 árum með tilheyrandi hryllingi fyrir saklausa borgara þessara landa .
Valdahlutföllin í Evrópu voru gerbreytt að stríði loknu .
Gluggakast er frekar kæruleysisleg þýðing á þessum tékkneska sið en hann varð svo alræmdur að nýyrði varð til um siðinn ; defenestration .
Þar sem de- kemur úr latínu og merkir út um , niðurúr eða frá og fenestra er latneska heitið á glugga .
Mörg minni gluggaköst eru þekkt í sögu Tékklands og eftir seinni heimsstyrjöldina varð eitt mjög áhrifamikið , en það var þegar kommúnistar voru að fremja valdarán í landinu árið 1948 .
Foringi borgaralegu aflanna var Jan Masaryk sem var sonur fyrsta forseta landsins og það var alveg sama hvað mannorðsmorðvélar kommúnista unnu gegn honum , Jan Masaryk var elskaður af stórum hluta þjóðar sinnar .
Í valdaráni kommúnista fóru þeir því og hentu honum út um glugga og uppdiktuðu síðan sjálfsmorðsútskýringar til að lægja óánægjuöldurnar .
Þess ber líka að geta að Bohumil Hrabal , þeirra ástsælasti rithöfundur síðari tíma , lét lífið þegar hann féll út um glugga árið 1997 .
En hann fékk enga hjálp við það og fellur því ekki undir skilgreininguna á defenestration .
borkur@mbl.is 