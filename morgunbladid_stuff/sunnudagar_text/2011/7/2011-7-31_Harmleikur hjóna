Fjölmargar bækur hafa verið skrifaðar um hinn snjalla rithöfund og fagurkera Oscar Wilde .
Ævisagnaritarar skáldsins hafa hins vegar veitt eiginkonu hans litla athygli og í meðförum þeirra hefur hún orðið ansi sviplítil .
Nú hefur orðið breyting á því með útkomu ævisögu Constance Wilde .
Bókin nefnist Constance - The Tragic and Scandalous Life of Mrs Oscar Wilde og er eftir Franny Moyle .
Constance var ákaflega sérstök kona .
Hún var mjög listræn , lék á píanó , málaði olíumyndir , hafði áhuga á bókmenntum og myndlist , var frjálslynd í stjórnmálaskoðunum og mikil kvenréttindakona .
Hún skrifaði greinar í tímarit um ýmis efni , þar á meðal um heimili og klæðaburð og skrifaði sögur fyrir börn .
Hún var mjög falleg kona og þótti frumleg í klæðaburði og á skjön við ríkjandi tískustrauma .
Constance átti erfiða æsku .
Foreldrar hennar voru vel stæðir , en faðirinn var glaumgosi og móðirin lagði oft hendur á dóttur sína .
Bróðir Constance sagði að ofbeldi móðurinnar hefði markað systur sína sem þjáðist af feimni í æsku og þegar hún varð eldri átti hún til að skipta ört skapi og hneigðist til depurðar .
Constance var auk þess heilsulaus alla ævi , þjáðist af verkjum í baki , höndum , fótum og andliti .
Þegar Constance og Oscar kynntust beindist kynferðislegur áhugi Oscars að konum en ekki körlum , en það átti eftir að breytast .
Constance og Oscar urðu yfir sig ástfangin og hjónabandið var afar farsælt fyrstu árin .
Ævisagnahöfundurinn Moyle leggur ríka áherslu á þetta og einnig það að þegar erfiðleikar byrjuðu að steðja að hjónbandinu hvarf væntumþykjan aldrei alveg .
Hún segir samband Oscars við eiginkonu sína hafa verið mun sterkara en ævisagnaritar skáldsins hafa talið .
Þrjóturinn í þessari sögu er Alfred Douglas lávarður , kallaður Bosie , sem varð ástmaður Oscars .
Constance lét sér annt um mann sinn og bar alla tíð mikla virðingu fyrir hæfileikum hans .
Bosie var gráðugur og dekraður og hafði einungis áhuga á sjálfum sér .
Franny Moyle rekur þessa alkunnu sögu þar sem Oscar var að lokum leiddur fyrir rétt og dæmdur í tveggja ára þrælkunarvinnu vegna samkynhneigðar sinnar .
Hann , sem áður hafði verið dáður og virtur , var nú fyrirlitinn og álitinn siðspilltasti maður landsins vegna kynhneigðar sinnar .
Fjölskylda hans var brennimerkt og Constance átti engan annan kost en að flytja úr landi með syni þeirra tvo og þau skiptu öll um eftirnafn , nefndu sig Holland .
Constance reyndist manni sínum tryggur vinur , og gerði sér seinna ferð til að heimsækja hann í fangelsi þar sem hann var niðurbrotinn maður .
Oscar sagði við vin sinn Robert Ross að hann hefði valdið eiginkonu sinni mikilli óhamingju og leitt ógæfu yfir börn sín .
Þegar Oscar var laus úr fangelsi var það Constance sem sendi honum peninga .
" Það er mín kæra indæla eiginkona sem sendi mér peninga svo ég ætti fyrir mat og útgjöldum , " sagði Oscar við vin sinn .
Hjónin skrifuðust á og ætluðu að hittast en af því varð ekki af ýmsum ástæðum , meðal annars vegna þess að Oscar var aftur farinn að umgangast Bosie , ástmann sinn .
Heilsu Constance fór hrakandi og hún lést skyndilega 39 ára gömul .
" Ef við hefðum bara hist einu sinni og kysst hvort annað , " sagði Oscar .
Hann lést tveimur árum síðar en hafði þá vitjað grafar hennar .
Synir þeirra hjóna , tólf og þrettán ára , tóku dauða móður sinnar afar nærri sér .
Þeir fóru í fóstur til ættingja .
Cyril féll í fyrri heimsstyrjöldinni , 29 ára gamall .
Vyvian lærði lögfræði og varð rithöfundur .
Sonur hans , Merlin Holland , hefur sérhæft sig í rannsóknum á Oscar Wilde .
