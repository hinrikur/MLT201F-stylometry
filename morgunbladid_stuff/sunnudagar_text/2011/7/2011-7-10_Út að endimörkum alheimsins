Björk Guðmundsdóttir dvelur um þessar mundir í Manchester þar sem hún flytur efni af næstu plötu sinni , Biophilia , á nokkrum tónleikum .
Biophilia er þó miklu meira en bara plata , en þetta " verkefni " ef svo mætti kalla felur í sér stefnumót fjölmargra þátta þar sem saman fara vísindi , tækni , náttúra – og meira að segja menntun barna og unglinga .
Morgunblaðið fór á staðinn og sökkti sér í Bíófílíuna .
Arnar Eggert Thoroddsen arnart@mbl.is Þegar lest blaðamanns renndi í hlað Manchesterborgar fór að rigna .
Borgin hefur á orð á sér fyrir grámósku , kulda og blautleika og húmor borgarbúa er að sama skapi kaldhamraður .
En þrátt fyrir að vera þessi mikla iðnaðarborg er hún að sama skapi spriklandi af fjöri og er mikil tónlistarborg .
Héðan kom t.d. mikilvægasta síðpönksveit sögunnar , Joy Division , gáfumannapoppararnir The Smiths sömuleiðis og hér varð Madchester-senan svokallaða til þegar Happy Mondays og Stone Roses leiddu saman dansvæna raftónlist og rokk ; brautryðjandastarf mikið sem endurómar enn af í samtímadægurtónlist .
Það er því ekki að undra að Björk Guðmundsdóttir , einn framsæknasti popptónlistarmaður sögunnar , hafi valið borgina til að flytja Biopholiu , verk sem er þess eðlis að það erfitt að finna eitthvert eitt heiti á það , svo víðfeðmt og metnaðarfullt er það .
Verkið er flutt á sjö tónleikum á The Manchester International Festival , hátíð sem hefur í gegnum tíðina lagt áherslu á samslátt ólíkra stefna og geira .
Fyrstu tónleikarnir voru 27. júní síðastliðinn en þeir síðustu verða 16. júlí næstkomandi Engin grámóska er þó yfir Biophiliu , en orðið var kynnt til sögunnar af Edward O. Wilson í samnefndri bók og nær yfir þau tengsl sem mannskepnan hefur við aðra lifandi hluti .
Verkið er nokkurs konar óður til lífsins , þar sem Björk setur náttúruna , tækni og tónlist undir smásjána og skoðar víxlverkun þessara þátta .
Verkefnið hefur Björk unnið með vísindamönnum , rithöfundum , uppfinningamönnum , tónlistarmönnum og hljóðfærasmiðum og mann sundlar nánast þegar maður heyrir NASA og David Attenborough nefnt í sömu andrá og platan .
Það er allt undir virðist vera en ef einhver hefur orku , metnað og framsýni til að leysa verkefni af þessu tagi þá er það Björk Guðmundsdóttir .
Þó að maður sé nánast orðlaus yfir stærðargráðunni á þessu öllu saman þá kemur þetta manni um leið ekki í opna skjöldu .
Einfaldlega vegna þess að Björk hefur sýnt og sannað í gegnum tíðina að hún er sannur brautryðjandi , hún fer inn á lendur sem engan hefði órað fyrir að hægt væri að komast inn á .
" Hvað næst ? hlýtur maður að spyrja .
Eitthvað magnað , í öllu falli .
Þessi einstaki listamaður hreinlega getur ekki gert neitt rangt eins og enskir segja , ástand sem hefur varað frá upphafi ferils .
Ótrúlegt .
" Svo spurði ég í niðurlagi dóms um tónleika Bjarkar í Langholtskirkju í ágúst 2008 .
Eitthvað magnað , svo sannarlega ...
Fyrsta viðritsplatan Platan Biophilia kemur út í haust , en þar er engin venjuleg plata á ferðinni .
Lög hennar eru ekki " endanleg " í viðteknum skilningi , hlustendur geta unnið með þau áfram og gefið þeim nýtt og annars konar líf .
Fyrsta smáskífan , " Crystalline " , var t.a.m. unnin með hliðsjón af viðriti / smáforriti ( app ) fyrir iPad-spjaldtölvu og fleiri lög voru unnin á þann hátt .
Auk þess að koma út á hefðbundnum smáskífum og sem niðurhal verða lögin gefin út sem viðrit og Biophilia er fyrsta skilgreinda viðrits-plata heims auk þess að vera margmiðlunarverkefni þar sem saman koma m.a. tónleikar , innsetningar og smáforrit .
Biophilia er , líkt og náttúruþemað sem í hana er bundið , aldei endanleg , hún vex , dafnar og breytist líkt og náttúran sjálf .
Scott Snibbe listamaður sem hefur unnið gagngert með viðrit hefur starfað með Björk síðan í fyrrasumar að verkefninu sem Björk lýsir sem " Hugleiðingu um tengsl tónlist , náttúru og tækni " og er það líklega kjarnyrtasta lýsingin á þessu margþætta verki sem fram er komin .
Ég kom í borgina á miðvikudagskvöldi og nýtti það í að koma mér fyrir ( og fá mér að borða á Hard Rock .
Plís , ekki spyrja af hverju ) .
Snemm morguns á fimmtudegi var ég sestur niður á ítölsku kaffihúsi með þeim Ásmundi Jónssyni , Smekkleysustjóra og samstarfsmanni Bjarkar , og Grími Atlasyni .
tónleikahaldara með meiru .
Grímur : " Ég er eins og smákrakki .
Hlakka mikið til .
Þetta er eitthvað allt allt annað .
Þetta eru tónleikar – en það er spilað á hljóðfæri sem hafa aldrei verið til ( hlær ) .
Það er verið samþætta gamla hluti og nýja .
Maður hefur aldrei búist við því að Björk fari troðnar slóðir en að hún sé að ná að framkvæma þessa hluti – sem maður hefur heyrt af – er algerlega ótrúlegt .
Ég hélt að sumt af þessu myndi ekki ganga upp en svo virðist þó vera .
" Grímur fer mikinn en Ási hinn stóíski ( þrátt fyrir að hafa hesthúsað þrjá kaffibolla ) fer að ræða um eina hliðina á verkefninu , en það er uppfræðsla og virkjun ungmenna , en nokkur Manchesterungmenni með ólíkan bakgrunn sitja á daginn í Campfield Market Hall , þar sem tónleikarnir fara fram , og starfa saman undir handleiðslu að tónlistarsköpun með tilstuðlan spjaldtölva m.a. " Það er verið að tefla saman krökkum á aldrinum 11 til 14 ára með ólíkan bakgrunn í þessu samfélagi , þau eru virkjuð inn í verkefnið , " segir Ási og getur ekki leynt hrifningu sinni yfir þessum þætti verkefnisins .
" Ótrúlegir hlutir hafa verið að gerast þarna .
Ólíkir krakkar eru að koma saman og skapa nýja hluti .
15-16 ára krakkar eru að vinna með 11 ára krökkum .
Fimmtán ára bassaleikari datt í frjótt samstarf með ellefu ára tölvugaur .
Þeir tengdust saman með tónlist .
Þarna er verið að opna á nýjan heim , nýja reynslu fyrir þessa krakka .
" Pendúlar fjórir Eftir hressilegt kaffispjall skottumst við niður á tónleikastað til að kynna okkur aðstæður .
Rætt er við Peter van der Velde , Hollending sem sér um að framkvæmdastýra tónleikunum en hann hefur verið í því starfi fyrir Björk í tíu ár auk þess að vinna með Sigur Rós og Jónsa t.a.m. Rólegur í fasi , greinilega vel æfður í því að hafa í mörg horn að líta og redda hlutum fyrir horn þegar ekki er hægt að redda þeim fyrir horn .
Hann tekur okkur í smá túr um tónleikasalinn ( sjá fylgju ) .
Í einu horninu situr ungur maður við kjöltutölvu og reynist það vera Ryan Wistort , vélmennafræðingur frá MIT , sem er hingað kominn í þeim eina tilgangi að stilla pendúlana risavöxnu sem eru notaðir á áhrifaríkan hátt í einu laganna .
" Það eru fjórir pendúlar sem stjórna hörpu , " útskýrir hann fyrir sæmilega tómum blaðamanni ( alltént hvað verkfræði varðar ) .
Ég þarf að stilla þá af á hverjum degi .
Ég hef bakgrunn í vélmennafræði , ég er ekki hörpustillir ( hlær ) .
Andy ( Cavatorta ) , sá sem bjó þetta til , réð mig til að sjá um þetta , við vorum í MIT saman .
Ég hugsaði : " Að vinna fyrir Björk í mánuð ? Því ekki ! ? " Á bak við hljómborð og tölvudót stendur svo Matt nokkur Robinson , en hann stökk inn fyrir Damian Taylor á síðustu stundu , sem er í fæðingarorlofi .
Robinson er vel meðvitaður um að þetta er ekkert venjulegt dæmi sem hann er hluti af : " Þetta er ótrúleg blanda af ólíkum hugmyndum , hátækni saman með lífrænum hljóðfærum .
Það er frábært að fá að taka þátt í þessu .
Björk er einstök og ætli það sé ekki mesta hrós sem listamanni getur hlotnast .
Hún er alltaf að reyna á þolmörk þess sem er hægt og hún hefur áhrif á aðra listamenn .
Hún er eirðarlaus – okkur til heilla ! " Stúlknakórinn góði Síðar þennan sama dag næ ég í skottið á Vigdísi Sigurðardóttur , sem er meðlimur í Graduale Nobili , kórnum sem Björk réð til að taka þátt í Bíófilíunni .
Ekkert ítalskt kaffihús í þetta sinn , Starbucks var það heillin ( já , ég fíla það ! ) .
" Björk ræddi við Jón Stefánsson ( kórstjóra ) sama dag og við komum heim úr keppnisferðalagi til Wales í fyrrasumar , " segir Vigdís um aðkomu kórsins að verkefninu .
" Við byrjuðum að vinna með Björk í september síðastliðnum og engin okkar gerði sér þá grein fyrir því hversu stórt þetta ætti eftir að verða .
Þetta byrjaði í raun bara sem plötuvinna , við vissum ekki að við ættum að vera hluti af tónleikunum eða neitt slíkt .
Björk var búin að semja lögin og kórparta fyrir okkur .
Þetta var skrifað út fyrir okkur og svo hefur þetta verið að taka breytingum á æfingaferlinu , sérstaklega núna þegar við erum að tilkeyra þetta í Manchester .
" Hún viðurkennir að boðið um þátttökuna hafi komið flatt upp á sig – sem og aðra kórfélaga .
" Þegar við heyrðum af þessu fyrst fannst okkur þetta ótrúlegt .
Margar okkar héldu að þetta væri grín .
Það kom upp mikill spenningur í hópnum og allir voru mjög æstir í að fá að taka þátt í þessu .
Hópurinn er orðinn mjög þéttur , við eyðum miklum tíma saman og stemningin er orðin sérstök .
Ég veit ekki hvort við verðum á ferðalagi með Björk næstu þrjú árin , það er ekkert útséð með það .
Æfingar voru stífar fyrstu dagana þegar við mættum hingað , við þurftum að sjá sviðið fyrir okkur og hvernig við ættum að bera okkur þar .
Tónleikarnir hafa verið að breytast mikið , við erum að prófa okkur áfram og sníða af .
Þetta ferli hefur þá verið mun opnara en þegar við syngjum hefðbundin , klassísk lög .
Björk hefur verið mikið á staðnum og gert viðeigandi breytingar þegar þess þarf .
Ég myndi ekki segja að við værum að syngja skrítna parta en tónbilin eru oft óvenjuleg og krefjast ákveðinnar færni .
" Persónulega er hún uppnumin af herlegheitunum , skiljanlega .
" Mér finnst Bíófílían stórkostleg en það er erfitt að greina hana niður .
Ég hef verið að reyna að útskýra þetta fyrir vinum mínum og fjölskyldu en það er ekki hlaupið að því , þetta er það stórt og viðamikið .
Maður nær varla utan um þetta .
Það sem Björk er að gera núna er alveg spánnýtt .
Mér finnst ég vera að taka þátt í einhverju mjög svo frumlegu , einhverju sem á eftir að vísa veginn .
Það er tilfinningin , að þetta séu einhvers konar tímamót .
Viðbrögðin við tónleikunum hingað til hafa líka verið mjög góð .
" Eitthvað alveg nýtt Ásmundur var að vonum ánægður í lok tónleika .
Líkt og ég var hann spenntur fyrir því sem myndi bera fyrir augu og báðir vorum við svo gott sem orðlausir í lokin .
En sælir bæði og ánægðir .
Fyrr um daginn höfðum við farið saman að tékka á tónleikasalnum eins og fram hefur komið og var Ásmundur þá að sjá uppsetninguna í fyrsta skipti líkt og blaðamaður .
Hann hafði þetta um málið að segja , og sparaði ekki við sig , enda engin ástæða til : " Ég verð að segja það að þrátt fyrir að ég hafi upplifað margt í þessum tónlistarbransa kemur þessi umgjörð öll mér verulega á óvart .
Að sjá öll þessi tilbúnu hljóðfæri veldur því að ég held að ég hafi sjaldan verið jafn spenntur fyrir tónlistarviðburði .
Reyndar er alltaf mikil tilhlökkun í mér þegar ég fer á Bjarkartónleika , hvar sem hún setur þá upp , í kirkjum eða vöruskemmum .
En þetta er eitthvað alveg nýtt , eitthvað alveg nýtt ...
( hikar ) ...
maður hugsar óneitanlega til helstu brautryðjenda í tónlist 20. aldarinnar þegar maður ber þetta augum , tilfinningin er einfaldlega slík ...
" " Einn daginn ...
þá gerist það " Hún var mjög svo greinileg , spennan sem lék um innvirði Campfield Market Hall á fimmtudagskvöldið , þar sem Björk flutti efni af Biophiliu í fjórða sinn af alls sjö skiptum .
Ég hafði komið við fyrr um daginn og skoðað salinn og aðstæðurnar og það sem ég sá vakti með mér mikla forvitni .
Undarleg hljóðfæri – sérsmíðuð af tilefninu – m.a. risavaxið pendúlahljóðfæri sem hannað var rafmagnsverkfræðingi við hinn virta bandaríska MIT .
Ótrúlegur metnaður þessa verks var farinn að renna upp fyrir manni á þessari stundu , þó maður hafi enn bara náð að krafsa í það .
Samspil vísindamanna , tónlistarmanna , kennara , umhverfisfræðinga – allir leggjandi til eitthvað úr sínum heimi svo að úr megi verða eitthvað sem nær út fyrir hefðbundið plötu- eða tónlistarverkefni .
Eitthvað sem spilar inn á mun fleiri mannlega þætti , eitthvað sem sameinar og vekur þörf til að skilja það sem sameinar fremur en sundrar , þörf til að fara lengra .
Þið afsakið hátimbrunina og tilfinningasemina en þið verðið að skilja , nýlundan sem er falin í öllu þessu sem Björk er að gera með Biophilinu fær hausinn til að hringsnúast .
Um pendúlaapparatið skrifaði Guðmundur Gunnarsson , faðir Bjarkar , á blogg sitt : " Einnig fékk hún rafmagnsverkfræðinga í MIT-háskólanum í Bandaríkjunum til þess að smíða gríðarlega stóra hörpu sem byggist á 4 stórum örmum sem sveiflast fram og tilbaka og verður að keyra upp sveiflur í 30 mín .
áður en farið er að spila á hörpuna , til þess að ná að samhæfa sveiflurnar og fá nákvæmlega réttan hraða .
Upphaflega var niðurstaða verkfræðinga að armarnir þyrftu að vera 48 til þess að ná þeim hljóðum og töktum sem Björk setti upp , en með því að smíða gríðarlega flókinn og vandaðan búnað neðst á armana , sem eru hjól með hörpustrengjum og á hverri uppistöðu er gítarnögl .
Strengjahjólunum er stýrt með tölvustýrðum rafmótor sem snýr viðeigandi streng að gítarnöglinni þegar armurinn sveiflast framhjá ...
" Já , þetta er heimur Bjarkar , við hin bara búum í honum ...
Hringleikahús En aftur að kvöldinu .
Þegar salurinn var orðinn fullur af fólki , sem raðaði sér í kringum sviðið sem svo var aftur umlukið hljóðfærum , fór um mann .
Þessir 1800 manns eða svo voru fullir eftirvæntingar og víbrarnir voru tilfinnanlegir .
Ég leitaði að þeim Ásmundi Jónssyni Smekkleysuframkvæmdastjóra og Grími Atlasyni tónleikahaldara , sem ég hef verið í slagtogi með í þessari ferð .
Við þrír vorum eins og litlir skólastrákar ; líkt og við værum að fara á fyrstu rokktónleikana okkar , hafandi ekki hugmynd um hvað væri að fara að skella á okkur .
Skjáir í lofti sýndu sjálfspilandi píanó sem lék inngangsmelódíu en á slaginu kl. 20.30 gengu hljóðfæraleikarar , hinn 24 manna stúlknakór Graduale Nobili og svo Björk sjálf inn í salinn .
Björk var að vanda uppstríluð í föt sem virtust ekki af þessum heimi og Nobili-stúlkur sömuleiðis .
Maður skilur þennan geimverulímmiða sem stundum er settur á Björk , hún virðist ekki þessa heims á stundum – en um leið finnur þú ekki jarðtengdari manneskju , sérstaklega ef litið er til síðustu ára .
Barátta hennar fyrir verndun náttúrunnar og nú barátta sem lýtur að því að uppfræða ungt fólk um jörðina og tengsl hennar við manneskjuna ristir djúpt og ber með sér raunverulegan metnað og ástríðu fyrir því að breyta rétt hvað grunngildi okkar jarðarbúa varðar .
Attenborough Skyndilega heyrist auðþekkjanleg rödd .
Richard Attenborough , hinn kunni náttúrufræðingur , kynnir Biophiliu og það sem hún snýst um .
Náttúra , hljóð , tónlist og tækni – og skurðpunktar alls þessa eru undir , hvorki meira né minna .
" Hlustið .
Lærið .
Skapið , " segir hann og kynnir síðan fyrsta lagið sem er nýtt , " Thunderbolt " .
Lagið er leitt áfram með hæggengum takti sem er skapaður af tveimur staurum í búri þar sem á milli ganga eldingar eins og í Frankensteinmynd ( eða " háspennukefli sem er kyrfilega lokað frá áhorfendum , þar sem neistarnir hlaupa um tæpa tvo metra á milli pólanna , nokkur þúsund volta skot og á þetta er spilað og næst fín laglína , " svo ég leiti aftur á náðir föðurins ) .
Undir taktinum syngur Björk línurnar " Craving miracles " eða " þrá eftir kraftaverki " .
Ef maður á að dæma út frá því sem maður varð vitni að , bara í fyrsta laginu , geta kraftaverkin greinilega gerst ef maður þráir þau nógu innilega .
Björk syngur af mikilli ástríðu , röddin er sterk , stillt og ákveðin en tilfinningaþrungin og mátulega hamslaus þegar því er að skipta .
Sönglega séð er greinilegt að Björk er í toppformi .
Máninn Næsta lag , " Moon " , fer í gang og myndskjáir eru notaðir á áhrifamikinn hátt með laginu , svo og í gegnum alla tónleikana .
Á þeim má m.a. sjá og fá hugmynd um þau smáforrit eða viðrit ( " öpp " ) sem munu tengjast inn í hvert og eitt lag , ein þeirra tímamótahugmynda sem Björk er að keyra í gegnum þetta verkefni .
Biophilia kallaði fram sterk hughrif , eitthvað sem ég er enn að vinna úr .
Um þetta verkefni verða skrifaðar langar og djúpar greinar á næstu árum , eitthvað sem ég kemst hins vegar ekki í akkúrat núna , sitjandi á hótelherbergi í Manchester og uppi við vegg vegna banastiku dagblaðaheimsins .
En vonandi kemst ég í slíkt síðar .
Ég ætla nú að hvíla heilann aðeins og leyfa honum að vinna úr því sem hann hefur verið bombarderaður með .
Það er ekki á hverjum degi sem maður upplifir raunveruleg tímamót – já þáttaskil – í dægurtónlistarsögunni .
" Óendanlega framsækið verk " " Nú skulum við koma inn í það sem ég kalla tilraunastofu Dr. Frankensteins , " segir Peter van der Velde , sem hefur stýrt framkvæmdum í kringum tónleika Bjarkar undanfarin tíu ár .
Hann hlær við um leið og hann leiðir blaðamann inn í sal í Campfield Market Hall , gamalt viktoríanskt hús sem hýsir meðal annars vísinda- og iðnaðarsafnið í Manchester .
Þar flytur Björk nú tónlistina við Biophilia , margþætt verk sitt sem hefur vakið athygli heimspressunnar að undanförnu .
Spaug van der Velde er skiljanlegt í ljósi þess sem maður sér þarna inni .
Sviðið þar sem Björk flytur tónlistina ásamt íslenska stúlknakórnum Graduale Nobili er í miðjunni en í kringum það raðast alls kyns hljóðfæri sem eru sérsmíðuð vegna tónleikanna .
Sérkennileg orgel , einhvers konar pendúlar sem munu gefa frá sér hljóð og hol tunna , sem minnir helst á búr , hangir úr loftinu .
Í því eru tveir staurar , einn uppi og einn niðri og á milli þeirra mun víst gneista rafmagn , svona eins og í einhverri vísindaskáldsögumyndinni .
Blaðamaður klórar sér í kolli , dolfallinn yfir því sem Björk er að fara að gera , sem er eitthvað alveg nýtt í annálum poppfræðanna .
" Ég hef starfað fyrir Björk í tíu ár , " segir van der Velde .
" Verkefni hennar eru alltaf spennandi og krefjandi en í þetta skipti finnst mér hún hafa toppað sjálfa sig .
Biophilia er óendanlega framsækið verk , hér er verið að brjóta blað í tónlistarsögunni , það er alveg klárt .
" 