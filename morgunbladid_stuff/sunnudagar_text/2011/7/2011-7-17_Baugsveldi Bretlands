Loksins virðast Bretar ætla að þora að láta til skarar skríða gegn Rupert Murdoch , fjölmiðlakónginum sem hefur um allt of langa hríð verið Baugsveldi breskra fjölmiðla .
Murdoch var við það að sölsa undir sig Sky-sjónvarpsstöðina þegar upp komst um strákinn Tuma og hans hyski .
Murdoch þurfti að hverfa frá yfirtökunni á BSkyB og fjölmiðlar hans sæta nú rannsókn .
Scotland Yard hefur þegar handtekið níu manns við lögreglurannsókn sína og feðgarnir Rupert Murdoch og James , sonur hans þurfa að mæta fyrir breska þingnefnd í næstu viku .
Almenningur er ævareiður og stjórnmálamenn í Bretlandi vita sem er , að nú er lag , að bregðast við ofurveldi Ástralans og draga tennurnar úr skrímslinu .
Þetta er vonandi bara upphafið .
Það er ljóst að breski fjölmiðlamarkaðurinn þarf á miklum hreinsunum að halda .
Blaðamenn blaðs í eigu hans , hins 168 ára gamla News of the World , höfðu sem sé ástundað alls konar ólögmætt athæfi , eins og það að hlera með ólögmætum hætti farsíma , í von um að finna þar efni í fréttir , brjótast inn í talhólf fórnarlamba glæpamanna og jafnframt eru þeir grunaðir um að hafa mútað breskum lögreglumönnum til þess að komast yfir upplýsingar í sakamálum .
Aðrir fjölmiðlar í eigu Murdochs eiga von á svipuðum rannsóknum , ekki bara í Bretlandi , heldur einnig vestanhafs , í sjálfum Bandaríkjunum .
BBC greindi frá því í vikunni að bandaríski öldungadeildarþingmaðurinn Jay Rockfeller , formaður viðskiptanefndar Bandaríkjaþings , hefði lýst því yfir að hann teldi nauðsynlegt að viðeigandi yfirvöld létu rannsaka hvort blaða- og fréttamenn News Corporation ( fjölmiðlafyrirtæki Murdochs ) í Bandaríkjunum hefðu gerst brotlegir með sama hætti og kollegar þeirra í Bretlandi .
" Ég hvet viðeigandi yfirvöld til þess að ganga úr skugga um það að ekki hafi verið ráðist inn í einkalíf Bandaríkjamanna með ólögmætum hætti , " sagði Rockefeller m.a. Óli Björn Kárason heldur úti vefmiðlinum T24 .
Í vikunni fjallaði hann á athyglisverðan hátt um málið í pistli undir fyrirsögninni " Hver er munurinn á því að stela tölvupóstum og hlera farsíma ? " Þar bar Óli Björn saman hvað væri að gerast í Bretlandi þessa dagana við það sem gerðist alls ekki hér á landi , þegar sambærileg lögbrot voru framin .
Í pisli sínum sagði Óli Björn m.a. : " Ljóst er að almenningur í Bretlandi hefur fyllst reiði í garð fjölmiðla í eigu Ruperts Murdoch og þessi reiði hefur gefið stjórnmálamönnum , sem áður þorðu ekki að gagnrýna fjölmiðlaveldið , kjark til að stíga fram og segja hingað og ekki lengra .
Völd og áhrif þessa manns eru orðin of mikil .
Það hefur verið athyglisvert að fygljast með þróun mála í Bretlandi en um leið er ekki hægt annað en hugleiða hversu ólík viðbrögðin voru hér á landi þegar fjölmiðlar komust yfir stolna persónulega tölvupósta Jónínu Benediktsdóttur .
Þá reis engin reiðialda .
Þá steig enginn stjórnmálamaður upp og sagði við fjölmiðlaveldið 365 ; hingað og ekki lengra .
Þá hafði enginn kjark til að halda því fram að siðlaust væri að fjölmiðlar nýttu sér persónulegar upplýsingar sem voru illa fengnar .
Jafnvel Hæstarétti stóð á sama og taldi slíkt í góðu lagi .
Því vaknar þessi spurning : Hver er munurinn á því að stela tölvupóstum frá einstaklingum og að hlera og brjótast inn í farsíma þeirra , í leit að frétt ? " Vitaskuld hefur Óli Björn á réttu að standa .
Það er enginn eðlismunur á þessum lögbrotum , aðeins tæknilegur munur .
Tölvuhakkarar brjótast inn í tölvur og stela gögnum , en símahakkarar brjótast inn í síma og talhólf og stela gögnum .
Söm er gjörðin og jafnólögleg og siðlaus .
Hér var enginn sem hafði kjark til þess að að hjóla í 365 miðla , fjölmiðla Jóns Ásgeirs Jóhannessonar .
Ekki stjórnvöld , ekki lögregla , ekki dómstólar .
Í ræðu og riti var þeim sem stóðu fyrir lögbrotunum jafnvel hampað og þeir sem frömdu glæpinn hafa aldrei þurft að svara fyrir brot sín , hvað þá að sæta ábyrgð .
Svo einfalt er það .
