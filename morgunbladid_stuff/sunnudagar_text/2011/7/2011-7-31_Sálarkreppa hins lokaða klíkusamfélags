Það hefur verið lærdómsríkt að fylgjast með viðbrögðum Norðmanna við voðaverkunum , sem þar voru unnin fyrir viku .
Samstaða þjóðarinnar er alger .
Fólk hefur leitað styrks í þeirri samstöðu .
Jens Stoltenberg , forsætisráðherra , hefur komið fram sem sannur landsfaðir .
Þetta eru viðbrögð þroskaðrar þjóðar .
Það hefur líka verið athyglisvert að fylgjast með viðbrögðum brezka þingsins vegna fjölmiðlahneykslisins þar í landi .
Áður höfðu stjórnmálamenn bugtað sig og beygt fyrir fjölmiðlakónginum Rupert Murdoch , sem hafði deilt og drottnað í krafti fjölmiðla sinna með blíðmælgi eða hótunum og ofsóknum , peningum og mútum .
Þegar eitt blaða hans notfærði sér hvarf og morð á unglingsstúlku sjálfu sér til framdráttar ofbauð brezku þjóðinni , þingið sameinaðist , sem varla gerist nema á dimmustu dögum stórstyrjalda og hristi af sér ok blaðakóngsins .
Vísbendingum um að hann ætlaði að reyna gamla takta á ný yrði áreiðanlega mætt með almennri fordæmingu .
Alvarlegir atburðir í lífi þjóða geta sameinað þær og forystumenn þeirra risið upp og orðið leiðtogar .
Svo langt er hægt að ganga í ómerkilegum og svívirðilegum vinnubrögðum að heilum þjóðum ofbjóði og pólitískir andstæðingar sameinist um að tryggja meiri hagsmuni en sína eigin og flokka sinna .
Þótt hrunið haustið 2008 sé einhver dramatískasti atburður sem orðið hefur í lífi íslenzku þjóðarinnar á lýðveldistímanum hefur það ekki orðið til þess að sameina þjóðina .
Kannski vegna þess að á yfirborðinu snýst það að mestu um peninga og peningar sundra yfirleitt fólki en sameina ekki .
Þó er það svo , að hrunið á sér dýpri rætur .
Það snýst ekki einvörðungu um peninga .
Það snýst um samfélagsgerðina , samskipti og tengsl okkar í milli , hið lokaða samfélag fámennisins , fjölskyldu- , vina- og kunningjatengsl .
Ef við tökumst ekki á við þær rætur vandans verður nýtt hrun .
Það eru hins vegar engar vísbendingar um að við sem þjóð ætlum að takast á við hinar dýpri ástæður hrunsins .
Þvert á móti .
Fyrstu misserin á eftir , á árinu 2009 og fram á árið 2010 , fram að birtingu skýrslu rannsóknarnefndar Alþingis , var umræðum í landinu töluvert stýrt af neðanjarðarhernaði hinna föllnu viðskiptafylkinga , sem höfðu greinilega fjármuni til að skipuleggja gagnkvæma upplýsingaleka sem að verulegu leyti mótuðu fréttaflutning fjölmiðla .
Þessi starfsemi féll niður að mestu eftir birtingu skýrslunnar , einfaldlega vegna þess að þá voru ekki lengur forsendur fyrir henni .
Þegar allt er opið er ekki hægt að hafa stjórn á umræðum með völdum lekum .
Þótt skýrslan gæfi tilefni til að kafa dýpra í umræðum um ástæður ófaranna var það ekki gert m.a. vegna þess , að þeir sem mest móta þjóðfélagsumræður á Íslandi , stjórnmálamenn , fjölmiðlar , háskólastéttir , virtust ekki hafa áhuga á því .
Af hverju ekki ? Að auki er ljóst , að margir þeirra sem mest komu við sögu í aðdraganda hrunsins eru enn virkir í íslenzku viðskiptalífi , ýmist beint eða óbeint .
Er það sjálfsagt ? Niðurstaðan er sú , að íslenzka þjóðin hefur aldrei náð því að sameinast í viðbrögðum við hinum dýpri ástæðum ófaranna haustið 2008 .
Og enginn af kjörnum fulltrúum hennar og forystumönnum hefur risið upp og orðið sá leiðtogi sem þjóðir þurfa á að halda við slíkar aðstæður .
Höfum við misst af tækifærinu til að skapa slíka samstöðu ? Sennilega .
En það er hins vegar aldrei of seint að hefja opnar umræður um grundvallarveikleikana í samfélagsgerð okkar .
Þegar við horfum til Evrópu , úr þeirri fjarlægð , sem við búum við hér , sjáum við vel þá bresti sem eru í sameiginlegu gjaldmiðilskerfi evruríkjanna en við sjáum ekki jafn vel brestina í okkar eigin þjóðfélagsgerð .
Meginástæðan fyrir því að hér var ekkert gert í aðdraganda hrunsins þrátt fyrir óveðursskýin sem hrönnuðust upp veturinn 2006 og sumarið 2007 var sú , að við búum í lokuðu klíkusamfélagi og það hentaði ekki hagsmunum þeirra sem því réðu þá stundina að rugga bátnum með róttækum aðgerðum .
Það hefur oft verið talað um pólitíska samtryggingu en í þessu tilviki var það samtrygging margvíslegra hagsmunaafla , banka , flokka , hagsmunasamtaka og annarra aðila , sem gerði það að verkum , að ekki var brugðizt við .
Þessi samtrygging er enn til staðar með svolítið öðrum formerkjum .
Við sáum hana að verki í Icesave-málinu .
Hún hefði ráðið ferðinni í því máli , ef þjóðin hefði ekki fengið tækifæri til að hafa síðasta orðið .
Það er hægt að fyrirgefa forseta Íslands margt fyrir að veita henni það tækifæri .
Og í þeirri þjóðaratkvæðagreiðslu sáum við líka hver lausnin er .
Hún er sú að þjóðin sjálf taki allar meginákvarðanir um eigin mál í slíkum atkvæðagreiðslum .
Hið beina lýðræði er svarið .
En það verður ekki auðfengið .
Hversu margir stjórnmálamenn á Íslandi hafa gengið fram fyrir skjöldu og hafið baráttu fyrir beinu lýðræði ? Eru stjórnmálaflokkarnir tilbúnir til að auka lýðræði í sínu innra starfi ? Er verkalýðshreyfingin tilbúin til þess ? Eru lífeyrissjóðirnir tilbúnir til þess ? Hluti af sálarkreppu hins lokaða klíkusamfélags er hræðsla við skoðanir .
Á Íslandi er helzt ekki hægt að ræða sjónarmið sem sett eru fram á málefnalegum forsendum með öðru en skítkasti .
Hér er fólk fordæmt fyrir að hafa tilteknar skoðanir .
Af hverju ? Hvað er svona hættulegt við að annað fólk hafi aðrar skoðanir en maður sjálfur ? Skoðanir voru að vísu taldar hættulegar í Sovétríkjunum og taldar ógna valdhöfum .
En hverjum og hverju ógna skoðanir annarra hér ? Það er ekki of seint að hefja þessar umræður .
Kannski leiða þær til þess að við öðlumst þann þroska sem frændur okkar Norðmenn hafa náð og sýnt þessa dagana .
