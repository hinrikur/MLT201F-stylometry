Snemma árs 1972 hlaut Indriði G. Þorsteinsson Silfurhestinn , verðlaun sem bókagagnrýnendur dagblaðanna í Reykjavík stóðu að .
Viðurkenningu þessa fékk Indriði fyrir bókina Norðan við stríð , minningar hans frá æskuárum á Akureyri þegar hernám Breta setti sterkan svip á allt mannlíf í bænum .
Ritdómarar voru því sem næst á einu máli um að þessi bók Indriða væri sú besta sem komið hefði út á árinu 1971 , en aðrar sem komust á blað voru meðal annars Rímblöð Hannesar Péturssonar , Orð skulu standa eftir Jón Helgason og Gunnar og Kjartan eftir Véstein Lúðvíksson .
Margir íslenskir rithöfundar sóttu sér efnivið í styrjaldarárin , umskiptin miklu þegar íslenskt þjóðfélag tók á einni nóttu risastökk frá hægfara bændasamfélaginu inn í kviku þeirrar miklu gerjunar sem hernáminu fylgdi .
" Hernámið þeytti okkur upp í loftið og svo lentum við ósköp praktískt mitt í nýjum heimi , " sagði Indriði í viðtali við Morgunblaðið í desember 1971 þar sem hann ræddi um hernámið og uppvaxtarár sín við Norðurgötuna í höfuðstað Norðurlands .
79 af stöðinni var fyrsta skáldsaga Indriða .
Hún kom út árið 1950 en þar sagði frá ungum leigubílstjóra í Reykjavík og örlögum hans í andrúmi hins kalda stríðs .
Sagan Land og synir kom út 1963 , Þjófur í paradís 1967 og Norðan við stríð 1971 .
Ónefndar eru þá meðal annars skáldsögurnar Unglingsvetur og Keimur af sumri , fjöldi smásagna og annara verka .
Þar má nefna ævisögur listmálarans Jóhannesar S. Kjarvals og stórsöngvarans Stefáns Íslandi .
Þær bækur eru fyrst og síðast blaðamennska , en hún var starfsvettvangur Indriða lengst af .
Ritstjóri Tímans var hann í tvígang auk þess að skrifa fjölda greina í önnur blöð sem vöktu athygli fyrir beitt sjónarhorn og óvenjulegt tungutak .
Þá er ekki ofmælt að Indriði sé einn af brautryðjendum íslenskrar kvikmyndagerðar .
Eftir tveimur bóka hans , 79 af stöðinni og Landi og sonum , voru gerðar kvikmyndir , auk þess sem Indriði tengdist gerð fleiri mynda á þeim árum þegar Íslendingar voru að byrja að búa til bíó .
Skagfirðingurinn Indriði , sem fæddur var árið 1926 , lést á Selfossi árið 2000 .
Látins var hans minnst sem eins af áhrifamestu mönnum samtíðar sinnar .
" Kannski var tískan og hin pólitíska rétthugsun Indriða óhallkvæm , " sagði Gunnar Stefánsson útvarpsmaður í minningargrein .
" Það komu fram bókmenntafræðingar sem sökuðu hann um ógurlegt afturhald , kvenfyrirlitningu , meira að segja allsherjar mannfyrirlitningu ; í einum ritdómi um þá elskulegu sveitasögu , Keimur af sumri , var sagt að hún væri ekki um neitt .
Og svo framvegis .
Þegar við lítum yfir þessar sögur opnum huga verða slíkir dómar hjákátlegir .
Því þær eru fullar af lífi , næmri sjón á umhverfið , minni á horfið mannlíf , sagðar af íþrótt , ofnar kímni og fínni íroníu .
" Sigurður Bogi Sævarsson sbs@mbl.is 