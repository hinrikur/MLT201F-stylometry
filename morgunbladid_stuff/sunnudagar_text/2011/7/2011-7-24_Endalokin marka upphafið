Engin kvikmynd hefur rakað inn fleiri dollurum frumsýningarhelgina vestra en síðasta kvikmyndin um Harry Potter – í bili að minnsta kosti – en á þremur dögum komu tæpar 169 milljónir dollara í kassann í Bandaríkjunum og Kanada .
Aðsóknin hefur einnig verið gríðarleg á Harry Potter og dauðadjásnin víðar á jarðarkringlunni og fyrstu tölur bentu til að hún yrði um helmingi meiri en á fyrri hluta myndarinnar , sem frumsýndur var í fyrra .
Þetta þarf svo sem ekkert að koma á óvart , því almennt hafa kvikmyndirnar lukkast vel og bækurnar seldust í bílförmum .
Er þess skemmst að minnast að fyrir fjórum árum seldist sjöunda og síðasta bókin um krakkana í Hogwartsskóla í 8,3 milljónum eintaka , ef marka má Heimsmetabók Guinness .
Fleira er í vændum úr töfraheimi Potters , því nýverið tilkynnti höfundurinn J.K .
Rowling , að Pottermore yrði hleypt af stokkunum í október , en það er kynnt sem " einstök lestrarupplifun á Netinu " .
Í myndbandi á Youtube , sem kann að hafa vakið fleiri spurningar en það svaraði , sagði Rowling að þar gætu aðdáendur Potters á öllum aldri endurupplifað sögurnar um Harry Potter .
" Þetta er sama sagan með nokkrum mikilvægum viðbótum , " sagði hún .
" Sú mikilvægasta ert þú .
" Ráða má af myndbandinu að eingöngu á Pottermore verða rafrænu bækurnar um Potter seldar , en nýverið var afhjúpað samstarf Rowling og Google þar um .
Á vefsíðunni Pottermore.com kemur fram að vefurinn verði " spennandi upplifun á Netinu , byggð í kringum lesturinn á bókunum um Harry Potter " .
Jafnframt stendur þar : " Komdu aftur 31. júlí til að komast að því hvernig þú getur fengið tækifæri til að komast snemma inn á Pottermore .
" Í myndbandinu á Youtube segir Rowling um það : " Pottermore verður opið öllum frá október , en fáeinir heppnir komast snemma inn og hjálpa til við að móta þessa upplifun .
Eltu bara ugluna .
" Í þessu tilfelli eru " fáeinir " fyrstu milljón aðdáendurnir sem ljúka þraut á vefnum 31. júlí , en það er afmælisdagur Harrys Potters .
Daginn eftir munu þessir " fáeinu " fá tækifæri til að velja sér nafn , ganga í Hogwartsskóla og upplifa fyrstu söguna um viskusteininn .
Önnur bókin um leyniklefann verður sett á vefinn snemma árs 2012 .
" Um leið og þú ferðast á milli kafla , þá geturðu lesið texta , sem Rowling skrifar sérstaklega fyrir vefinn , " stendur í tilkynningunni .
Annars situr Rowling ekki auðum höndum .
" Ég mun gefa aftur út , " sagði hún í viðtali á BBC .
" Ég hef skrifað af kappi síðan ég lauk við dauðadjásnin , svo ég á mikið af efni og ég þarf væntanlega að taka ákvörðun um hvað kemur út fyrst .
Á vissan hátt var þetta upphaf fyrir mig , ekkert síður en endalok .
" Á meðal þess sem hún hefur nefnt í fyrri viðtölum er pólitískt ævintýri fyrir aðeins yngri börn og einnig alfræðiorðabók um Potter-heiminn , ef til vill er þó Pottermore ígildi hennar .
Þá hefur hún nefnt að hún stefni á að skrifa fyrir fullorðna .
Eins og bækurnar um Harry Potter séu það ekki ! Daniel Radcliffe Daniel Jacob Radcliffe , sem leikur Harry Potter , er fæddur í Fulham , Lundúnum , 23. júlí árið 1989 .
Það vakti athygli er hann kom nakinn fram í leikritinu Equus á West End árið 2007 , þá sautján ára gamall , og aftur á Broadway árið 2009 .
Tökur hafa þegar farið fram á næstu kvikmynd sem ratar á hvíta tjaldið með honum í aðalhlutverki , en hún nefnist Konan í svörtu eða " The Woman in Black " .
Á meðal mótleikara er Ciarán Hinds , sem fer með hlutverk Aberforth Dumbledore í lokamyndinni um Potter .
Emma Watson Emma Charlotte Duerre Watson , sem leikur Hermione Granger , fæddist í París árið 15. apríl árið 1990 .
Tökum er lokið á tveimur næstu kvikmyndum hennar .
Vika með Marilyn eða " My Week With Marilyn " fjallar um stirð samskipti Marilyn Monroe og Sir Laurence Olivier við tökur á myndinni " The Prince and the Show Girl " .
Watson er í aukahlutverki og á meðal mótleikara er Kenneth Branagh , sem lék prófessor Gilderoy Lockhart í Leyniklefanum .
Þá er Watson í einu aðalhlutverka í " The Perks of Being a Wallflower " , sem fjallar meðal annars um kynlíf , eiturlyf og flókin ástarsambönd .
Rupert Grint Rupert Alexander Grint , sem leikur Ron Weasley , fæddist 24. ágúst árið 1988 í Hertfordshire á Englandi .
Tökum er lokið á næstu kvikmynd hans , Comrade , þar sem breskir og þýskir orrustuflugmenn , sem hafa skotið hverjir aðra niður , þrauka erfiðan vetur saman á norsku eyðihjarni .
Og þrjár myndir eru í bígerð , " Eddie the Eagle " fjallar um samnefndan kappa sem keppti fyrstur breskra skíðastökkvara á vetrarólympíuleikunum , hrollvekjan Cross Country fjallar um ungt fólk í útilegu sem mætir örlögum sínum og " Wartime Wanderers " hefst árið 1939 þegar lið Bolton Wanderers skráir sig í herinn eftir innblásna ræðu fyrirliðans , Harry Goslin .
Bonnie Wright Bonnie Francesca Wright , sem leikur Ginny Weasley , fæddist 17. febrúar árið 1991 í Lundúnum .
Unnið er að gerð tveggja mynda með henni í stórum hlutverkum , " Geography of the Hapless Heart " eru fimm myndir um nánd teknar á fimm stöðum í heiminum og Heimspekingarnir sem gerist í Jakarta í skugga kjarnorkustyrjaldar .
James og Oliver Phelps James Andrew Eric Phelps og Oliver Phelps , sem leika Fred og George Weasley , eru fæddir 25. febrúar árið 1986 í Birmingham á Englandi .
Oliver fæddist 13 mínútum á undan , hefur fengist meira við leiklist í gegnum tíðina og fer með hlutverk Picassos sem ungs listamanns í mynd sem er í bígerð og nefnist Latínuhverfið .
Þar er fjallað um skapandi tíma í lífi Picassos við komuna til Parísar snemma á tuttugustu öldinni .
Thomas Felton Thomas Andrew Felton , sem leikur Draco Malfoy , fæddist 22. september árið 1987 í London .
Hann hefur nóg á sinni könnu þessa dagana .
Sýningar hefjast á Upprisu Apaplánetunnar 3. ágúst , en upphaflega sagan er þar færð í nútímabúning í San Fransiskó .
Þá er tökum lokið á " From the Rough " um sundkennara sem ákveður að koma á fót skólaliði í golfi , og " The Apparation " um tilraun í háskóla sem mistekst með hrollvekjandi afleiðingum .
Þá er " Grace and Danger " í bígerð , en þar greinir frá björgunarleiðangri sjö hermanna bandamanna í seinna stríði .
Loks er unnið að gerð " Evac " , þar sem verndarinn reynist óvinurinn .
