Dr. Hannes Hólmsteinn Gissurarson , prófessor í stjórnmálafræði , hefur verið að vinna að bók um íslenska kommúnista síðustu fjögur árin samhliða þýðingu sinni á Svartbók kommúnismans sem kom út 2009 .
Bókin , Íslenskir kommúnistar 1918 – 1998 , sem er um fjögur hundruð blaðsíður og verður ríkulega myndskreytt , kemur út í októberbyrjun .
Þegar Hannes er spurður um áherslur í verkinu segir hann : " Rannsóknarspurningin í bókinni er : Að hversu miklu leyti voru íslenskir kommúnistar raunverulegir kommúnistar ? Hið augljósa svar er að þeir voru það í alveg sama skilningi og kommúnistar erlendis .
Með öðrum orðum , íslenskir kommúnistar voru hvorki betri né verri en kommúnistar annars staðar .
Í bókinni dreg ég fram í dagsljósið fjöldann allan af staðreyndum sem sýna hversu náin tengsl íslenskir kommúnistar höfðu við hina alþjóðlegu kommúnistahreyfingu og hversu hrifnir þeir voru af ofbeldi .
Margir vinir íslensku kommúnistanna í hinni alþjóðlegu kommúnistahreyfingu voru hrottar og pyndingameistarar .
" Ertu að segja að ef kommúnistar hefðu komist til valda á Íslandi þá hefðu þeir fangelsað óvini sína og staðið fyrir pólitískum réttarhöldum eins og gert var í hreinræktuðum kommúnistalöndum ? " Enginn vafi .
Alls staðar þar sem reynt hefur verið að framkvæma kommúnisma hefur það verið gert með hrottaskap , kúgun og virðingarleysi fyrir öðrum skoðunum .
Það er engin ástæða til að ætla að það hefði orðið öðruvísi hér á landi .
Hendrik Ottósson sagði til dæmis , þótt hann væri ef til vill að tala í hálfkæringi , að eftir byltinguna yrðu borgararnir geymdir úti í Grímsey .
Arnór Hannibalsson og Árni Bergmann hafa báðir lýst Sovét-Íslandi eins og það hefði vafalaust orðið , og Áki Jakobsson hefur sagt að sem betur fer hefðu íslensku kommúnistarnir ekki náð völdum því þá hefðu þeir breyst í illmenni .
Hefðu kommúnistar komist til valda á Íslandi þá hefðu risið fangabúðir í Grímsey , þá hefðu verið haldin sýndarréttarhöld og jafnvel aftökur , eins og alls staðar annars staðar þar sem kommúnistar komust til valda .
" Afneitun á skelfilegum staðreyndum Nú gengu margir af trúnni og afneituðu kommúnismanum , sumir að vísu seint en var það ekki bara af því að þeir vissu ekki betur ? " Í bókinni fjalla ég talsvert um það hvað menn gátu vitað .
Sannleikurinn er sá að menn gátu allt frá upphafi vitað um kúgunina í Rússlandi .
Til dæmis þýddi Morgunblaðið þegar á þriðja áratug margar greinar eftir Anton Karlgren , prófessor við Háskólann í Kaupmannahöfn , um ástandið í Rússlandi .
Margar fréttir birtust þar um hungursneyðina í Úkraínu .
Á árunum 1930-40 kom út fjöldi bóka sem lýstu hinu raunverulega ástandi í Sovétríkjunum , bæði á íslensku og öðrum tungumálum .
Spurningin er ekki hvers vegna menn gengu af trúnni og urðu viðskila við kommúnistahreyfinguna .
Hún er : Hvers vegna gengu hinir ekki af trúnni þrátt fyrir að skelfilegar staðreyndir blöstu við ? Hvers vegna var Arnór Hannibalsson til dæmis sá eini sem gagnrýndi ástandið í Sovétríkjunum eftir dvöl sína þar en ekki félagar hans sem fóru til kommúnistalanda um sama leyti ? Ég skal þó játa að ég hef vissa samúð með þessum mönnum .
Þeir voru í þröngri stöðu .
Þeir voru einskonar strandaglópar , áttu til dæmis sumir maka frá þessum löndum og voru líka bundnir sínum vinahóp .
En Hallgrímur gamli Pétursson sagði að við mættum ekki taka vinskap fram yfir sannleikann .
" Geturðu rökstutt þennan harða dóm með dæmum ? " Eitt dæmi er að Guðmundur Finnbogason landsbókavörður sagði við Þórberg Þórðarson 13. september 1939 að Stalín myndi áreiðanlega ráðast á Pólland .
Þórbergur tók því fjarri og sagðist þá skyldu hengja sig .
Stalín réðst á Pólland sunnudaginn 17. september 1939 .
Ég skal nefna tvö önnur dæmi af mörgum : Margir óttuðust sumarið 1968 að Sovétmenn ætluðu sér eitthvað illt í Tékkóslóvakíu .
Aðrir gerðu gys að slíkum ótta .
Í Frjálsri þjóð birtist þá um sumarið skopstæling eftir ritstjórann , Sverri Hólmarsson , á dagbókarbrotum Matthíasar Johannessens , ritstjóra Morgunblaðsins : " Skyldu Rússar vera komnir inn í Tékkóslóvakíu ? Áreiðanlega .
Þessir níðingar , djöflar .
Ég veit , að þeir ráðast inn í Tékkóslóvakíu , eins og ég finn blóðið streyma eftir æðum mér .
Evtúsénko , Evtúsénkó , Tarsis .
Ég verð að muna að hlusta á fréttirnar .
" Þeir hafa örugglega hlegið mikið á ritstjórnarskrifstofu Frjálsrar þjóðar þegar þetta var skrifað .
En viku síðar réðust Rússar inn í Tékkóslóvakíu .
Þannig að spáin sem var lögð Matthíasi í munn og átti að vera skopleg rættist .
Í hugleiðingu um herstöðvamál í Rétti 1973 hæddist Árni Björnsson að rússagrýlunni .
Hann viðurkenndi að Kremlverjar hefðu látið öllum illum látum í Austur-Evrópu en sagði að þeir hefðu ekki farið inn í hernaðarlega veik lönd , og nefndi Afganistan sem dæmi ásamt fleiri löndum .
" Ástæðan er ofureinföld .
Það hefur alltaf verið lygi , að árás frá Sovétríkjunum væri yfirvofandi , " sagði Árni .
Svo merk þótti ritgerð Árna að Samtök herstöðvaandstæðinga gáfu hana út sérprentaða .
Sex árum síðar , á jólum 1979 , réðst Rauði herinn inn í Afganistan .
" Sýndarréttarhöld yfir Geir Haarde Hér hafa verið til ýmsir vinstriflokkar , eins og til dæmis Alþýðubandalagið , sem ég geri ráð fyrir að fái umfjöllun í bókinni .
Hver voru tengsl þess flokks við erlenda kommúnistaflokka ? " Í Alþýðubandalaginu var talsverð togstreita milli þeirra sem vildu ekki gefa upp trúna á Sovétríkin og Kína og þeirra sem vildu lýðræði .
Það er margt sem er fróðlegt í því sambandi og ég ræði meðal annars tvennt í bók minni .
Hið fyrra er að sumir forystumenn Alþýðubandalagsins stunduðu á laun margvísleg samskipti við Sovétríkin .
Til dæmis fór Guðmundur J. Guðmundsson í hvíldar- og hressingarferð til Sovétríkjanna árið 1978 , tíu árum eftir að samþykkt var formlega í flokknum að rjúfa tengsl við þá sem gerðu innrás í Tékkóslóvakíu .
Lúðvík Jósepsson hitti líka leynilega ýmsa trúnaðarmenn Sovétríkjanna .
Hlutur ráðherrafeðranna , Inga R. Helgasonar og Svavars Gestssonar , er kapítuli út af fyrir sig , og fleiri dæmi mætti nefna .
Hitt atriðið er að jafnvel þótt margir í Alþýðubandalaginu höfnuðu tengslunum við Sovétríkin voru þeir hlynntir tengslum við Kína , Albaníu og Kúbu .
Þar var hörfað úr einu víginu í annað og horft framhjá því að alls staðar í þessum kommúnistalöndum var ástandið jafn skelfilegt .
Raunar er gráthlægilegt að síðasta verk Alþýðubandalagsins , sem kynnti sig sem lýðræðisflokk , var að þiggja boðsferð til kúbverska kommúnistaflokksins í nóvember 1998 .
Ekki sýnir það mikla umhyggju fyrir þeim pólitísku föngum sem sátu í svartholum Kastrós ! " Er kommúnisminn ekki horfinn úr íslenskum stjórnmálum ? Varla lifir hann góðu lífi í nútímaþjóðfélagi ? " Mér finnst óhugnanlegt að hugmynd kommúnista um að hægt sé að stjórna öllu með tilskipunum og geðþóttavaldi virðist enn lifa góðu lífi .
Ég ætla alls ekki að líkja núverandi stjórnvöldum á Íslandi við stjórnvöld í kommúnistaríkjunum en þar gægjast samt fram daufir skuggar fortíðarinnar .
Núverandi seðlabankastjóri sem er gamall kommúnisti telur sig til dæmis þess umkominn að segja : Þetta fyrirtæki má ekki fá fyrirgreiðslu vegna þess að það er vont fyrirtæki .
Hitt fyrirtækið má fá fyrirgreiðslu .
Forræðishyggjan sést líka í því að nú er verið að tala um það í fullri alvöru að ekki megi selja tóbak nema í apótekum gegn lyfseðli .
Ég er andvígur neyslu tóbaks en ég er bindindismaður fyrir sjálfan mig en ekki fyrir aðra .
Skýrast finnst mér þetta þó koma fram í sýndarréttarhöldunum sem er verið að halda yfir Geir Haarde og fyrrverandi kommúnistar standa fyrir .
Það er rétt sem komið hefur fram að þessi sýndarréttarhöld eru ekkert í líkingu við sýndarréttarhöldin í Moskvu 1938 eða í Prag 1952 því menn eru ekki pyndaðir og það stendur ekki til að taka þá af lífi .
En eins og í þeim réttarhöldum er maður leiddur fyrir rétt vegna pólitískra skoðana , ekki vegna lögbrota .
" Siðferðileg samábyrgð Finnst þér ástæða til að gera upp við kommúnismann á svipaðan hátt og við nasismann ? " Ég er sammála dómsmálaráðherrum Evrópusambandsins sem ályktuðu á dögunum að ekki hefði verið gert nægilega vel upp við kommúnismann sem kostaði hundrað milljónir manna lífið á 20. öldinni .
Það var hins vegar gert eftirminnilega upp við nasismann .
Það eru til ljósmyndir og kvikmyndir úr fangabúðum nasista , það voru haldin réttarhöld yfir þeim í Nürnberg og safnað gögnum um ódæði þeirra .
Það hefur ekki verið gert neitt svipað við komúnismann þótt hann hafi verið mannskæðari en nasisminn .
Í mínum huga er aðalatriðið að rétta hlut fórnarlamba kommúnismans , allra þeirra manna og kvenna sem þegjandi og hljóðalaust hurfu inn í þrælabúðir eða voru drepin .
Hlutverk sagnfræðingsins á ekki síst að vera það að draga fram í dagsljósið hin gleymdu fórnarlömb og um leið vakna spurningar um siðferðilega samábyrgð þeirra sem studdu böðlana .
" Já , en það eru engin fórnarlömb íslenskra kommúnista .
Er þá nauðsynlegt að dæma íslenska kommúnista hart ? " Þá komum við að spurningunni um siðferðilega samábyrgð .
Hér varð ekki kommúnísk bylting og kommúnistar höfðu ekki teljandi völd á Íslandi .
Þeir beittu hins vegar mikilli hörku í orðræðu og réðust með ofstopa á alla þá sem sögðu sannleikann um Sovétríkin , til dæmis Bjarna Benediktsson og Stefán Jóhann Stefánsson .
Það var ótrúleg heift í þessum herbúðum .
Við skulum ekki heldur gleyma að íslenskir kommúnistar beittu ofbeldi og sumir urðu jafnvel fyrir örkumlum af þeirra völdum , eins og er rakið í bók Þórs Whiteheads , Sovét-Ísland .
Óskalandið .
Í kommúnismanum er mjög sterkt einræðishugarfar og íslenskir kommúnistar voru sannfærðir um að þeir væru í stakk búnir til að skapa þjóðfélag samkvæmt kommúnískum kenningum og voru tilbúnir að ryðja ýmsum hindrunum úr vegi til að svo mætti verða .
" Áttu von við hörðum viðbrögðum frá vinstrimönnum við bókinni ? " Ég geri ráð fyrir að mörgum muni sárna að rifjað sé upp að þeir lögðu lag sitt við mannskæðustu helstefnu 20. aldar .
En hugur minn er með fórnarlömbunum , ekki viðhlæjendunum .
" 