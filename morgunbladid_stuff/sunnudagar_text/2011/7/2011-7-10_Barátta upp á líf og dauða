Guðrún Margrét Pálsdóttir hefur unnið ötult starf til bjargar börnum í verstu mögulegu aðstæðum .
Hún hefur ferðast heimshorna á milli og unnið mikið með götubörnum á fátækustu svæðum veraldar .
Hún hefur barist fyrir því að veita börnum heimavist og skólagöngu og gefa þeim von um framtíð án fátæktar .
Guðrún stofnaði ABC-barnahjálp fyrir 22 árum og hefur gefið vinnu sína í öll þessi ár , enda mikil hugsjónamanneskja með ástríðuna að vopni .
Í dag er ABC-barnahjálp með tólf þúsund börn í sinni umsjá , ýmist í skólavist eða heimavist .
Guðrún vill hjálpa fleirum og segir að í raun ætti enginn að unna sér hvíldar á meðan börn eru munaðarlaus , deyjandi á götunni .
Talið er að um 100 milljónir barna séu á götunni í heiminum , svo það er ærið verk fyrir höndum .
Á sínum yngri árum fór Guðrún í heimsreisu og varð vitni að skelfilegri fátækt .
Hugsjón varð til í þessari hnattferð er hún kynntist því hversu margir eru ólæsir og hversu ömurleg tilhugsun það er að vera fullorðinn og kunna ekki að lesa .
Þar sem fátæktin er mikil snýst lífsbaráttan um það eitt að komast af .
Hún brá því á það ráð að kaupa bækur og gefa þær í fátækustu þorpum sem hún fann .
" Í hnattferðinni fannst mér erfiðast að ganga fram hjá ellefu ára gömlum dreng sem var að leggjast til svefns á gangstéttinni , " segir hún .
" Ég gat ekki fengið það af mér og bauð honum gistingu á gistihúsi , eins og það væri einhver lausn og hann afþakkaði það .
Ég spurði hvort honum væri ekki kalt og hann sagðist ætla að færa sig á aðra götu sem væri hlýrri .
Ég var með Nýja testamentið á spænsku í vasanum og gaf honum það – og hvílíkt bros ! Ég mun aldrei gleyma því brosi .
Hann ljómaði eins og sólin og hann var læs .
Frá þeirri stundu þráði ég að geta gefið götubörnum heimili , þó að ég sæi ekki hvernig það væri mögulegt .
" Að hnattferð lokinni var Guðrún ákveðin í að fara heim til Íslands , safna peningum og fara svo aftur út til að kenna fólki að lesa og skrifa .
Hún hafði ekki verið viku á Íslandi þegar hún hitti tilvonandi eiginmann sinn .
Þá flæktust málin því köllun hennar var að fara aftur út .
" Ég endaði á því að biðja Guð um skýrt svar .
Það eina sem mér datt í hug , af því ég treysti ekki minni dómgreind , var að taka sex krónur og segja við Guð að ef fiskarnir kæmu upp færi ég , en ef hin hliðin kæmi upp yrði ég á Íslandi og myndi væntanlega gifta mig .
Svo lokaði ég augunum , hristi krónurnar , kastaði þeim upp í loftið og það kom enginn fiskur upp , " segir Guðrún .
ABC-hjálparstarf var svo stofnað árið 1988 , tveimur árum eftir heimkomuna úr hnattferðinni , sem íslenskt , kristið hjálparstarf .
Barnastarfið hófst á Filippseyjum árið 1990 .
Þar voru 100 börn styrkt í skóla og byggð heimili fyrir götubörn .
Frá Filippseyjum dreifðist hjálparstarfið til Indlands , Úganda , Kambódiu og Bangladesh .
Starfið á Indlandi jókst svo til muna og þar voru byggð tvö stór barnaheimili í samstarfi við innfædda .
Árið 2005 fór ABC að styrkja börn í Pakistan og nú eru 3.000 börn í skólum ABC í Pakistan .
Áfram var haldið með barnahjálpina til Kenía , Líberíu og víðar .
Reynt er að vinna sem mest í samvinnu við heimamenn , það hefur reynst best því innfæddir þekkja menningu svæðisins og tala tungumálið .
Þetta er því samvinna fyrst og fremst .
Menningarsjokk " Að koma inn í fátækrahverfi eins og í Nairobí í Kenía er mikið áfall fyrir venjulegt fólk .
Ef fólk er ekki undirbúið og hefur ekki fengið réttar upplýsingar fyrirfram fær það hreinlega menningarsjokk af verstu gerð , " segir Guðrún .
Fátækrahverfin eru gríðarlega þéttbýl .
Af fimm milljónum íbúa í Nairobí eru þrjár milljónir í fátækrahverfum .
Þar eru engar götur , segir Guðrún .
" Þetta eru moldartroðningar á milli húsanna og ef maður teygir sig í báðar áttir nær maður á milli kofanna .
Það er ekkert rafmagn og engin klósett , nema kannski eitt fyrir 500 manns og það þarf að borga til að nýta þjónustuna .
Það viðtekna eru fljúgandi klósett .
Þá gerir fólk þarfir sínar í poka og svo hendir það pokanum bara út .
Þar eru því haugar af plastpokum og síðan rennur skólpið bara opið á milli húsanna .
" Það eru engar skólplagnir og það eru moldargólf í kofunum .
Kofarnir eru byggðir þannig að reist er timburgrind og hún klædd með bárujárni .
Oft eru þeir gisnir svo það rignir inn .
Þegar rignir þá blandast skólpið regnvatninu og flæðir inn í kofana .
" Það geta jafnvel átta manns búið í tíu fermetra kofa , " segir Guðrún .
" Oftast eru það bara konan og börnin því maðurinn er oftast farinn .
Í svona mikilli örbirgð gefast þeir oft upp og stofna nýja fjölskyldu annars staðar og konan situr ein eftir með börnin sem oft eru smituð af alnæmi .
" Svo er margt sem herjar á eins og malaría og berklar og mikið er um rottur sem koma inn í kofana og bíta í tær , fingur , nef og eyru .
Fæðingar eiga sér stað í þessum kofum því fólk hefur ekki efni á að fara til læknis og það hefur ekki efni á malaríulyfjum þó að þau kosti aðeins fimm hundruð krónur .
Það er rétt svo að fólk dragi fram lífið .
" Hætturnar eru fleiri .
Það eru gengi sem misþyrma og nauðga , þannig að fólk er ekki öruggt í þessum kofum sem það á ekki einu sinni .
Það leigir þá af þeim sem eiga landið og hafa byggt öll þessi hreysi og ef það getur ekki borgað þá er því hent út .
Úr þessum verstu hugsanlegu aðstæðum mannkynsins erum við að taka inn börn .
" Þúsundir barna vantar stuðningsaðila Þórunn Helgadóttir er í Kenía með götubarnastarf á vegum ABC og börn sem sækja skóla .
Hún fer reglulega í heimsóknir í fátækrahverfin .
Þannig er fylgst með og reynt að finna börn í verstu aðstæðunum .
Stórt vandamál er að götubörnin sniffa oft lím og afleiðingarnar af því geta verið skelfilegar .
Við fráhvörfunum hefur reynst best að gefa þeim nógu mikið að borða .
Þeim líður svo illa af því að þau eru svöng , þannig að það að sniffa lím lagar ákveðna vanlíðan .
" Eftir að þau eru komin undir okkar verndarvæng fara þau stundum aftur út af heimavistinni , því fíknin er svo mikil , segir Guðrún .
" Þetta er barátta upp á líf og dauða og við biðjum fyrir þessum börnum .
Við sjáum börn sem eru í rauninni of langt leidd , en það er ástríða hjá Þórunni að ná börnunum áður en það er um seinan , jafnvel að hugsa fyrir því hvaða möguleika þetta barn á á því að fá stuðningsaðila .
Stuðningsaðili vill kannski bara litla sæta stelpu en ekki götustrák sem er orðinn 12 eða 13 ára , en Þórunn hefur valið að hugsa ekki út í það heldur að ef þetta barn fái ekki hjálp núna , þá sé það um seinan – þetta sé síðasta tækifærið .
– Eru mörg börn á biðlistum eftir heimavist ? " Já , það eru langir biðlistar og á tímabili voru á annað þúsund börn á biðlista í Pakistan .
Mörg þorp biðja okkur um að setja upp skóla .
Á sumum stöðum er farin sú leið að tekið er eitt barn úr völdum fjölskyldum þar sem ástandið er verst , en hin systkinin fá ekki skólavist .
Svo að þörfin er botnlaus .
Það er svakalega sárt að geta ekki gefið öllum börnum skólavist .
Þetta eru svo sjálfsögð mannréttindi , " segir Guðrún .
Auk biðlistanna er búið að taka þúsundir barna inn í kerfið , en það vantar stuðningsaðila .
Þau börn eru skráð á heimasíðunni www.abc.is og þar kemur upp mynd af þeim börnum sem vantar stuðningsaðila .
Þar eru grunnupplýsingar um barnið og með einum smelli er hægt að styrkja barn .
Þetta er eina heimasíðan á Íslandi sem virkar á þennan hátt .
Það kostar 3.000 krónur á mánuði að styrkja barn sem gengur í dagskóla og 4.500 krónur fyrir barn á heimavist .
" Þrýstingur er á að taka inn fleiri börn en við getum það ekki á meðan við höfum svona mörg óstudd , " segir Guðrún .
Hrunið og afleiðingar þess á hjálparstarfið Starfsemi ABC gekk ágætlega þar til krónan féll .
Þetta eru eingöngu íslensk samtök og ekki í neinu alþjóðlegu samstarfi , enginn bakhjarl og engir sjóðir sem hægt er að ganga í .
Samtökin reiða sig á íslensku krónuna og eru ekki með höfuðstöðvar erlendis .
" Við erum ein með þessi börn og ábyrgðin er hér á Íslandi , " segir Guðrún .
" Núna í kreppunni hafa um 700 börn misst stuðningsaðila .
Það er ekki alltaf vel efnað fólk sem er að styðja börn og margir eru að gefa af skorti sínum .
Þetta endurspeglar ástandið í þjóðfélaginu því flest þessara barna hafa misst stuðninginn á þessu ári .
Þetta er yfirleitt það sem fólk lætur síðast frá sér , því þetta er persónulegur stuðningur .
Fólk hefur mynd af barninu og fær sendar einkunnir , bréf og teikningar frá börnunum , " segir Guðrún .
Allur kostnaður við starfsemi ABC er í dollurum .
Í janúar 2008 var dollarinn á 60 krónur , en ári seinna var hann komin í 130 krónur .
Guðrún segir þetta hafa verið skelfilegt áfall .
" Kannski ekki svo mikið fyrir skrifstofuna hér heima heldur fyrir samstarfsaðilana sem sjá um börnin , " segir hún .
" Við stóðum til dæmis mjög tæpt í Kenía og það var mikil barátta um hvort starfið myndi lifa af .
Það þurfti hreinlega að vísa börnum frá heimavistinni .
Það var kannað vel hvar skástu aðstæðurnar voru , en mörg þessara barna voru komin aftur á götuna eftir að við sendum þau heim , svo við tókum mörg þeirra aftur inn .
Við erum þarna með götubörn og þetta var orðið dagaspursmál .
Það var að byrja ný önn haustið 2009 og aðstæður voru gríðarlega erfiðar .
Við vorum orðin stórskuldug þarna úti og alltof lítið sent út af fjármunum .
En þá gerðist kraftaverk .
Við vorum búin að biðja og biðja – það er nú það sem maður gerir þegar maður ræður ekki við aðstæður .
Þá er eina úrræðið að biðja .
Þegar önnin var að hefjast sendi Þórunn mér tölvupóst sem ég sendi áfram á stuðningsaðila og hann rataði í fjölmiðla .
Það söfnuðust fjórar milljónir og 300 þúsund í mánaðarleg framlög , " segir Guðrún .
Frá og með þessum degi bjargaðist starfið í Kenía og hefur ekki lent aftur í þessum skuldum .
ABC-skólinn á Íslandi ABC-skólinn hefur verið starfræktur í tæp tvö ár og markmið kennslunnar er að auka þekkingu á þróunarhjálp og málefnum er varða hjálparstörf í þróunarlöndum Skólinn er kjörinn fyrir þá sem vilja taka virkan þátt í hjálparstarfi .
Skólinn stendur yfir í 10 vikur og svo býðst nemendum að fara í þriggja vikna vettvangsferð til Kenía .
Nú þegar hafa sjötíu manns útskrifast úr skólanum .
" Það hefur gefið fólki gríðarlega mikið að koma í þennan skóla , ég tala nú ekki um þá sem hafa haft tækifæri til að fara í vettvangsferðina , " segir Guðrún .
" Við viljum sjá miklu fleiri nemendur .
Við viljum að allir komist í skólann og að hann sé ódýr .
Ástæðan fyrir því að við getum haft þetta svona ódýrt er að allir kennarar gefa vinnuna sína .
Við erum með nokkra lækna með okkur , sem kenna næringar- og sjúkdómafræði , sálfræðinga , mannfræðinga , kennslufræðinga og þróunarfræðinga og fólk með alls konar reynslu af starfi á vettvangi .
Við leggjum mikla áherslu á það í skólanum að undirbúa fólk undir vettvangsferðina .
Það heyrir sögur og skoðar myndir og þeir sem hafa farið lýsa aðstæðum , " segir Guðrún .
Á www.abcskolinn.is er hægt að sjá tilgang og markmið með skólanum .
En hverjar eru framtíðarhorfur þessara barna sem hafa verið styrkt í gegnum starfið , geta þau brotið sér leið út úr þessum hörmungum ? " Það er náttúrlega ákveðin hjálp í því að komast í gegnum grunnskóla en það er ekki nægilega góð menntun til að fá góða vinnu , " segir Guðrún .
" Þess vegna reynum við eins og við getum að koma börnum í framhaldsnám eða í verklegt nám .
Í Úganda erum við til dæmis með verkmenntaskóla og sá sem hefur verið að byggja skóla fyrir okkur undanfarið útskrifaðist úr okkar skóla , hann er búinn að stofna fyrirtæki og ráða aðra starfsmenn .
Hann var barnahermaður áður en hann kom til okkar og var því bjargað úr hörmulegum aðstæðum ..
Á Filippseyjum höfum við verið að styrkja börn í alls konar nám .
Við vorum að opna nýjan skóla þar og forsvarsmönnum bæjarins , þar sem skólinn var reistur , var boðið að vera við opnunina .
Þá kom í ljós að einn yfirmannanna var fyrrverandi styrktarbarn og var styrktur frá Íslandi í gegnum þetta starf .
Þetta kom skemmtilega á óvart , " segir Guðrún og brosir .
Guðrún er óþreyjufull , vill áorka meiru og segir að lokum : " Mér finnst alveg skelfilegt að vera bara með þessi tólf þúsund börn þegar ég veit af öllum þessum fjölda götubarna .
Framtíðarsýnin er rosalega metnaðarfull .
Ég vil að öll götubörn eignist heimili .
Ég þykist þó vita að það sé ekkert sérlega raunhæf framtíðarsýn .
En ég hef bara svo mikla trú á því að Guð geti gert óvenjulega hluti í gegnum venjulegt fólk .
" 