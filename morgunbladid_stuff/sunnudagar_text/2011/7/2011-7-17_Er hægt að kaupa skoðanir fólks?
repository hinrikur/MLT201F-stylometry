Fjölmiðlahneykslið í Bretlandi ristir að rótum lýðræðislegra stjórnarhátta og er af þeim sökum eitt athyglisverðasta samfélagsmál sem upp hefur komið á Vesturlöndum um langt árabil – og allt of lítið um það fjallað í íslenzkum fjölmiðlum .
Þótt málið snúist um samskipti stjórnmálamanna , fjölmiðla , viðskiptaveldis og lögreglu í Bretlandi má sjá endurspeglun þess í mörgum löndum með einhverjum hætti – þar á meðal hér á Íslandi .
Ástralíumaðurinn Rupert Murdoch fékk í arf dagblað í Adelaide í Ástralíu frá föður sínum .
Hann ávaxtaði þann arf á þann veg að það fyrirtæki er nú orðið eitt mesta fjölmiðlaveldi heims með lykilstöðu í Bretlandi og Bandaríkjunum en áhrif um heim allan .
Þetta er auðvitað afrek .
Á undanförnum árum og áratugum hefur Murdoch ráðið um 40% af fjölmiðlamarkaðnum í Bretlandi .
Fyrir þremur áratugum eignaðist hann dagblaðið The Times , eitt virtasta blað í brezkri sögu , eftir mikil átök við stjórnvöld um hvort hann teldist hæfur til að eiga blaðið .
Hann lofaði öllu fögru , skrifaði undir alls konar skuldbindingar og sveik allt eins og lesa mátti um í bók Harolds Evans , fyrrverandi ritstjóra Sunday Times og síðar The Times , í bókinni Good Times , Bad Times , sem út kom fyrir rúmum aldarfjórðungi og er áhugaverð lesning fyrir þá , sem á annað borð hafa áhuga á samspili fjölmiðla , viðskipta og stjórnmála .
Hvernig nýtti Murdoch sér þessa stöðu á fjölmiðlamarkaðnum í Bretlandi ? Hann gerði það með tvennum hætti .
Annars vegar með því að deila og drottna í brezkum stjórnmálum .
Stundum studdi hann Íhaldsflokkinn og stundum Verkamannaflokkinn .
Hann er maðurinn á bak við valdatöku Tony Blair í Bretlandi undir lok síðustu aldar og átti mikinn þátt í að Íhaldsflokkurinn komst aftur til valda undir forystu David Cameron .
Þessum árangri náði hann ekki sízt með því að beita götusölublaðinu The Sun ýmist með eða á móti þessum flokkum og forystumönnum þeirra .
Hins vegar virðast völdin og áhrifin hafa blindað samstarfsmenn hans með þeim hætti að þeir sáust ekki fyrir og töldu sér leyfilegt að gera hvað sem var .
Hvað hefur komið fram í umræðum í Bretlandi að undanförnu ? Blöð Murdochs með News of the World í fararbroddi hófu að brjótast inn í farsíma fræga fólksins svokallaða og íþróttahetja .
Það virðist öllum hafa þótt sjálfsagt .
Síðar kom í ljós að símahleranir voru ekki takmarkaðar við þann hóp .
Þær beindust að meðlimum brezku konungsfjölskyldunnar , að helztu stjórnmálaleiðtogum Bretlands , að aðstandendum fólks sem beið bana í stórslysum og skemmdarverkum .
Upp úr sauð þegar í ljós kom að News of the World hafði brotizt inn í síma unglingsstúlku sem hvarf og var myrt og hafði breytt skilaboðum í símanum á þann veg að það gaf foreldrum stúlkunnar von um að hún væri á lífi .
Svo kom í ljós að forsætisráðherra Bretlands , Gordon Brown , hafði ekki verið látinn í friði .
Reynt var að brjótast inn í síma hans , bankareikninga hans , persónuleg gögn hans og upplýsinga aflað með sama hætti um heilsufar barna hans og þær birtar .
Gordon Brown gerði grein fyrir þessu öllu og bakgrunni samskipta sinna við Murdoch-útgáfuveldið í áhrifamikilli og sterkri ræðu í brezka þinginu sl. þriðjudag sem setti allt á annan endann í þeirri virðulegu stofnun og ljóst að gífurlegar tilfinningar voru að baki .
Ræðan er þeirrar gerðar að hana ætti að birta í heild í mörgum löndum – þar á meðal hér .
Hún sýndi að árásirnar á Gordon Brown tengdust augljóslega ákvörðunum stjórnvalda í Bretlandi á þeim tíma sem skiptu máli fyrir viðskiptahagsmuni útgáfufélags Murdochs .
Í ræðunni fullyrti Brown að News International , sem er dótturfyrirtæki Murdoch-samsteypunnar í Bretlandi , hefði haft bein tengsl við glæpamenn þar í landi .
Það er fyrrverandi forsætisráðherra Breta , sem setur slíka fullyrðingu fram .
Loks liggur fyrir að útgáfufélagið hefur mútað háttsettum lögreglumönnum og keypt þögn sumra fórnarlamba sinna með háum peningagreiðslum .
Fyrir liggur að þagnargreiðslurnar voru samþykktar af syni Murdochs .
Nú eru vaxandi kröfur í Bandaríkjunum um að FBI rannsaki starfsemi Murdochs vestan hafs og ummæli öldungadeildarþingmanna benda til þess að þeir viti eitthvað sem aðrir viti ekki .
Engum dettur í hug að þorri blaðamanna á blöðum Murdochs hafi tekið þátt í glæpsamlegu athæfi .
Hins vegar hefði ekki verið hægt að framkvæma þessi verk nema með þátttöku einhverra í þeirra hópi .
Þetta ótrúlega mál vekur upp grundvallar spurningar um samskipti fjölmiðlamanna og stjórnmálamanna og áhrif viðskiptavelda á stjórnmál í lýðræðisríkjum .
Davið Cameron sjálfur hefur sagt : Við vorum allir í þessu en með því átti hann við að forystumenn í stjórnmálum þar hefðu keppst við að viðra sig upp við Murdoch og hans menn til þess að njóta góðs af í blöðum þeirra .
Svo gerðust þau tíðindi að allir flokkar í Bretlandi sameinuðust gegn Murdoch .
Hvað gerði hann þá ? Það sama og hershöfðingjar gera þegar þeir standa frammi fyrir ofurefli .
Hann hörfaði en fáum dettur annað í huga en að það sé tímabundið undanhald .
Stóra spurningin er þessi : Er hægt að kaupa fólk og skoðanir þess með því að beita fjölmiðlum og fjármagni að því marki ? Frammi fyrir þessari spurningu standa Bretar og eru að reyna að svara henni .
Það standa fleiri frammi fyrir þeirri spurningu og hafa gert .
Um það verður fjallað hér á þessum vettvangi að viku liðinni .
