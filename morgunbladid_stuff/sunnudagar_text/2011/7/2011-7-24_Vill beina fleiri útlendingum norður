Tryggvi G. Sveinbjörnsson rekur ásamt eiginkonu sinni , Önnu Höllu Emilsdóttur , fjölskyldufyrirtækið FAB travel ehf. á Akureyri og börnin fjögur koma öll að rekstrinum .
FAB er stytting á Free as a bird , frjáls eins og fuglinn ; jafnvel á fabulous , stórkostlegur , segir Tryggvi .
" Við veitum persónulega þjónustu , leysum hvers manns vanda ef þess er nokkur kostur .
" Tryggvi lýsir mánudeginum .
6.00 Vakna alltaf á sama tíma .
Það er gamall vani frá því ég ólst upp í sveitinni , á Hrísum í Eyjafirði .
6.05 Búinn að hella upp á ! Svart kaffi kemur manni í gang .
Ég drekk kaffi fram að hádegi en síðan ekki meira þann daginn .
Að þessu sinni vakna ég í Hafnarfirði , þar sem við erum með íbúð .
6.15 Byrja á því að kíkja á tölvupóstinn í fartölvunni sem ég er alltaf með mér .
Svara pósti og geri uppkast að tveimur bréfum .
Það er nóg að gera .
FAB opnaði fyrr í sumar upplýsingamiðstöð fyrir ferðamenn neðst við Strandgötu á Akureyri , þar sem skemmtistaðurinn Vélsmiðjan var áður , steinsnar frá Oddeyrarbryggju þar sem flest skemmtiferðaskip leggjast að .
Í húsinu er líka ferðamannaverslun sem fyrirtækið ITA í Reykjavík rekur , kaffihús og Gallerý Grána þar sem 16 lista- og handverksmenn reka verslun á eigin vegum .
9.00 Hringi fjögur símtöl til að ná í tvo menn vegna nýs verkefnis sem við erum að vinna að .
9.30 Hringi norður í Sigurbjörgu framkvæmdastjóra sem var að koma úr fríi og soninn Halldór sem hefur stjórnað fyrir norðan á meðan við foreldrarnir vorum í burtu .
Við réðum Sigurbjörgu í starf framkvæmdastjóra í fyrra haust og síðan hef ég verið Grand old man ...
Eftir að Sigurbjörg hóf störf hjá okkur hef ég dregið mig mikið út úr daglegu amstri en er meira í hugmyndavinnu og að þróa reksturinn .
Við erum smám saman að færa okkur úr því að vera bara með rúturekstur yfir í að vera alhliða markaðs- og ferðaskrifstofa .
Ég vil reyna að efla Norðurland sem ferðamannasvæði og koma því betur á kortið .
Það hefur dregið úr ferðum útlendinga út á land og þeirri þróun vil ég reyna að snúa við .
10.00 Við Anna Halla förum að útrétta og tökum dótturdóttur okkar með .
Látum skipta um dekk á einum bílanna og smíða aukalykil í annan .
Við erum með sex rútur , frá 8 til 48 manna , og það þarf ýmislegt að snúast í kringum þær .
12.30 Förum upp á líknardeild Landspítalans og sitjum hjá mágkonu minni í góða stund .
Hún hefur barist hetjulega við krabbamein í fjögur ár en nú er orðið ljóst að krabbinn er að ná yfirhöndinni .
15.00 Fer heim í íbúð , pakka lítilræði ofan í tösku og keyri svo til Keflavíkur .
16.00 Vél Iceland Express frá Gautaborg lenti á réttum tíma og úr henni koma í bílinn til mín sænskar konur .
Þær ætluðu að hitta landa sína , fleiri konur , sem von var á með vél Express frá London skömmu síðar en henni seinkar töluvert .
Konurnar eru á leið norður í Skagafjörð í hestaferð .
17.45 Konurnar frá London loksins komnar og við getum lagt af stað norður í land .
20.15 Kominn í Staðarskála .
Stoppa þar í svolitla stund og ég fæ mér að borða .
Geri annars lítið af því yfir daginn .
21.30 Kominn á Sauðárkrók og kveð þær sænsku sem fara glaðar út á leiðarenda .
23.00 Kominn heim til Akureyrar .
Erla dóttir mín hafði eldað kjúkling um kvöldið , ég borða hann upphitaðan með bestu lyst .
Fæ svo dísæta eplaköku í eftirrétt .
Fjölskyldan hafði sannarlega ekki gleymt gamla karlinum ...
23.30 Lýk vinnudeginum með því að svara nokkrum tölvupóstum og fer svo í bað .
Fer sem sagt ekki snemma að sofa þann daginn , þótt ég sé kvöldsvæfur .
Maður þarf minna að sofa á sumrin en veturna .
Ég þarf að vera klár klukkan sex í fyrramálið .
skapti@mbl.is 