Mér finnst ákaflega gaman að vita hvað aðrir eru að lesa og hvað þeim finnst um bækurnar sem þeir lesa .
Ég varð virkilega að beita mig hörðu fyrir einhverjum mánuðum þegar ég sá mann á Heathrow vera að lesa Napóleonsskjöl Arnaldar Indriðasonar á ensku .
Mig langaði ógurlega til að hlamma mér niður við hliðina á honum og spyrja hvernig honum þætti bókin .
Bók sem er allnokkuð öðruvísi en aðrar bækur Arnaldar Indriðasonar , mikill æsingur og byssuhasar .
Allt alveg óskaplega skemmtilegt .
Ég vildi vita vita hvort útlendingurinn , sem var niðursokkinn í bókina , væri sammála mér um skemmtanagildið .
En ég ávarpaði hann ekki , enda er ég ekki nógu mikið fyrir að tala við ókunnugt fólk .
Í fyrradag sá ég í Eymundsson útlending grípa íslensku þýðinguna á Góða dátanum Svejk , blaða vandlega í henni og rýna ákaft í nokkrar línur .
Mig langaði að spyrja hann um áhuga hans á Svejk og af hverju hann rýndi svo áhugasamur í íslensku útgáfuna .
Ég stillti mig en hélt áfram að fylgjast með honum blaða í bókinni .
Í flugvélum og á flugvöllum gjóa ég alltaf augum til þeirra sem eru með bók og reyni að sjá kápuna til að komast að því hvað þeir eru að lesa .
Stundum dæmir maður fólk ósjálfrátt eftir bókinni , sem er sennilega ekki sanngjarnt því fólk er ekki alltaf að lesa bækur sem það er sátt við .
Það þekkir maður sannarlega sjálfur af stundum biturri reynslu .
Ég veit samt að ef ég sæi einhvern lesa P.G .
Wodehouse eða Oscar Wilde myndi ég senda hinum sama hlýlegt bros sem ætti að merkja : Við erum kannski ekki af sama þjóðerni , en við erum alveg örugglega í sama liði .
