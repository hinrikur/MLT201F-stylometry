Óskar Þór Halldórsson hafði í mörg horn að líta um síðustu helgi þegar hann stýrði ásamt félögum sínum í KA fjölmennasta knattspyrnumóti sem haldið er ár hvert , N1-móti félagsins fyrir 5.flokk karla .
" Þetta var vissulega mikil törn , en afskaplega skemmtileg og gefandi , " segir Óskar Þór , sem færði sig yfir í íþróttageirann fyrr á þessu ári , þegar hann tók að sér framkvæmdastjórn knattspyrnudeildar KA .
Áður hafði hann verið fréttamaður á RÚV og þar áður verkefnastjóri Landsmóts UMFÍ á Akureyri .
" Ég hef alltaf haft mikinn áhuga á íþróttum og fylgst vel með þeim þó svo að ég hafi sjálfur aldrei keppt .
En í gegnum tíðina hef ég gjarnan byrjað á að lesa íþróttasíðurnar í dagblöðunum .
Óskar Þór er Svarfdælingur að ætt og uppruna , fæddur 18. júní 1961 og fagnaði því nýverið fimmtugsafmæli sínu .
Hann brautskráðist frá Menntaskólanum á Akureyri árið 1981 og síðan lá leiðin í Háskóla Íslands þar sem hann lauk BS-prófi í landafræði .
Árið 1986 hóf hann störf sem blaðamaður og hefur með hléum starfað í blaða- og fréttamennsku síðan .
Eiginkona Óskars Þórs er Lovísa Jónsdóttir og eiga þau þrjú börn , Kjartan Atla , f. 1991 , Sigrúnu Maríu , f. 1994 , og Dagnýju Þóru , f. 1999. skapti@mbl.is 