Nýlega var staddur hér á landi Wolfgang Maurer , langafabarn Konrads , ásamt konu sinni Ingrid og syni þeirra Martin .
Þau Wolfgang og Ingrid ferðuðust um landið í viku en Martin sonur þeirra hélt síðan för sinni áfram til að feta slóð langalangafa síns .
Af þessu tilefni hitti Maurer-fjölskyldan nokkra íslenska fræði- og áhugamenn sem komu að útgáfu ferðasögunnar á íslensku .
Það var vel við hæfi að hópurinn hittist og snæddi hádegisverð í Dillonshúsi , en Konrad hafði þar búsetu fyrstu þrjá mánuðina sem hann dvaldi á Íslandi .
Ræddi hópurinn um ferðir Konrads og afrek frá Íslandsdvölinni .
Einnig var velt upp þeirri hugmynd að afkomendur hans gætu myndað eins konar áhugahóp til að flýta fyrir útgáfu ferðasögunnar á þýsku .
Nú er stefnt að útgáfu hennar haustið 2012 en meira þarf ef duga skal .
Við hádegisverðinn hélt Martin tölu og sagði frá því að fjölskylda hans gæti rakið ættir sínar aftur um 12 ættliði allt aftur á 15. öld .
Slíkt er óvanalegt í Þýskalandi nema aðalsmenn eða aðra slíka megi finna í ættinni .
Týnt í skókassa Konrad Maurer var prófessor í þýskum lögum og norrænni réttarsögu .
Hann hafði mikinn áhuga á réttarsögu norræna þjóða og sérstaklega íslenskri réttarsögu .
Einnig var Maurer áhugamaður um íslenskar þjóðsögur og ævintýri .
Hann ferðaðist um landið þvert og endilangt árið 1858 til að heimsækja þingstaði og safna þjóðsögum .
Með því hvatti hann þá Jón Árnason og Magnús Grímsson til að halda áfram söfnun sinni sem þeir höfðu hafið árið 1845 .
Framlag Maurers til söfnunar íslenskra þjóðsagna er því mikilsvert .
Maurer lagði upp í för sína frá Reykjavík , þar sem hann dvaldi um tíma , og ferðaðist meðal annars til Þingvalla og að Geysi .
Hann hélt síðan suður á land og ferðaðist þaðan norður í land yfir Sprengisand .
Úr norðri hélt hann vestur eftir og heimsótti meðal annars Stykkishólm , söguslóðir Laxdælu og eyjar á Breiðafirði á leið sinni .
Um ferð sína ritaði Maurer ítarlega ferðasögu .
Þar getur að lesa lýsingar á þeim stöðum sem hann heimsótti , fólkinu sem hann hitti og lýsingar á ýmsu því sem fyrir augu bar .
Bókin var gefin út í íslenskri þýðingu árið 1997 og ber heitið Konrad Maurer Íslandsferð 1858 .
Er hún þýdd eftir handriti sem fært var yfir á nútímaþýsku eftir frumhandriti Maurers .
Það var Kládía Róbertsdóttir , sem starfaði á Íslandi við rannsóknir í íslenskum fræðum , sem fyrst vakti athygli þýska háskólakennarans Dr. Kurts Schiers á því að einhvers staðar mundi vera að finna handrit að ferðasögu Maurers .
Hún hafði þá lesið bréfaskipti Maurers og Jóns Sigurðssonar þar sem fram kom að Maurer væri að skrifa slíka sögu .
Eftir mikla leit þeirra Kládíu og Schiers fannst handritið loks árið 1975 .
Það hafði þá legið allan þennan tíma ofan í skókassa ásamt fleiri gögnum Maurers niðri í kjallara hjá einum afkomenda hans sem var einmitt afi Wolfgangs .
Þetta kom þeim Wolfgang , Martin og Ingrid á óvart en þau höfðu ekki áður séð nein slík gögn frá Konrad .
Íslensk útgáfa Einn þeirra sem hittu afkomendur Maurers var Jóhann J. Ólafsson lögfræðingur , en frétt af handritafundinum í Morgunblaðinu það sama ár vakti fyrst verulegan áhuga hans á því að láta gefa út ferðasögu Maurers á íslensku .
" Það má rekja þennan áhuga minn til þess þegar ég var smábarn og pabbi var að lesa fyrir mig þjóðsögur Jóns Árnasonar .
Þá kom nafn Maurers upp og þegar ég spurði pabba hver þetta hefði verið sagði hann að þetta hefði verið stórmerkur maður .
Síðan gerist eiginlega ekkert fyrr en ég les í Morgunblaðinu að þetta handrit hafi fundist .
Þá fór ég að inna ýmsa menn eftir því hvort ekki ætti að gefa þetta út .
Það kom þó lítið út úr því þar til ég heimsótti Kurt Schier í München .
Hann tók mér opnum örmum og gaf mér handritið sem hafði verið slegið inn .
Upp úr því fór ég að athuga hvort ekki væri hægt að gefa þetta út hér og gekk frá manni til manns .
Talaði meðal annars við Árna Björnsson sem varð til þess að Páll Sigurðsson , sem þá var forseti Ferðafélags Íslands , samþykkti að félagið gæfi þetta út .
Þá var sett saman nefnd með okkur Tómasi Einarssyni , Árna Björnssyni , Baldri Hafstað , Páli Sigurðssyni , Kurt Schier og mér og unnið sleitulaust að útgáfu .
Baldur gerði meistaralega góða þýðingu og þeir skrifuðu formála Árni Björnsson og Kurt Schier .
Maurer hafði ekki lokið við söguna og virðist hafa hætt við útgáfu hennar .
Hafa líkur jafnvel verið leiddar að því að Maurer hafi talið að búið væri að taka af sér þetta erindi eftir að Daninn Kristian Kålund gaf út verk um ferðir á þing- og sögustaði Íslands líkt og Maurer , " segir Jóhann .
Útgáfunefndin tók söguna upp á arma sína eins og hún kom fyrir og var bókin gefin út í einum 2-3000 eintökum .
Á meðan unnið var í útgáfunni fannst einnig dagbók Maurers .
Þar má lesa söguna frá upphafi til enda og bæta við það sem upp á vantaði í ferðasögunni sjálfri .
" Stuðningur við Jón Sigurðsson Jón Sigurðsson og Maurer voru miklir mátar og má rekja vinskap þeirra til þess að Maurer skrifaði um málefni Íslands í þýska blaðið Allgemeine Zeitung sem gefið var út í Augsburg .
Grein hans var síðan þýdd og birt í Nýjum félagsritum .
Þar tekur hann afstöðu með Jóni í deilum hans við Dani .
Jón hélt því fram að Íslendingar væru eingöngu með samninga við norska konunginn og heyrðu því ekki undir danska þingið .
Þessu mótmælti danskur fræðimaður en Maurer studdi Jón .
Jóhann segist ekki vita hvort þeir hafi þekkst áður en þó sé líklegt að Jón hafi skrifað til Maurers og spurt hann ráða .
Báðir námu þeir norrænan rétt og hugsanlega hefur Jón verið búinn að lesa skrif Maurers um slíkt .
Þá lagði Maurer til að Jón yrði gerður meðlimur í Bæversku vísindakademíunni .
Í fundargögnum akademíunnar frá júní 1866 segir Maurer : " Ótvírætt má líta á Íslendinginn Jón Sigurðsson sem fremsta fræðimann nútímans á sviði norðurgermanskra fornfræðirannsókna .
" Á öðrum stað segir Maurer að rannsóknir á norðurgermönskum tungumálum og fornfræði eigi fullan rétt rétt á að eiga sinn fulltrúa í akademíunni .
Varð úr að Jón var gerður að meðlimi akademíunnar það sama ár .
Hindurvitni og hjátrú Það kom sér vel að Maurer talaði nokkra íslensku þegar hann kom hingað til lands .
Hana lærði hann af nánum íslenskum vinum sem hann eignaðist á þeim tíma sem hann dvaldi í Kaupmannahöfn til að undirbúa sig fyrir Íslandsförina .
Þar hóf hann einnig að safna íslenskum þjóðsögum og gaf út bókina Isländische Volkssagen der Gegenwart árið 1860 .
" Þeir Jón Árnason og Magnús Grímsson höfðu eiginlega gefist upp á söfnuninni því það var gert grín að þeim .
En Maurer stappaði í þá stálinu og talaði um hve mikil verðmæti þessar sögur væru , rétt eins og Grimms-bræður hefðu sýnt í Þýskalandi .
Þjóðsögurnar eru stór menningarhluti Íslands en smekkur Íslendinga var svo yfirþyrmandi af Íslendingasögunum .
Þær voru taldar , eins og að líkum lætur , stórmerkilegar bókmenntir en þjóðsögurnar voru taldar hindurvitni og hjátrú sem menn gerðu grín að .
Margir þakka því Maurer fyrir að þjóðsögurnar urðu bókmenntagrein og jafn mikilvægur hluti af menningunni og þær áttu að vera , " segir Jóhann .
Þekktari á Íslandi Jóhann segir Maurer mun þekktari hér en í Þýskalandi .
Það sé merkilegt að hingað hafi komið maður til lands í þessum erindagjörðum sem hafi ekki haft neinna hagsmuna að gæta heldur eingöngu haft einskæran áhuga .
Íslendingar þurfi að virða þetta góðverk ef svo megi segja því Maurer gerði þetta að eigin frumkvæði og á eigin kostnað .
" Þetta mun auka áhuga þýskra ferðamanna á að koma til Íslands .
Þá hef ég nú bætt við að þetta sé ein allsherjar hestaferð og mætti tala um að feta í hófför Maurers .
Einhverjir af þeim tugum þúsunda hestaeiganda í Þýskalandi gætu haft gaman af því að lesa slíka hestasögu , " segir Jóhann og hlær við .
Hugmyndin er sú að birta tvær útgáfur í Þýsklandi .
Önnur væri vísindaleg útgáfa sem gefin yrði út af Bæversku vísindaakademíunni og þar yrði notast við frumtexta Maurers .
Í þeirri útgáfu myndi dagbókin einnig fylgja .
Hin væri alþýðlegri útgáfa sem Jóhann hefur stungið upp á að yrði eingöngu um ferðalagið og myndi vekja áhuga mun víðari hóps .
Hún yrði í svipuðu formi og Árbækur Ferðafélagsins með fleiri myndum og góðum kortum .
" Það er mikilsvert að verkum Maurers sé haldið lifandi , sérstaklega fyrir Íslendinga þar sem þetta er hluti Íslandssögunnar .
Hann kemur víða við , í sambandi við sjálfstæðisbaráttuna , þjóðsögurnar , Íslendingasögurnar , þar sem hann var með kenningar um sönnunargildi þeirra , og Grágás eða lög íslenska þjóðveldisins .
Eins hafði hann áhuga á daglegu lífi , æðardúnsframleiðslunni , afréttum , landbúnaðinum og mörgu öðru .
Þegar hann kemur til Íslands lendir hann til að mynda í miðjum deilunum um fjárkláðamálið og þurfti að hafa læknisvottorð að sunnan til að ferðast um Norðurland , " segir Jóhann .
Bloggar um ferðasöguna Martin Maurer er nú staddur hérlendis til að feta í fótspor langalangafa síns , Konrads Maurers .
Hann mun ferðast um landið í júlí og heimsækja staði sem finna má í ferðabók Konrads Maurers , en heimsókn Martins fór að hluta til saman við heimsókn foreldra hans , Wolfgangs og Ingrid Maurer .
Mikið ævintýri " Faðir minn er helsti áhugamaður fjölskyldunnar um ættfræði .
Hann sagði mér sögur af Konrad Maurer og tjáði mér að ég ætti mikilvægan langalangafa .
Síðastliðin ár hef ég líka aflað mér upplýsinga sjálfur , bæði af netinu og frá fólki sem stundar fræðistörf tengd Konrad Maurer , " segir Martin sem nú er í sinni fyrstu heimsókn til Íslands .
Hann segir að margt hafi komið sér á óvart við lestur ferðasögunnar .
Þá einna helst hvað lífið var öðruvísi í þá daga og mun erfiðara að ferðast .
Hestar voru fararskjótarnir og engir vegir til nema þá einhverjir troðningar .
Á þeim tíma hafi slík för verið mikið ævintýri en í dag sé þetta allt öðruvísi með bættum samgöngum .
Tíu setningar á íslensku " Hvert sem Konrad fór þekkti hann sögu staðarins en bað fólk síðan um að segja sér þjóðsögur og annað slíkt .
Þær skrifaði hann niður og bætti enn frekar við kunnáttu sína .
Hann hafði lesið sér til um sögu Íslands áður en hann kom hingað .
Hafði lesið miðaldahandrit og þekkti Íslendingasögurnar .
Hann talaði líka íslensku sem hann hlýtur að hafa lært frekar hratt .
Hana lærði hann fyrst sjálfur en í Kaupmannahöfn gat hann síðan æft sig í að tala hana við Íslendinga sem aðstoðuðu hann við að leiðrétta framburð og annað slíkt .
Sjálfur get ég sagt um tíu setningar og þær lærði ég úr ferðahandbók , " segir Martin og hlær við .
Líkt og langalangafi hans ætlar Martin sér að gista á sveitabæjum á ferðum sínum .
Honum hefur ekki verið lofað gistingu fyrirfram en vonast eftir góðum viðtökum þar sem hann kemur við .
Martin fer í öfuga átt við Konrad , heldur fyrst norður og keyrir þaðan réttsælis um landið .
Þar sem Martin ferðast um á venjulegum fólksbíl mun hann halda sig við aðalvegi .
Því segist hann ekki vera viss um hvaða staði hann geti heimsótt en vonandi sem flesta og hann ætlar sér að taka mynd á hverjum og einum .
Ferðalag í júlí Martin mun blogga um ferðina og fyrir áhugasama er slóðin www.martinstuckerbag.blogspot.com .
Hann segist ekki ætla sér að gefa út bók en tekur hógvær undir þá tilgátu blaðamanns að ef til vill gæti útprent af blogginu fundist einn daginn í kjallara .
Rétt eins og handrit langalangafa hans .
Martin segir fyrstu kynni sín af Íslandi vera góð , veðrið sé fallegt og það hafi verið tekið vel á móti honum .
Það komi honum á óvart hversu margir Íslendingar þekki til Konrads Maurers .
Í Þýskalandi sé hann óþekktur nema meðal fræðimanna .
Einmitt þess vegna væri þjóðráð að gefa einnig út minna fræðilega útgáfu af bókinni sem myndi henta betur fyrir almenning .
