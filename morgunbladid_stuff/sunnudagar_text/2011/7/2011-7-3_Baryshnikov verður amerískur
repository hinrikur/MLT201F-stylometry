Tímamót urðu í lífi sovéska listdansarans Mikhails Baryshnikovs á þessum degi fyrir aldarfjórðungi þegar hann fékk bandarískan ríkisborgararétt .
Athöfnin var liður í þjóðhátíðarhöldunum í New York það árið en um fimm hundruð manns gengu við sama tækifæri inn í bandarískt samfélag á Ellis-eyju .
Um kvöldið dansaði Baryshnikov í þakklætisskyni við tónlist eftir George Gershwin að viðstöddu fjölmenni , þess á meðal þáverandi forseta Bandaríkjanna , Ronald Reagan .
Tímamót þessi mörkuðu endalok ákveðins ferlis sem hófst tólf árum áður þegar Baryshnikov , sem almennt er álitinn einn fremsti listdansari sem uppi hefur verið , flúði frá Sovétríkjunum sálugu til Kanada í því skyni að freista gæfunnar á Vesturlöndum .
Mikhail Nikolaevitsj Baryshnikov fæddist í Riga , sem nú er höfuðborg Lettlands , árið 1948 en foreldrar hans voru rússneskir .
Hann hlaut ýmsar viðurkenningar fyrir listdans sem unglingur og þegar hann var átján ára gekk Baryshnikov til liðs við Kirov-ballettinn og Mariinsky-leikhúsið .
Hann vakti snemma athygli fyrir afburðatækni og sterka nærveru á sviði .
Allir fremstu danshöfundar Sovétríkjanna sömdu fyrir hann verk og árið 1969 sagði gagnrýnandi The New York Times að hann væri " fullkomnasti dansari sem ég hef augum litið " .
Það urðu að vonum mikil tíðindi þegar Baryshnikov flúði land meðan hann var á dansferðalagi með Bolshoi-ballettinum í Kanada .
Hann óskaði eftir pólitísku hæli í Toronto og lýsti því yfir að hann myndi aldrei snúa aftur til Sovétríkjanna .
Til að undirstrika orð sín gekk Baryshnikov til liðs við Konunglega Winnipeg-ballettinn .
Síðar kom fram að bandarísk vinkona hans , Christina Berlin , hefði hjálpað Baryshnikov að flýja land og hafði undirbúningur staðið yfir í fjögur ár , eða frá því að dansarinn var á ferðalagi í Lundúnum .
Þetta var með öðrum orðum engin fljótfærnisákvörðun .
Sovéski listdansheimurinn var frægur fyrir að vera þungur í vöfum og Baryshnikov áttaði sig snemma á því að hann fengi aldrei almennilega notið sín þar .
Nítjándu aldar hefðin var í hávegum höfð og kerfisbundið skrúfað fyrir vestræn áhrif en Baryshnikov hafði kynnst áhugaverðum nýjungum þar á ferðum sínum sem eðli málsins samkvæmt voru fáar .
Annað sem fór í taugarnar á Baryshnikov var sú staðreynd að hann var oftar en ekki látinn vera í aukahlutverki vegna smæðar sinnar .
Í sovéska dansheiminum þótti æskilegt að karlmaðurinn gnæfði yfir konuna á sviðinu .
Frá 1974 til 1978 var Baryshnikov aðaldansari American Ballet Theatre , þar sem hann dansaði á móti Gelsey Kirkland .
Hann vann einnig reglulega með George Ballanchine og New York-ballettinum og Konunglega ballettinum .
Fjöldi verka var saminn fyrir hann .
Eftir að hann lagði skóna á hilluna var Baryshnikov lengi listdansstjóri White Oak-dansverkefnisins en 2005 setti hann á laggirnar listamiðstöð í eigin nafni í New York .
Bandarískir sjónvarps- og kvikmyndagerðarmenn gerðu sér snemma grein fyrir aðdráttarafli Baryshnikovs en sýningar sem hann kom nálægt og voru sýndar í sjónvarpi slógu undantekningarlítið í gegn , ekki síst Hnotubrjóturinn við tónlist eftir Pyotr Tsjajkovskíj .
Baryshnikov lék í sinni fyrstu kvikmynd árið 1977 , vífinn rússneskan listdansara í The Turning Point eftir Herbert Ross .
Fyrir framgöngu sína í myndinni var hann tilnefndur til óskarsverðlauna sem besti leikari í aukahlutverki .
Af öðrum myndum sem Baryshnikov hefur leikið í má nefna White Nights ásamt Gregory Hines árið 1985 , auk þess sem hann kom lítillega við sögu í sjónvarpsþáttunum vinsælu Beðmálum í borginni .
Baryshnikov á fjögur börn , eitt með leikkonunni Jessicu Lange og þrjú með sambýliskonu sinni til margra ára , ballerínunni fyrrverandi Lisu Reinhart .
orri@mbl.is 