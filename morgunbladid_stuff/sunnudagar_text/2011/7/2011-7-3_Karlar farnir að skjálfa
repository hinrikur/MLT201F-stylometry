Aftur hefur litrík og kröftug kona valdið umróti í bandaríska Repúblikanaflokknum með því að gefa kost á sér sem forsetaefni .
Michele Bachmann nartar í nýrri könnun í hælana á líklegasta sigurvegaranum að mati flestra stjórnmálaskýrenda , Mitt Romney , í Iowa .
Romney var með 23% stuðning , Bachmann 22% .
Í Iowa verður að venju fyrst kannaður hugur kjósenda með forvali eftir áramótin .
Og Iowa er ríkið þar sem Bachmann fæddist .
Karlarnir eru farnir að skjálfa .
Ekki er samt enn útilokað að hin óútreiknanlega Sarah Palin gefi kost á sér .
Atkvæði Teboðshreyfingarinnar myndu þá skiptast á milli hennar og Bachmann og körlunum færi að líða betur .
En Bachmann stóð sig vel í fyrstu kappræðum frambjóðendanna nýverið .
Rætt er um hana sem raunverulegan kost þótt hún sé langt frá því að vera hófsamur miðjumaður , eins og oftast hefur reynst stóru flokkunum tveim best í forsetakosningum .
En aðstæður eru alls ekki venjulegar .
Bachmann varð fulltrúadeildarþingmaður 2005 og hefur vakið athygli fyrir hvassar árásir á demókrata .
Hún er glæsileg og býr líka yfir ómetanlegum hæfileika fyrir stjórnmálamann : hún á auðvelt með að skapa persónuleg tengsl við fólk , bæði í návígi og í ræðustól , um það eru jafnt aðdáendur sem andstæðingar sammála .
Ekki er síður mikilvægt að hún hefur sýnt að undanförnu hæfileika til að " lesa " umhverfið , laga sig að markhópum hverju sinni .
" Hún er nógu klók til að tempra boðskapinn og finna þannig mál sem viðmælendur geta verið sammála henni um og hún forðast þá að nota svæsnustu ögranirnar til að leggja áherslu á mál sitt , " segir Ron Carey , fyrrverandi leiðtogi repúblikana í Minnesota .
Gengur vel að safna í kosningasjóð Einnig hefur Bachmann sýnt mikla getu til að afla fjár í kosningasjóði , ekki síst lítilla framlaga frá fjölmörgum einstaklingum .
En hún hefur líka verið sökuð um að segja eitt í dag og allt annað á morgun og blaðra .
Ummælin hér á síðunni um Líbíumálin eru svo fáránleg að þau ein geta sannfært kröfuharða kjósendur um að þessi manneskja eigi ekkert erindi í Hvíta húsið .
Og þetta er ekki eina dæmið um kæruleysislega afstöðu Bachmann til staðreynda .
Fljótfærnisleg ummæli hafa auk þess opinberað fáfræði um söguna sem fjömiðlar velta sér upp úr , m.a. sagði hún sjálfstæðisbaráttu Bandaríkjamanna hafa byrjað í New Hampshire .
Nærri hálft annað ár er í kosningar , enn gæti ræst úr efnahagsmálunum og oft hafa lítt þekktir frambjóðendur , sem skutust skyndilega upp á stjörnuhimininn í forkosningum , hrapað jafnhratt .
Á því eru undantekningar .
Barack Obama forseti er sjálfur gott dæmi , hann var lítt þekktur þegar hann bauð sig fram .
Flestir fréttamenn öflugustu fjölmiðlanna vestra eru hallir undir demókrata og þess nýtur Obama oft .
Hann hefur oft gengið á bak orða sinna , farið rangt með staðreyndir ( og mismælt sig herfilega ) en kemst upp með það án þess að lenda í hakkavél fjölmiðla .
Repúblikönum eru síður gefin grið .
En Obama er vissulega óárennilegur keppinautur , hann hefur þegar sýnt að hann er afburða baráttujaxl í kosningum og getur heillað fólk upp úr skónum .
Hins ber að gæta að efnahagsmálin eru sem fyrr í ólestri og oft er sagt að flestir kjósendur hugsi aðallega með maganum og veskinu .
Atvinnuleysið er mikið og ríkisskuldir svo miklar að menn sundlar .
Bachmann er ekki í vafa .
Stjórnlaus eyðsla ríkisvaldsins og dýrar hugmyndir eins og umbætur á heilbrigðisþjónustu í anda evrópskra sósíalista séu ekki leiðin fram á við heldur til glötunar .
Skoðanir hennar fá hljómgrunn þegar við blasir að fjárausturinn hefur ekki dugað og er farinn að ógna stöðu dollarans .
Hætta er á óðaverðbólgu .
Sár vonbrigði með Obama gætu fengið kjósendur til að horfa fram hjá fáguðum hófsemdarmönnum eins og Romney og Tim Pawlenty , þeim tveim sem mest er nú rætt um hjá repúblikönum .
Horfa í staðinn til konu sem kannski er ekki alltaf með allar staðreyndir á hreinu en segist vita hvað mestu skipti .
Konu sem vill róttækan uppskurð á efnahagsstefnu sem hefur beðið skipbrot .
Konu með lausnir ? Hrikalegar " fréttir " Bachmann tjáði sig nýlega um Líbíu við Chris Wallace hjá Fox -sjónvarpsstöðinni og fordæmdi " heimskulega " stefnu Obama forseta sem segði loftárásir NATO vera inngrip í nafni mannúðar .
" En við heyrðum í kvöld að 10.000 til 30.000 hefðu ef til vill fallið í loftárás .
" Wallace hváði en Bachmann sat við sinn keip og sagðist vitna í skýrslur sendiherra í Tripoli .
Leggur áherslu á gömul gildi og dáði Reagan Michele Marie Bachmann er 55 ára gömul og fimm barna móðir , hún varð fyrst kvenna til að taka sæti fyrir repúblikana í fulltrúadeild þingsins í Washington er hún náði kjöri fyrir Minnesota .
Bachmann er stuðningsmaður Teboðshreyfingarinnar sem leggur áherslu á aðhald í ríkisfjármálum , takmörk við opinberum afskiptum , ættjarðarást og gömul gildi .
Bachmann er með meistaragráðu í lögfræði , eiginmanninum , Marcus Bachmann , sem er doktor í sálfræði , kynntist hún í háskóla og þau giftu sig 1978 .
Hjónin eiga sjálf fimm börn en hafa auk þess verið fósturforeldrar fyrir alls 23 önnur börn og unglinga sem hafa átt við vandamál eins og átraskanir að etja og hafa dvalið hjá þeim um hríð , sum í meira en ár .
Hjónin reka einnig kristilega ráðgjafarstofnun .
Bachmann fæddist í borginni Waterloo í Iowa .
Foreldrarnir , David og Jean Amble , voru af norskum uppruna , þau skildu og 12 ára gömul fluttist Bachmann með móður sinn og þrem bræðrum til Minnesota .
Faðirinn settist að í Kaliforníu .
Þegar hún var 16 ára " fann hún Guð " og er virk í starfi evangelískra safnaða , sem oft eru sagðir bókstafstrúar til aðgreiningar frá lúterstrúarmönnum og öðrum söfnuðum .
Foreldrarnir voru demókratar eins og Bachmann var reyndar sjálf þangað til á níunda áratugnum en þá gerðist hún aðdáandi Ronalds Reagans forseta .
Segist hún hafa uppgötvað þegar hún las ævisögu Abrahams Lincoln eftir Gore Vidal að hún ætti meira sameiginlegt með repúblíkönum en fólki eins og menntamanninum Vidal sem henni fannst gera lítið úr ýmsum þjóðhetjum Bandaríkjanna .
