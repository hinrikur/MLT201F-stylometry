Franskar konur hafa lengi sýnt mikla þjóðhollustu og sætt sig við karlrembu af hálfu helstu ráðamanna landsins sem varla á sinn líka í öðrum ríkjum Evrópu .
Þeir mega allt .
Hreykja sér leynt og ljóst af hjákonum sínum , ástarævintýrum og launbörnum en eiginkonan átti að " halda kjafti og vera sæt " , svo að vitnað sé í bókmenntir .
Og fjölmiðlar áttu að þegja ; þetta var bara einkamál .
Það yrði kaldhæðnislegt ef mál Dominique Strauss-Kahns í New York yrði til að binda enda á þetta gamla , opinbera leyndarmál .
Konur víða um heim hafa velt því fyrir sér hvort fátæk kona frá Afríku eigi mikla möguleika gegn öðrum eins valdamanni og Dominique Strauss-Kahn , fyrrverandi yfirmanni Alþjóðagjaldeyrissjóðsins .
Sporin hræða .
Vellauðugur körfuboltasnillingur , Kobe Bryant , var ákærður fyrir nauðgun árið 2003 í Colorado en fórnarlambið , 19 ára skrifstofustúlka , neitaði að bera vitni eftir að hafa verið svert af verjendum hans .
Ákæran var felld niður .
Stúlkan fór síðar í einkamál og var þá samið um að Bryant bæði hana opinberlega afsökunar og greiddi henni nokkra fjárhæð .
Heimildarmenn segja ekki útilokað að mál þernunnar gegn Strauss-Kahn fái svipaðan enda .
En margir velta líka fyrir sé hvort vörn hans standist skoðun .
Verjendur hans hafa í reynd viðurkennt að kynmök hafi átt sér stað en með samþykki beggja , engu ofbeldi hafi verið beitt .
Þernan ( nafni hennar er enn leynt ) hafi þjónustað hann með munnmökum .
En um leið hefur verið tekið skýrt fram að hann hafi ekki greitt henni fyrir viðvikið , hafi því ekki keypt sér vændi .
Sandy Banks , dálkahöfundur hjá L.A .
Times , er hugsi yfir atburðarásinni .
" Hún á víst að hafa fyllst óstjórnlegri girnd við að sjá skvapið á allsberum líkama hans , " segir Banks .
" Er ég ein um að finnast erfitt að trúa þessu ? " Menn velta líka fyrir sér hvort 62 ára gamall , kvæntur maður sem stöðugt skiptir um viðhöld , montar sig af því að engar konur standist hann og efnir til kynferðislegra skyndikynna með herbergisþernu rétt áður en hann sest að miðdegisverði með dóttur sinni , sé leiðtogaefni .
Fyrst eftir handtökuna voru margir Frakkar á því að um ofsóknir hræsnisfullra Bandaríkjamanna gegn Strauss-Kahn væri að ræða , aðrir að pólitískir andstæðingar hans í Frakklandi væru á bak við " gildruna " .
Þegar þernan reyndist vera ótrúverðug jókst enn stuðningur við hann og farið var að ræða á ný í fullri alvöru um hann sem forsetaefni .
En samúðin hefur dvínað á ný .
Síðustu kannanir sýna að meira en helmingur landsmanna er á móti framboði hans þótt um 60% kjósenda Sósíalistaflokksins vilji enn að hann fái tækifæri .
" Þú ert bara öfundsjúkur " Helstu ráðamenn flokksins eru í klípu og reyna sumir að drepa málinu á dreif , forystan er greinilega klofin í málinu .
Enginn efast um skarpa greind , pólitíska hæfileika og hagfræðikunnáttu Strauss-Kahns sem sagður er geta verið afar heillandi .
En dómgreindin virðist stundum yfirgefa hann og grunurinn um ofbeldishneigð á eftir að loða við hann .
Nánir ráðgjafar segja hann stöðugt vilja tefla á tæpasta vað , tilgangslaust hafi verið að vara hann við því að tryllt kvennafar og slark gætu komið honum í koll .
" Þú ert bara öfundsjúkur , " var svarið sem einn þeirra fékk .
Bent er á að jafnvel þótt nauðgunarmálið í New York verði fellt niður þarf Strauss-Kahn að takast á við annað mál .
Guðdóttir hans , Tristane Banon , hyggst kæra hann fyrir ruddalega kynferðisárás á sig 2003 er hún var 19 ára blaðakona .
Banon er dóttir konu sem gegnir trúnaðarstöðu fyrir sósíalista .
Móðirin segist nú iðrast þess að hafa á sínum tíma talið dótturina á að kæra ekki Strauss-Kahn .
Fullyrt er að 75.000 nauðganir séu framdar í Frakklandi ár hvert , andrúmsloftið geri ofbeldisfullum körlum auðvelt um vik .
Fáar konur þori að kæra .
Frægt er að fyrrverandi ráðherra sagði nýlega að hún þyrði ekki að mæta í pilsi á fundi í þinginu , svo mikið væri um alls kyns ruddaskap af hálfu karlanna á löggjafarsamkundunni í París .
Engin miskunn og fleiri konur segja sögu sína Bannhelgin hefur verið rofin , þingmenn og virtir fjölmiðlar í Frakklandi fjalla nú opinskátt um framferði Strauss-Kahns gegnum árin .
Franskir femínistar eru gjarnan vinstra megin í pólitíska litrófinu en það hefur ekki fengið þær til að þegja þótt Strauss-Kahn sé sósíalisti .
Nýlega efndu yfir 40 femínistahópar í Frakklandi til ráðstefnu með um 600 þátttakendum og var umfjöllunarefnið réttindi kvenna .
Konurnar benda á að þótt meint fórnarlamb Strauss-Kahns í New York þyki ekki lengur trúverðugt vitni að afbroti þar sem aðeins eru tveir til frásagnar afsanni það ekki fullyrðingar hennar um kynferðislegt ofbeldi .
Aðrar konur segja ófagra sögu af samskiptum sínum við Strauss-Kahn og styrkja þannig frásögn þernunnar .
Sumar þeirra segja hann hafa sýnt ofbeldishneigð í rúminu .
Ungversk kona , Piroska Nagy , sem var starfsmaður AGS , lét loks undan stanslausri ásókn Strauss-Kahns og eyddi með honum nótt í Sviss á ráðstefnu í Davos .
Hún segir nú að í raun hafi hann misnotað aðstöðu sína sem yfirmaður til að fleka sig .
Trygg og forrík eiginkona Strauss-Kahn er sonur efnaðs lögfræðings , fjölskyldan bjó í Marokkó þar til sonurinn var 12 ára .
Hann er þrígiftur , eiginkona hans er Anne Sinclair , þekkt sjónvarpskona í Frakklandi , bandarísk að uppruna .
Hún er erfingi mikilla auðæfa .
Hjónin eiga bústaði í Frakklandi og Bandaríkjunum , einnig glæsivillu í Marokkó .
