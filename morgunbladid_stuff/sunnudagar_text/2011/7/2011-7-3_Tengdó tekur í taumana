Allar konur eru hræddar við tengdamæður sínar – alltént fyrst um sinn meðan þær eru að vinna traust þeirra .
Mæður treysta ekki hverri sem er fyrir sonum sínum , blessuðum litlu drengjunum .
Fáar konur hafa þó fengið kaldari strauma í fangið en Heidi Withers , 29 ára gömul Lundúnamær , þegar hún kynntist tengdaforeldrum sínum fyrir skemmstu .
Atburðarásin eftir að þeirri heimsókn lauk hefur verið með miklum ólíkindum , svo miklum raunar að heimspressan er sokkin á bólakaf í málið .
Gengur tengdamóðir Heidiar , frú Carolyn Bourne , nú almennt undir nafninu " tengdamóðir dauðans " .
Forsaga málsins er sú að aumingja Heidi kynntist jafnaldra sínum , Freddie Bourne , sem selur hollenska hjólhesta á netinu , fyrir nokkru og felldu þau fljótt hugi saman .
Eitt leiddi af öðru og nú stendur brúðkaup turtildúfnanna fyrir dyrum .
Foreldrar Freddies , téð Carolyn og bóndi hennar Edward , búa norður í landi og áður en Freddie fékk á sig hnapphelduna lagði hann land undir fót til að sýna foreldrum sínum kvenkostinn sem hann hafði nælt sér í .
Óhætt er að segja að Bourne-hjónin hafi stillt fagnaðarlátum sínum í hóf þegar þau hittu Heidi .
Til að gera langa sögu stutta gekk allt á afturfótunum við þau fyrstu kynni .
Heidi slapp þó lifandi út og forðaði sér með hraði heim til Lundúna .
Þar tók ekki betra við .
Heidi var varla búin að leita skjóls fyrir tengdó að henni barst tölvupóstur frá þeirri gömlu .
Synd væri að segja að henni séu vandaðar kveðjurnar í því tilskrifi .
Kenni í brjósti um þig ! " Það er löngu tímabært að einhver kenni þér almennilega mannasiði .
Þeir eru þér greinilega mjög framandi og ég kenni í brjósti um þig , " skrifar hin sextuga Carolyn Bourne sem er margverðlaunaður blómaræktandi .
Í kjölfarið kom ítarlegur listi yfir ókostina í fari Heidiar – með rökstuðningi .
Ennfremur ritar frú Bourne : " Það er ógæfa Freddies að hafa fallið fyrir þér en þar sem Freddie er Freddie geri ég ekki ráð fyrir að auðvelt verði að koma fyrir hann vitinu eða fá hann til að átta sig á því með hvaða hætti hann getur hjálpað þér .
" Að vonum varð aumingja Heidi ekki um sel og framsendi bréfið í forundran á bestu vinkonur sínar .
Fengu þær einnig klums og framsendu bréfið á bestu vinkonur sínar , sem framsendu svo á bestu vinkonur sínar .
Á endanum komst bréfið í hendur fjölmiðla sem hafa tekið það til umfjöllunar , allt frá Bretlandi til Indlands , meðal annars bar málið á góma í morgunsjónvarpi vestur í Bandaríkjunum .
Fæstir eiga orð yfir yfirgang tengdamóðurinnar .
Faðir Heidiar , Alan Withers , bregst til varnar fyrir dóttur sína í breska blaðinu The Independent .
" Ég hitti Carolyn og manninn hennar yfir kvöldverði á knæpu í Lundúnum í fyrra , " segir hann .
" Edward er hress náungi en Carolyn var heldur reigingsleg .
Hún bar það með sér að telja sig yfir okkur hafna .
Hún er svo langt uppi í afturendanum á sér að maður veit ekki hvort hún er að tala eða leysa vind .
" Ekki bætti úr skák að vegna fjárhagsörðugleika eru Withers-hjónin ekki í aðstöðu til að leggja mikið af mörkum til brúðkaupsins .
" Mér er slétt sama hvort hún biðst afsökunar , það er um seinan , " segir Withers .
Bourne-hjónin staðfestu í yfirlýsingu á dögunum að þau hefðu fylgst með umræðunni sem bréfið hratt af stað en ætluðu ekki að tjá sig frekar um málið .
Fróðlegt yrði að heyra skálaræðurnar í brúðkaupinu ! Þú byrjar ekki að borða á undan öllum öðrum ! Bréfið sem Carolyn Bourne sendi verðandi tengdadóttur sinni eftir þeirra fyrstu kynni er í meira lagi skrautlegt .
Grípum aðeins niður í því : • Þegar þú ert gestkomandi í annarra manna húsum , lýsirðu ekki yfir því hvað þú ætlar og hvað þú ætlar ekki að borða , nema þú sért sannarlega með ofnæmi .
• Þú byrjar ekki að borða á undan öllum öðrum .
• Þegar þú gistir hjá öðru fólki liggurðu ekki í bælinu fram eftir öllum morgni þegar húsráðendur rísa snemma úr rekkju .
Þú lagar þig að háttum hússins .
• Þú skalt aldrei móðga fjölskylduna sem þú ert að giftast inn í og allra síst opinberlega .
Ég geri ráð fyrir að þú hafir verið að grínast en viðbrögð fólks á knæpunni einkenndust af hneykslan en ekki hlátri .
• Þú ert alltaf að beina athygli fólks að þér .
Ef til vill ættirðu að velta fyrir þér hvers vegna ? • Það gengur enginn í heilagt hjónaband í kastala nema hann eigi hann sjálfur .
Annað er flottræfilsháttur .
• Að manni læðist sá ljóti grunur að Heidi Withers sé hæstánægð með að hafa nælt í frambærilegan ungan mann .
Ég vorkenni Freddie .
Gríp ekki frammí " Ég hef ekki talað við tengdamóður mína í hálft annað ár .
Kann ekki við að grípa fram í fyrir henni .
" – Ken Dodd .
" Konan mín spurði : " Má mamma ekki koma niður eftir um helgina ? " Hvers vegna ? spurði ég .
Þá svaraði hún : " Hún er þegar búin að vera í tvær vikur uppi á þaki .
" – Les Dawson .
