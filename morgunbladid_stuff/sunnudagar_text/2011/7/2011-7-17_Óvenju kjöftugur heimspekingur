Paul Feuerabend varði afstöðu kirkjunnar gagnvart kenningum Galíleós fyrir 500 árum , sagði það goðsögn að kenningar náttúruvísindanna byggist algerlega á strangri rökvísi , traustri aðferðafræði og skynsemi .
Réttara væri oft að tala um " álfasögur " vísindamanna .
Hann hlaut að kalla yfir sig mikla hneykslun skynsemistrúarmanna .
Kristján Jónsson kjon@mbl.is Paul Feuerabend var gersamlega laus við þá óttablöndnu virðingu sem við berum flest fyrir galdramönnum nútímans , náttúruvísindamönnum .
Hann bætti svo gráu ofan á svart með því að segja afrek náttúruvísindamanna ofmetin , þeir hefðu líka stuðlað að hræðilegum hlutum .
Sjálfur sagðist hann vilja færa vísindamönnum svolítinn " dadaisma " .
Þeim veitti ekki af því til að slá á hrokann og skynsemistrúna .
" Allt gengur , " sagði hann , þeir ættu að að viðurkenna opinskátt að oft réðu tilviljanir því hvort árangur næðist .
Anarkismi svifi yfir vötnum þeirra .
" ...
margir vísindamenn ljúga - ekki með beinum og óskammfeilnum hætti , þeir eru of vel meinandi til þess , heldur á óbeinan hátt þannig að þeir gera sér ekki grein fyrir því sjálfir , " fullyrðir Feuerabend .
Ferill hans var ekki síður óvenjulegur en boðskapurinn .
Feuerabend fæddist í Austurríki 1924 og lést 1994 , var kvaddur í þýska herinn og hlaut járnkrossinn á Austurvígstöðvunun fyrir vasklega framgöngu .
Um hríð stundaði hann nám í óperusöng en gerðist svo vísindaheimspekingur .
Feuerabend var prófessor við Berkeley-háskóla í Kaliforníu í tvo áratugi og gerðist bandarískur borgari en síðustu árin dvaldist hann aðallega í Evrópu .
Bók hans , Against Method , árið 1975 , varð alþjóðleg metsölubók en þar fullyrti hann að agi og hlutlægni í störfum vísindamanna væri meira eða minna ímyndun .
Tyranny of Science [ Harðstjórn vísindanna ] er safn fjögurra fyrirlestra sem Feuerabend flutti ásamt spurningum úr sal og svörum , bókin kom fyrst út á ítölsku 1996 og á ensku á þessu ári .
Feuerabend segir brýnt að viðurkenna að grundvallarkenningar vísindanna séu miklu brothættari og þokukenndari en venjulega sé viðurkennt .
Sannleikurinn sé ekki einn heldur margfaldur í roðinu .
Og það sem einum finnist skipta öllu sé oft aukaatriði fyrir aðra .
Ný kenning um Miklahvell valdi upphlaupi í vísindaheiminum en hafi engin áhrif á þjáningar fólks í styrjöldum .
Mennskunni fórnað En var hann þá á móti vísindum og tækni ? Alls ekki en hann sagðist mótmæla því að svörin við öllum gátum væri að finna í vísindunum , að þau væru látin skilgreina líf okkar og afmá þannig að lokum alla mennsku .
Höfundurinn segir líka að menn hafi gengið allt of langt í að rjúfa tengslin milli óhlutbundinnar hugsunar og praktískrar reynslu , kastað fyrir róða reynslu árþúsunda sem birtist ekki síst í listum og trúarbrögðum .
Hann segir að kirkjan hafi fyrir 500 árum metið það svo að fullyrðingar Galíleos um að jörðin snerist kringum sólu en ekki öfugt myndi valda alvarlegum siðferðislegri og félagslegri upplausn .
Huga yrði að heildarmyndinni , ekki bara góðum heldur líka slæmum afleiðingum .
Galíleó hefði eingöngu hugsað um sitt eigið ágæti og frægð sem væri líka oft raunin hjá nútímavísindamönnum .
Þótt Feyerabend tali stöku sinnum eins og billegur pólitíkus ( eða póstmódernisti ) , einfaldi hlutina um of , eru margar spurningarnar sem hann varpar fram ótrúlega vekjandi .
Og smávegis léttúð í fyrirlestri er fyrirgefanleg .
Trúir hann á Guð ? var ein spurningin .
" Ég veit það ekki ...
Ég hef á tilfinningunni að einhvers konar yfirskepna sé þarna einhvers staðar .
Eg er að vinna í þessu .
" 