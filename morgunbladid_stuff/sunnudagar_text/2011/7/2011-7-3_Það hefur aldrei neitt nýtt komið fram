Hún var ekki uppörvandi myndin af íslenska utanríkisráðherranum með alvörusvip úti í sínum raunverulega höfuðstað að tala um umsóknina sína og íslenskan fisk og stækkunarstjórinn og ungverski kommissarinn réðu ekki við sig og rúlluðu um í hlátursrokum .
En þegar sami sperrti sig og sagði að aðlögunarumsóknin væri gerð með " skýru umboði þjóðarinnar " var þorra hennar ekki hlátur í huga .
Enda birtist daginn eftir skoðanakönnun Gallup sem sýndi að meirihluti þjóðarinnar vildi láta afturkalla umsókn um aðild að ESB þegar í stað .
Sú könnun er raunar í góðu samræmi við aðrar , en þó eru nokkrar sem víkja frá meginstraumi kannana .
Þær sem skera sig úr hafa birst í Fréttablaðinu , sem gömlu eigendur Baugs láta troða inn um lúgur landsmanna óumbeðið með litlu efni öðru en auglýsingum og takmarkalausum áróðri um aðild að Evrópusambandinu .
Ekki er til neitt dæmi í heiminum um svonefnt " fríblað " sem fer slíkum hamförum fyrir einum málstað og þetta auglýsingablað þeirra Baugsmanna gerir .
Þannig var reyndar einnig látið í báðum Icesave-málunum og menn muna hverju sú áróðursherferð óttans skilaði .
Forsætisráðherrann vann það einstæða afrek að láta leggja Icesave-samninginn , kostnaðarsamasta milliríkjasamning Íslandssögunnar , fyrir Alþingi án þess að hún hefði lesið hann og fjölmargir þingmenn stjórnarliðsins hafa vitnað um að forsætisráðherrann hefði krafist þess með offorsi að þeir samþykktu stuðning við samninginn í þingflokkum án þess að hafa séð hann .
Og það ótrúlega er að sumir létu sig hafa það .
Guðbjartur Hannesson , nú velferðarráðherra , varð frægur fyrir það við vinnslu málsins í fjárlaganefnd að segja jafnan þegar upplýsingar um fáránleika þess streymdu inn : Ég tel ekki að neitt nýtt hafi komið fram í málinu ! Þjóðin var annarrar skoðunar og 98 prósent þeirra sem tóku þátt í þjóðaratkvæðagreiðslu höfnuðu málatilbúnaði þeirra Jóhönnu og Guðbjarts .
Önnur eins útreið hefur hvergi sést .
En þetta lið kunni ekki að skammast sín og sat áfram .
Íslenskir læknar leita burt og bætt er í bankaáfall Morgunblaðið birti í gær sláandi fréttir sem snúa að heilbrigðismálum þjóðarinnar .
Þar kemur fram að 617 íslenskir læknar starfa nú erlendis eða 60 á móti hverjum 100 sem eru við störf heima .
Og fyrirliggjandi upplýsingar benda til að ástandið fari enn versnandi .
Læknaskortur á Íslandi er orðinn alvarlegt vandamál sem hleðst ofan á önnur .
Vinnuálag á lækna og aðrar heilbrigðisstéttir er þegar handan við öll mörk og við þess háttar ástand eykst hratt hættan á mistökum í þeim þætti mannlífsins þar sem mistök örþreyttra starfsmanna geta orðið hvað afdrifaríkust .
Það var engin ástæða til þess að Íslendingar færu svo illa út úr bankaáfallinu eins og þeir eru nú að fara .
Íslenska ríkið hafði í áratug fyrir þá atburði greitt niður erlendar ríkisskuldir og var því betur statt en flest önnur til að mæta alvarlegu áfalli , sérstaklega þar sem ráðum íslenska Seðlabankans var fylgt að skella ekki skuldum óreiðumanna og kæruleysislegum lánum erlendra bankamanna yfir á almenning .
Að auki hafði ríkissjóður lagt stórar fúlgur inn á skuldir sínar við eigið lífeyriskerfi , en halli þess hafði áður verið látinn aukast glórulaust .
Allt gat því bent til að Ísland kæmist fljótt frá áfallinu og skattborgarar landsins myndu ekki taka á sig óþarfa vanda .
En hálfu ári eftir bankaáfallið komst til valda versta ríkisstjórn sem við völd hefur verið með óhæfustu ráðherrana innanborðs og það eykur vandann að verkstjórn er engin og leiðtogahæfileikar forsætisráðherrans eru þeir sem þeir eru .
Ranglað í rústum Einn bullukollurinn hefur kallað ríkisstjórn Jóhönnu slökkvilið sem hafi verið að taka til eftir brennuvargana .
Í slíkum og líkum frasaskrifum felst sú viðleitni að láta eins og það hafi ekki verið bankarnir og hinir óstjórnlega áhættusæknu eigendur þeirra og landskunnir eyðsluseggir sem hafi haft neitt með " hrunið " að gera .
Þeir voru jú sérstakir vinir og skjólstæðingar Samfylkingarinnar .
Það eru því ríkir flokkshagsmunir að draga upp aðra mynd og það þótt hún sé ekki í samræmi við raunveruleikann og hins vegar er reynt að fela að í raun hafi verið búið að taka ákvarðanir um allar meginlínur þegar Jóhanna og Steingrímur slysuðust inn í ríkisstjórn hálfu ári eftir bankahrunið .
Þá var löngu búið að bjarga öllu greiðslukerfi landsins .
Það var gert þegjandi og hljóðalaust í Seðlabankanum .
Ekki tapaðist króna af gjaldeyrisforða bankans og er vandfundinn slíkur banki í heiminum sem getur sagt þá sögu .
Þá var fyrir löngu búið að leggja þá línu að ekki ætti að greiða skuldir óreiðumanna .
Það var fyrir löngu búið að leggja þá línu með hvaða hætti væri rétt að byggja upp nýtt bankakerfi .
( Samfylkingin fékk því miður að ráða því hvert fyrirkomulag yrði haft á skipun á skilastjórnum í samhengi við slitastjórnir .
Þar voru gerð dýrkeypt mistök ) .
Sex mánuðum síðar komu þau skötuhjú .
Ekki í formi slökkviliðs .
Sá þáttur var löngu yfirstaðinn , enda eins og allir þekkja þá slökkva menn ekki elda hálfu ári eftir að bálið átti sér stað .
Þau Jóhanna og Steingrímur röltu vissulega um gömlu brunarústirnar og veltu fyrir sér hvernig þau gætu notað hina miklu atburði til að ná hefndum gagnvart gömlum pólitískum andstæðingum .
Þess háttar verk voru látin ganga fyrir því að huga að hagsmunum almennings og þeim sem að ósekju höfðu lent í stórslysum við þær skekkjur sem verða við stórkostlegt misgengi launa og gengis og útbelgingar á skuldum af slíkum sökum langt upp fyrir öll mörk .
Á slíku þurfti að taka strax .
Það var ekki gert og það er ófyrirgefanlegt .
Hent var stórkostlegum fjármunum úr ríkissjóði á báðar hendur .
Sjóvá , sparisjóðakerfi , stjórnlagaþingsóráð , Evrópusambandsaðild og svo mætti lengi áfram telja .
Ekkert af þessu hafði í raun stuðning þjóðarinnar .
Hún var vissulega dofin eftir áfallið en öfugt við ríkisstjórnina sem komin var hafði hún forgangsröðina á hreinu .
Og vegna kolrangrar og iðulega heimildarlausrar forgangsröðunar varð hið litla stjórnkerfi Íslands upptekið við að ganga erinda fyrrnefnds óþarfa og réð lítt við annað og enn er verið að dreifa kröftum smárrar stjórnsýslu frá eiginlegum vanda .
Í því felst mikið skemmdarverk gagnvart raunverulegum hagsmunum fólksins í landinu .
Tveir stærstu bankarnir voru settir í einhvers konar pólitísku óráði algerlega óathugað , án raunverulegrar umræðu og heimilda í hendurnar á kröfuhöfum bankanna , sem höfðu þó margir þegar selt sínar kröfur sínar til vogunarsjóða sem eru verstu eignarhaldarar banka sem hægt er að hugsa sér .
Þessi óvitagangur fól í sér enn ein hörmuleg mistök .
Bankarnir eru þegar teknir að auðgast óeðlilega á kostnað fyrirtækja og venjulegs fólks og heimanmundurinn sem átti að verða grunvöllur nýs bankakerfis varð að brúðargjöfum Jóhönnu og Steingríms til braskara á heimsvísu .
Og svo notuðu ráðherrarnir illa fengin völd sín ( í kjölfar vel skipulagðra óeirða , í skjóli eðlilegra mótmæla , sem voru við það að brjóta fámennt lögreglulið landsins á bak aftur ) sem enginn stuðningur er við lengur til að koma á öllum sínum grillum í skattamálum , sem þeir höfðu barist fyrir í tvo áratugi og auðvitað var " hrunið " notað til að réttlæta það skattalega skemmdarverk .
Þessi gjörð hefur dregið allan þrótt úr þeim sem að jafnaði sýna það frumkvæðið og þann framfarahug , sem nú er mikilvægastur .
Svartsýni eykst , atvinnuleysi eykst , landflótti eykst .
Og hagvöxturinn sem sífellt er verið að spá lætur því bíða eftir sér .
Lítt dulinn fjandskapur við fjárfestingar bætir ekki úr skák .
Ekkert nýtt í augum varðmanns velferðar Og svo var ákveðið án skýringa að öll laun í landinu skyldu framvegis miðuð við að Jón Sigurðsson hefði víst fæðst í Dýrafirði .
Og nú stefnir í það að íslenskir læknar verði fljótlega jafn margir starfandi erlendis og hér heima .
Og formaður Læknafélags Íslands upplýsir að reynt hafi verið án árangurs að fá fund með " velferðarráðherranum " síðan um áramót til að fara yfir hina alvarlegu stöðu .
ÁN ÁRANGURS .
Velferðarráðherrann er Guðbjartur Hannesson .
Hann hefur sjálfsagt góða skýringu á því að hann hafi ekki haft tíma til að ræða við Læknafélag Íslands í hálft ár .
Hann veit það best eins og fyrri daginn : Það hefur ekki neitt nýtt komið fram í málinu .
Bara hreint alls ekkert nýtt .
Klisjan segir að kjósendur í hverju landi fái þá ríkisstjórn sem þeir eigi skilið .
Klisjan sú hefur verið afsönnuð .
Það á enginn kjósandi skilið að sitja uppi með ríkisstjórn eins og þessa .
