Blackie gamli Lawless , leiðtogi bandaríska málmbandsins WASP , hefur ekki verið fyrirferðarmikill á síðum þessa blaðs gegnum tíðina .
Úr því verður bætt núna .
WASP átti sitt blómaskeið á níunda áratugnum , sprottin úr sama sverði og glysbönd á borð við Mötley Crüe , Ratt og Poison enda þótt nálgun sveitarinnar væri öllu frumstæðari – subbulegri myndu sumir segja , alltént heittrúaðir hænsnabændur .
Eins og menn hafa ugglaust getið sér til er Blackie Lawless listamannsnafn , kappanum var upprunalega gefið nafnið Steven Edward Duren .
Hann fæddist í New York 4. september 1956 og verður því 55 ára gamall í haust .
Hann er af ætt Blackfoot-indíána , auk þess sem írskt og franskt blóð rennur í æðum .
Lawless fékk trúarlegt uppeldi en afi hans var djákni og frændi hans prédikari .
Lawless sleit barnsskónum í Stóra eplinu í slagtogi við menn eins og Ace Frehley , sem síðar varð gítarleikari í Kiss .
Hann eignaðist sinn fyrsta gítar níu ára og stofnaði í kjölfarið sína fyrstu hljómsveit , The Underside .
Ekki rakst Lawless nægilega vel í hópi og þrettán ára gamall varð hann fyrir hnífsstungu en náði sér að fullu .
Ári síðar rituðu foreldrar hans drenginn inn í herskóla til að kenna honum aga .
Þeirri skólagöngu lauk hálfu öðru ári síðar , þegar Lawless lagði hendur á yfirmann .
Þar sem honum var höndin laus var alveg eins gott að taka gítarinn upp aftur .
Lawless kom við sögu margra banda á ofanverðum áttunda áratugnum , meðal annars London , þar sem enginn annar en Nikki Sixx plokkaði bassa .
Á þeim tímapunkti var Lawless fluttur vestur til Los Angeles , þaðan sem hann hefur gert út allar götur síðan .
Þegar Sixx hvarf á braut til að stofna Mötley Crüe setti Lawless sína eigin sveit á laggirnar , WASP , ásamt Randy Piper , Chris Holmes og Tony Richards .
Í þessari nýju sveit sá Lawless um söng , auk þess að leika á bassa .
Innblástur sótti WASP öðru fremur til AC / DC , Black Sabbath , Alice Cooper og Kiss , bæði hvað varðar stíl og leikræna tilburði .
WASP varð snemma alræmd fyrir uppátæki sín á sviði , svo sem að fleygja hráu kjöti út til áhorfenda , hengja hálfnaktar stúlkur á píslarbekki og slátra hænum .
Ekki heyrði til tíðinda ef tónleikum sveitarinnar var aflýst af yfirvöldum á viðkomandi stöðum .
" Sjóið " þótti ekki á ameríska æsku leggjandi .
WASP var hundelt af Tipper Gore , eiginkonu Als Gores , og siðanefnd hennar á níunda áratugnum en hún virtist hafa það markmið að eyða málmi af jörðinni .
Þeim ofsóknum svaraði WASP með eftirminnilegum hætti í laginu Harder , Faster á tónleikaplötunni Live ...
In the Raw .
Fyrir hvað stendur WASP ? Margir hafa gegnum tíðina velt vöngum yfir nafni sveitarinnar .
WASP er skammstöfun en aldrei hefur fengist staðfest fyrir hvað hún stendur .
Venjulega stendur WASP fyrir White Anglo Saxon Protestants en næsta víst er að það á ekki við í þessu tilviki .
Lawless kastaði einhverju sinni fram nafninu We Are Sexual Perverts í hálfkæringi í viðtali en einnig hefur verið giskað á We Are Satan ' s People , We Are So Perfect og We Ate Savory Pancakes .
Þín ágiskun , lesandi góður , er jafngóð og hver önnur .
WASP hefur starfað óslitið fram á þennan dag enda þótt Lawless sé nú eini upprunalegi meðlimurinn .
Sveitin hefur sent frá sér fjórtán hljóðversplötur , þá síðustu fyrir tveimur árum , og fjórar tónleikaplötur .
Kunnustu verk sveitarinnar eru The Last Command ( 1985 ) , The Headless Children ( 1989 ) og The Crimson Tide ( 1992 ) .
Á ýmsu hefur gengið hjá Lawless karlinum í seinni tíð .
Fyrir fimm árum þrengdi að æðum við hjartað en hann hristi það af sér eins og hvert annað hundsbit .
Sama ár var hann dreginn fyrir dómstóla grunaður um að hafa heilsað öryggisverði að sjómannasið .
Hann var sýknaður .
Í fyrra upplýsti Lawless síðan að hann væri farinn að iðka trú sína aftur af kappi og afneitaði ýmsum WASP-lögum , meðal annars hinu víðfræga Animal ( Fuck Like A Beast ) .
" Ég mun aldrei leika það lag aftur ! " orri@mbl.is 