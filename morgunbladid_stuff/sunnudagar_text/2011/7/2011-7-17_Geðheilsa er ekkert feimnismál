Geðheilsa er einhver mikilvægasti þáttur í lífi hverrar manneskju og verði hún fyrir áföllum geta afleiðingar verið miklar og langvarandi .
" Þannig kemst Hallur Már blaðamaður að orði í inngangi að fyrstu grein sinni af þremur um geðheilbrigðismál í Sunnudagsmogganum .
Hinar greinarnar munu birtast næstu tvær helgar .
Umræða um geðheilbrigði hefur til allrar hamingju opnast verulega á umliðnum árum og markmiðið með skrifi Halls Más er að fjalla um málefnið frá víðu sjónarhorni og leyfa ólíkum röddum að heyrast .
Hann kemur víða við í þessari fyrstu grein , ræðir meðal annars við Pál Matthíasson geðlækni og framkvæmdastjóra geðsviðs Landspítala , sem segir mikið atvinnuleysi í landinu vaxandi áhyggjuefni í þessu sambandi .
" Allar tölur gefa til kynna að áhrifin séu mjög skaðleg , " segir Páll .
" Eftir 18-24 mánuði án atvinnu þrefaldast tíðni geðraskana hjá fólki , þetta er hópur sem við sjáum nú myndast hér á landi .
Fólk í þessari stöðu leitar sér aðstoðar seint eða ekki og það er í raun umhugsunarefni .
Í kjölfar hrunsins varð áþreifanleg aukning í komum en svo minnkaði það aftur en hefur aukist hægt og stígandi síðan þá .
Lítið breyttist hjá fólki sem átti erfitt fyrir kreppu , það var sem fyrr í erfiðum málum .
Þegar kreppan skall á tók millistéttin versta höggið .
Í eðli sínu er hún betur í stakk búin til að takast á við slík áföll þar sem um er að ræða fólk með menntun , sem getur farið annað , sem býr yfir tengslaneti í fjölskyldu og vinum .
Því mætti segja að hrunið hafi lent af mestum þunga á þeim sem þoldu það best , til skemmri tíma .
" Lærdómurinn af finnsku kreppunni var meðal annars sá að verja fyrst og fremst barnafjölskyldur og ungt fólk .
Það telur Páll að hafi verið reynt að gera hér .
Vonandi heldur sú skjaldborg .
Bjart er yfir Bergþóri Það fer vel á því að Bergþór Pálsson söngvari prýði forsíðu Sunnudagsmoggans nú um hásumarið .
Hann er bjartsýnn maður og jákvæður að upplagi og talar beint við samvisku okkar í viðtali við Kolbrúnu Bergþórsdóttur .
" Það er löngu kominn tími til að við förum að tala í okkur líf og gleðjast yfir því að eiga hvert annað og þetta stórkostlega land , " segir hann .
" Við erum að fara fram úr okkur .
Mér finnst of margir einblína á frasa eins og : " koma hjólum atvinnulífsins í gang " , " létta skuldavanda heimilanna " og svo framvegis .
Til hvers ? Til þess að allt verði eins og það var ? Það er ekki það sem við þurfum .
Við þurfum að staldra lengur við , horfa drjúga stund á það sem aflaga fór og koma í veg fyrir að það endurtaki sig .
" Og Bergþór er bjartsýnn á framtíð þessarar þjóðar .
Það rökstyður hann á þennan veg : " Á vorin fer ég út um land til að prófdæma í tónlistarskólum .
Ég verð alltaf jafn hrifinn af því hvað unga fólkið í þessu landi er mannvænlegt , duglegt og efnilegt .
Þá er ég stoltastur af því að vera Íslendingur .
Miðað við þetta þurfum ekki að kvíða framtíðinni .
En framtíð þjóðarinnar veltur líka á giftu barnanna .
Þess vegna er eitt af mikilvægustu verkefnum lífsins að koma þeim til manns og kenna þeim að greina rétt frá röngu .
Þannig komum við í veg fyrir hrun í framtíðinni .
" 