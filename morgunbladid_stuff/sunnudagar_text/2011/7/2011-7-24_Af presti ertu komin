Hildur Eir Bolladóttir er fædd þann 25. apríl árið 1978 í Laufási við Eyjafjörð Þar sleit hún barnsskónum í hópi sex systkina , í skjóli Laufáshnjúks og Kaldbaks við móðurlegan söng æðarkollunnar og í moldarbeði kartöflugarðanna , eins og hún orðar það svo ljóðrænt sjálf .
Hildur var 14 ára þegar hún flutti ásamt foreldrum sínum séra Bolla Þóri Gústavssyni og Matthildi Jónsdóttur að Hólum í Hjaltadal þar sem faðir hennar tók við embætti vígslubiskups .
Hildur stundaði framhaldsskólanám við báða menntaskóla Akureyrar , fyrst í MA þar sem hún fékk félagslegri þörf sinni fullnægt og síðan í VMA þar sem hún kepptist við að vinna upp námið sem ekki gafst tími til að sinna í MA ! Hún lauk stúdentsprófi frá VMA , kenndi einn vetur í Brekkuskóla á Akureyri en skráði sig svo í guðfræði við HÍ 2000 og lauk þaðan embættisprófi 2005 .
Hildur var vígð til prestsþjónustu við Laugarneskirkju árið 2006 en tók við embætti prests við Akureyrarkirkju á vordögum 2010 .
Hildur er gift Heimi Haraldssyni náms- og starfsráðgjafa og eiga þau tvo syni , Harald Bolla níu ára og Jónatan Huga , þriggja ára .
