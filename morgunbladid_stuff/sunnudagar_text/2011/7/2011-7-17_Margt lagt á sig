Sólbrún eða útitekin húð hefur ekki ávallt þótt bera merki um hraustleika og fegurð .
Áður fyrr var slíkt nefnilega oftast til merkis um að fólk ynni verkamannavinnu utan dyra .
Fólk í efri stéttum samfélagsins reyndi því að forðast sólina eins og það gat svo það yrði nú ekki bendlað við slíkan " þjóðflokk " .
Á ilmvatnssafni í Grasse í Frakklandi síðasta sumar kom það okkur systrum á óvart að sjá flösku utan af hvíttunarefni fyrir andlitið .
Flaskan var frá síðari hluta 18. aldar og greinilegt að konur lögðu ýmislegt á sig fyrir fegurðina þá rétt eins og nú .
Nema að þá var nokkuð annað í tísku en á okkar tímum .
Nú er frekar í tísku að vera dálítið hraustlegur og nota sólarpúður eða aðrar förðunarvörur á þeim árstíma sem sólskins nýtur ekki við .
