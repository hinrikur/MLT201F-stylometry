Þær Sigrún Eðvaldsdóttir og Selma Guðmundsdóttir eru nýkomnar heim eftir ævintýralega tónleikaferð um Kína .
Þær héldu utan í lok júní og komu fram í Tianjing , Beijing , Tsjengdu , Hangsjú , Ningbo og Húsjú , aukinheldur sem Sigrún hélt meistaranámskeið í Tsjengdu og Beijing og þær héldu meistaranámskeið og fluttu fyrirlestur í Húsjú .
Þær segja að ferðin hafi átt sér nokkur aðdraganda en kveikjan var sú að Selmu langaði til Kína , eins og hún segir og hlær við .
" Ég sneri mér til íslenska sendiráðsins í Kína og komst í samband við umboðsskrifstofu og sendi geisladiska út , þar á meðal diska sem við Sigrún höfðum spilað inn á saman , og þeir voru mjög áhugasamir um að fá okkur til að halda tónleika .
Ég held að diskarnir okkar Ljúflingslög og Cantabile hafi haft mikið að segja í því efni , því þeir lögðu mikla áherslu á það þegar við vorum að setja saman efnisskrána að hafa aðgengilega og skemmtilega tónlist .
" Þær Selma og Sigrún segja að fljótlega hafi verið ákveðið að þær færu í tónleikaferðina , en það hafi tekið tíma að ganga frá lausum endum , velja borgir og skipuleggja tónleikana nánar og ferðalög – allt það stúss tók um ár .
" Síðan bættum við við öðrum tónleikum sem við skipulögðum sjálfar í gegnum kunningja minn í Austurríki .
Tónleikarnir sem umboðsskrifstofan skipulagði fyrir okkur voru flestir á austurströndinni , en Tsjengdu er aftur á móti í Sitsjúan-héraði lengst í vestri .
Það var mjög mikil reynsla að koma þangað , því það var allt annar heimur en á austurströndinni , borgin ekki eins vestræn og ekki eins mikill íburður .
" Mikill áhugi fyrir vestrænni klassískri tónlist Þær segja að það sé greinilega mikill áhugi innan stjórnkerfisins að koma vestrænni klassískri tónlist á framfæri , þær hafi til að mynda orðið varar við það á meistaranámskeiðunum og þar hafi líka komið vel í ljós að ekki skorti hæfileikafólk á því sviði .
" Ég hélt til dæmis meistaranámskeið í Beijing , sem var skipulagt í gegnum Lin Wei sem leikur með Sinfóníuhljómsveitinni , og þar var svakalega hár standard .
Ekki var hann síðri í Tsjengdu þar sem ég var líka með námskeið .
Það var til dæmis einn ellefu ára strákur í Beijing sem var eins og Jascha Heifetz , hann var ótrúlegur .
Í Tsjengdu voru líka tveir frábærir fiðluleikarar þannig að hljóðfæraleikarar í Kína eru margir á mjög háu gæðastigi .
Kínverjar leggja greinilega mikla áherslu á að byggja upp tónlistarlífið .
" " Í Húsjú var líka mjög mikil áhugi fyrir klassískri tónlist , " heldur Selma áfram , en Húsjú er borg 2,5 milljóna íbúa skammt vestur af Sjanghæ .
Þar var greinilega nýbúið að kaupa stóran konsertflygil , að sögn Selmu , og borgaryfirvöld gripu það því fegins hendi að fá píanóleikara til borgarinnar .
" Þar voru ekki bara tónleikar heldur átti ég líka að flytja fyrirlestur og segja frá hljóðfærinu , hvernig væri að spila á það og hvar best væri að mennta sig til að verða píanóleikari .
Þeir voru búnir að stilla upp risamyndum af okkur og svo ræddi ég við píanónemendur og foreldra þeirra , svaraði fyrirspurnum úr sal , og þar voru myndatökumenn fyrir sjónvarpsstöð borgarinnar .
" Ekkert endilega íslenska tónlist Ólíkt því sem þær stöllur bjuggust við þegar þær hófust handa við að skipuleggja Kínaferðina kom snemma í ljós að menn voru áfjáðir að fá þær í heimsókn sem klassíska tónlistarmenn , en ekki vegna einhverra menningartengsla Íslands og Kína .
" Þeir vildu ekkert endilega að við spiluðum íslenska tónlist og jafnvel síður , þeir vildu fá góðan flutning á vestrænni tónlist og þá ekki síst til að hjálpa til við að ala áheyrendur upp , " segir Selma .
" Við fengum líka mjög góða aðsókn á tónleikunum okkar , fengum frá 300 til 700 manns á tónleika , það var mjög vel staðið að öllu og starfsmaður umboðsskrifstofunnar fylgdi okkur á alla tónleika sem hún skipulagði og sá um að allt væri í lagi .
" Á efnisskrá þeirra í Kínaförinni voru verk eftir Paganini , Kreizler , Maria Therese von Paradis , Schubert , Sarasate og Brahms , en einnig þrjú nútímatónskáld , sem Sigrún segir að Selma hafi laumað inn ; Atla Heimi Sveinsson , Anton Webern og Klaus Ager .
Svo spiluðu þær líka eitt verk eftir kínverskt tónskáld , Sólarupprás í skýjum Tasjikuergan eftir Tsjen Gang .
" Þeir vildu hafa þetta svona , " segir Sigrún , " þeir vildu fá glaðværa tónlist , en það er líka gaman að spila hana .
" " Svo vildu þeir fá eitt kínverskt verk , " heldur Selma áfram , " mjög þekkt verk .
Við fengum það sent í tölvupósti til að æfa það áður en við fórum út , en svo komumst við að því að það var mjög þekkt í Kína , hefur verið notað í einhverri bíómynd .
" " Það er æðislegt verk , " segir Sigrún , " æðislega flott .
Miðausturlenskur blær á því og sígaunalegt í lokin , minnir mig á Tzigane eftir Ravel .
Við spiluðum það í Borgarfirði áður en við fórum út og það sló þvílíkt í gegn og menn heyrðu í því alls konar hluti sem eru ekki kínverskir , " segir Sigrún og bendir áhugasömum á að þeir fái að heyra verkið þegar þær Selma halda tónleika í Salnum í september næstkomandi .
Kínverjar opnir , afslappaðir og hjálplegir Af ferðalaginu sjálfu segja þær að það hafi allt gengið bráðvel fyrir sig , umboðsskrifstofan hafi sinnt þeim einkar vel og Kínverjar hafi allir verið opnir , afslappaðir og hjálplegir , " minntu mig helst á Ítali " , segir Sigrún .
Að því sögðu var þetta mikil vinna , ekki síst í ljósi þess að þarna úti var sumar og oft ansi heitt .
" Tíminn leið náttúrlega eins og skot , " segir Sigrún , " en það lyfti ferðinni heilmikið upp að fá að gista hjá henni Kristínu sendiherra í Beijing og það gerði ferðina ógleymanlega .
Hún er svo mikill höfðingi og reyndist okkur svo vel , tók okkur undir sinn verndarvæng , og ég held að við hefðum verið dálítið umkomulausar ef ekki hefði verið fyrir hana .
Það er álag að vera á svona ferð , ekki síst þegar það er svona heitt í veðri og svo líka það að menn tala yfirleitt enga ensku , ekki einu sinni á hótelum í stórborgum .
Svo eru menn líka mjög viðkvæmir á blæbrigði í kínversku og okkur tókst oft ekki að láta fólk skilja okkur þegar við vorum að segja Taxi í leit að leigubíl .
Annað sem við rákum okkur á við að taka leigubíla var að stundum var leigubílstjórinn ekki læs , ekki dugði þó að við værum með áfangastaðinn skrifaðan á miða .
" Aðspurðar hvenær næsta Kínaferð sé á dagskrá segjast þær gjarnan vilja fara sem fyrst aftur og lýsa sérstökum áhuga á að spila þá líka í Sjanghæ , borg sem þeir segja að sé einstaklega skemmtileg að sjá .
Næsta utanlandsferð þeirra er til Danmerkur og Þýskalands í október , þá með heldur þyngra prógramm , en Sólarupprás í skýjum Tasjikuergan eftir Tsjen Gang segja þær að muni fylgja þeim um sinn : " Við spilum það í Berlín , " segir Selma og lítur á Sigrúnu sem er fljót að samsinna því , " Jahá , ekki spurning ! " 