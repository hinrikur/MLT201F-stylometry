Ítalski fatahönnuðurinn Giorgio Armani horfði til austurs í hátískulínu haustsins hjá Armani Privé , sem var sýnd á hátískuviku á París sem nú er nýlokið .
Áhrifin voru greinilega komin frá Japan og var silki , fínleg munstur og aðsniðin föt í fyrirrúmi .
Armani sjálfum hefur orðið , eins og mörgum , hugsað til landsins síðustu mánuði , eftir hamfarirnar í mars , en hann hefur veitt uppbyggingarverkefnum á vegum UNESCO fjárstuðning .
Armani var ennfremur í fréttum nýverið fyrir að hanna íburðarmikinn brúðarkjól Charlene Wittstock fyrir viðhafnarbrúðkaupið í Mónakó .
Hönnuðurinn er alltaf í uppáhaldi hjá Hollywood-genginu og fína fólkinu og mættu meðal annars Cate Blanchett , Daphne Guinness og Katie Holmes á sýninguna og sátu á fremsta bekk í Palais de Chaillot .
