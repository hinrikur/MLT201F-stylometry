Sunna Gunnlaugsdóttir hefur farið mikinn í djassheiminum síðastliðin 15 ár .
Frá árinu 1996 hafa komið 6 plötur frá henni sem hlotið hafa mikla athygli erlendis , en sú sjöunda kemur út í haust .
Sunna myndar ásamt Scott McLemore og Þorgrími Jónssyni Tríó Sunnu Gunnlaugsdóttur sem koma mun fram á tvennum tónleikum hérlendis í júlí .
Róbert B. Róbertsson robert@mbl.is Djasspíanistinn Sunna Gunnlaugsdóttir er fædd og uppalin á Seltjarnarnesi .
Eftir mikla hvatningu frá móður sinni fór hún að æfa sig á píanó á unga aldri og er í dag mjög hátt skrifaður píanisti í djassheiminum .
Árið 1993 fluttist Sunna til Bandaríkjanna og hóf nám við tónlistardeild William Patterson-háskólans .
Í skólanum kynntist hún framtíðareiginmanni sínum og trommaranum Scott McLemore , en þau mynda , ásamt Þorgrími Jónssyni kontrabassaleikara , Tríó Sunnu Gunnlaugsdóttur .
Árið 1996 fluttist hún ásamt Scott til Booklyn í New York og gaf út sína fyrstu plötu , Far Far Away .
Síðan þá hefur Sunna gefið út 5 plötur og hafa þær allar hlotið mikla athygli og góðar viðtökur , en hennar hefur verið getið í tímaritum á borð við JazzTimes , Downbeat , Jazzpodium , Conserto Sterio , Jazzman , Village Voice , Time Out New York , Swing Journal All about Jazz og The Wasington Post .
Að sögn Sunnu hefur hún gaman af tónleikaferðalögum , en hún hefur spilað mikið á meginlandi Evrópu , í Norður-Ameríku og í Asíu .
Í fyrra gaf Sunna út plötuna The Dream sem hefur fengið mjög góðar viðtökur erlendis ; var um tíma í öðru sæti kanadíska djasslistans og í 20. sæti þess bandaríska .
Ný plata í vinnslu The Dream er sjötta plata Sunnu , en sú sjöunda var að koma úr hljóðritun .
" Við vorum að hljóðrita nýjan tríódisk og því má segja að platan sé bara í vöfflujárninu .
Fyrsti diskurinn , sem ég gaf út árið 1997 , var tríódiskur og ég hef ekki gert annan tríódisk síðan þannig að það var kominn tími á þetta , " segir Sunna .
" Við erum bara rétt að byrja að vinna hann og við fyrstu hlustun erum við nokkuð ánægð , en við stefnum að því að platan komi út í haust .
" Á plötunni eru tvö , , cover " -lög , annað eftir Rufus Wainwright og hitt eftir Ben Harper , en annað efni á plötunni er eftir meðlimi tríósins .
" Allir meðlimir tríósins eiga lag á plötunni .
Við spilum djasstónlist , en þetta er ekki endilega hefðbundinn , gamaldags djass , þetta er meira í líkingu við það sem ECM-plötuútgáfan hefur gefið út .
Lögin eftir Wainwright og Harper liggja bara mjög vel að okkar stíl og það er gaman að taka svona efni inn og láta það falla að hinu , " segir Sunna .
Tónlist Sunnu hefur vakið mikila athygli erlendis , en hún og Scott McLemore , eiginmaður hennar , hafa spilað mikið á meginlandi Evrópu og í Norður-Ameríku .
" Við bjuggum í Brooklyn , eftir að við kláruðum námið , og spiluðum mikið þar .
Þrjú síðustu árin okkar þar fórum við mikið til Evrópu í tónleikaferðalög og spiluðum einnig um þvert og endilangt Kanada og vorum mjög virk enda barnlaus á þeim tíma .
Svo fluttum við heim árið 2005 og eignuðumst okkar fyrsta barn og þá róaðist þetta svolítið hjá okkur .
Með útgáfu disksins The Dream í fyrra vorum við að reyna að komast á fulla ferð aftur og erum búin að vera að vinna mikið í því undanfarið að bóka tónleika í Evrópu .
Við erum til dæmis að fara með kvartett til Austurríkis og Þýskalands í lok september .
Þessir tónleikar eru liður í að kynna diskinn The Dream , " segir Sunna .
Kvartettinn skipa meðlimir fyrrnefnds tríós , ásamt Ósk Guðjónsdóttur .
Tónleikar í júlí Á næstunni kemur tríóið fram á tveimur tónleikum hérlendis og fara þeir fram í Ketilshúsi á Akureyri hinn 21. júlí og í Sólheimakirkju á Sólheimum 23. júlí .
" Við erum búin að bóka tvenna tónleika hérna heima sem haldnir verða á Akureyri og á Sólheimum .
Þar tökum við einhverja góða blöndu : nýtt efni í bland við gamalt .
Ég hugsa að við spilum eitthvert efni af plötunni Songs from Iceland sem ég gaf út fyrir tveimur árum í bland við eldri tónsmíði , og svo spilum við eitthvert efni af nýja disknum sem kemur út í haust .
Platan Songs from Iceland inniheldur klassísk íslensk lög , lög eins og Það búa litlir dvergar og Úti í tunglsljósi , sem við höfum útfært , " segir Sunna .
Sunna starfar sem tónlistarmaður , en að auki kennir hún á píanó við Listaskóla Mosfellsbæjar og í tónlistarskóla Reykjanesbæjar .
Á heimasíðu Sunnu , sunnagunnlaugs.com , er hægt að fræðast meira um hana : skoða dóma og lesa umfjöllun um hana og tónlist hennar sem birst hefur í erlendum blöðum og tímaritum .
Þá er hægt að fara inn á síðuna sunnagunnlaugs.bandcamp.com til að hlusta á alla diskana hennar og kaupa niðurhal á þeim .
