Hörmungarástand ríkir á Horni Afríku eða í Norðaustur-Afríku og nær það fyrst og fremst til Sómalíu , Kenía , Eþíópíu og Djíbútí .
Þar hafa verið mestu þurrkar í sextíu ár og er ekki búist við rigningu fyrr en í október , þannig að búast má við að ástandið versni enn frekar .
Afleiðingarnar eru þær að uppskeran bregst , búfénaður drepst og matvælaverð rýkur upp úr öllu valdi .
Ástandið er alvarlegast í Sómalíu , þar sem geisað hefur borgarastyrjöld í tæpa tvo áratugi .
Íslömsku öfgasamtökin El-Shabab , sem styðja Al Queda , hafa náð valdi á stærstum hluta Suður-Sómalíu , þar sem ástandið er sýnu verst , og neita tilvist vandans .
Hafa samtökin lagt stein í götu sumra hjálparstofnana og torveldað hjálparstarf .
3,7 milljónir eru í hættu vegna matvælaskorts á því svæði og hafa tvær milljónir ekki fengið neina aðstoð , samkvæmt fréttastofunni Reuters .
Alls hafa þurrkarnir veruleg áhrif á líf rúmlega ellefu milljóna manna .
Yfir hálf milljón barna er í lífshættu vegna alvarlegrar vannæringar , 1,6 milljónir til viðbótar eru vannærð og mikil sjúkdómahætta er á öllu svæðinu .
Öryggisleysi , matvælaskortur og þurrkar valda því að þúsundir leita betri lífsskilyrða í Mogadishu , höfuðborginni sem enn er barist um , en tugir þúsunda flýja til Kenía og Eþíópíu .
Til þess þurfa margir að ferðast hundruð kílómetra fótgangandi við erfið skilyrði , eins og Christopher Tidey , starfsmaður UNICEF , lýsir í meðfylgjandi grein undir yfirskriftinni Vegurinn til Dadaab .
Pétur Blöndal pebl@mbl.is Vegurinn til Dadaab Næstum 100 kílómetra akstur á sandvegi frá sómölsku landamærunum að flóttamannabúðunum í Dadaab er eins og ferðalag um aðra plánetu , eyðilegt landslagið gjörsneytt lífi .
Leiðin krefst þess að teknar séu krappar beygjur til þess að sveigja hjá dýrabeinum , sem eru orðin skjannahvít í miskunnarlausri sólinni .
Lauflausir trjástofnar og runnar eru umferðarmerki , sem gefa vísbendingu um að komið sé til lands þurrka og dauða .
Þá sé ég þau .
Ég sé skærlit föt kvenna og smáar útlínur barna sem þær bera í vöndli á bakinu .
Ég sé gamla menn og konur draga fæturna eftir jörðinni án stuðnings grindar eða stafs .
Ég sé eldri börnin hjálpa yngri systkinum sínum að halda í við fjölskylduna .
Dauf svipbrigðin votta um þjáningarfullt ferðalag á fótinn hundruð kílómetra í leit að mat og vatni .
Öll ganga þau yfir þetta eyðiland í þeirri von að þrautunum linni þegar komið er á áfangastað .
Mörg hafa það ekki alla leið .
Þetta eru sómalskir flóttamenn að forða sér frá þurrkum og hungri í heimalandi sínu .
Á hverjum degi koma þúsundir sem eru það lánsamar að lifa ferðina í flóttamannabúðir í Dadaab – tæplega 40 þúsund hafa komið þangað síðan í byrjun júní .
Þau eru örmagna við komuna , sársvöng og margir hafa misst fjölskyldumeðlimi á leiðinni .
Af flóttamönnunum , þá sést það best á börnunum hversu hræðileg áhrif þurrkarnir hafa .
Hungursneyð hefur nú verið lýst yfir á tveimur svæðum í Suður-Sómalíu og neyðarástand er á gróðursnauðum og gróðurlitlum svæðum á Horni Afríku [ eða í Norðaustur-Afríku ] , um 720 þúsund börn eru í lífshættu ef ekki berst bráðaaðstoð .
Samtals 2,23 milljónir barna í Eþíópíu , Kenía og Sómalíu eru taldar vannærðar .
Á Hagadera hjálparmiðstöðinni í Dadaab hitti ég Abdile , föður fjögurra barna , en þriggja ára syni hans er hjúkrað vegna alvarlegrar vannæringar .
" Við misstum alla uppskeruna og dýrin vegna þurrkanna og áttum ekkert að borða , " segir Abdile .
" Við gengum í 25 daga til að komast til Dadaab frá Sómalíu .
Konan mín dó á leiðinni , svo nú verð ég að annast börnin aleinn .
" Þegar Abdile og börnin komu í móttökuna í Hagadera hjálparmiðstöðinni var Aden nær dauða en lífi .
Hann hafði ekki lengur orku til að kyngja og var hraðað á spítalann í gjörgæslu .
Það var fyrir sex dögum .
Þegar ég sit með Aden og föður hans , þá sé ég að þróttur er að færast í drenginn .
Meðferðin sem UNICEF veitti veldur því að Aden er á batavegi og hann getur nú haldið höfði án stuðnings .
Heilsan er þó tæp og læknar spítalans þurfa að fylgjast náið með honum .
Aden er aðeins fimm kíló og þjáist af húð- og öndunarfærasýkingum .
" Þegar ég sá Aden fyrir sex dögum , þá hafði ég áhyggjur af því að hann hefði ekki styrk til að lifa þetta af , svo ég er himinlifandi yfir því að heilsan hefur skánað , " segir næringarfræðingur Unicef , Patrick Codijo .
" Í hvert skipti sem ég fer af spítalanum eftir að hafa hitt börn sem þjást af alvarlegri vannæringu , þá vona ég að ég hitti þau aftur , en það er ómögulegt að segja til um það .
" Fyrsta meiriháttar skrefið í því að meðhöndla vannærð börn á Dadaab hjálparmiðstöðinni er að gera þeim kleift að nærast upp á eigin spýtur .
Í sjúkrarúminu við hliðina á Aden er Mohammad , sem er þriggja ára og tókst það í dag .
Það blæs manni kjarki í brjóst að upplifa það .
Því miður er neyðarástandinu hvergi nær lokið .
Þetta er versta hungursneyð í Afríku í tuttugu ár og sú versta í heiminum í dag .
Fyrir hvern Aden og Mohammad sem lifa ferðalagið frá Sómalíu eru þúsundir barna sem tapa lífinu á veginum til Dadaab .
Von um bjartari framtíð Margar sómalskar fjölskyldur hafa orðið að rífa sig upp með rótum vegna vatns- og matvælaskorts og leita þær meðal annars í hjálparmiðstöð UNICEF í Kenía .
Fram kemur í máli Christophers Tidey að mörg börn eru hætt komin vegna vannæringar , en hafa ekki misst vonina og láta sig dreyma um að verða læknar .
Það er hörmungarástand í Sómalíu og hafa Sameinuðu þjóðirnar lýst yfir hungursneyð í tveimur héruðum , en það er í fyrsta skipti sem það gerist í nítján ár .
Það segir sína sögu , að ein forsenda þess er að 30% barna þjáist af alvarlegri vannæringu .
Fyrir vikið eru tugþúsundir á faraldsfæti og leita ýmist í flóttamannabúðir í Sómalíu , meðal annars í grennd við höfuðborgina Mogadishu , en einnig í flóttamannabúðir handan landamæranna í Kenía .
Börnin viðkvæmust fyrir áföllum Christopher Tidey er upplýsingafulltrúi neyðaraðstoðar UNICEF og hefur unnið hjá samtökunum í tvö ár , en áður lauk hann meistaraprófi í alþjóðlegum þróunarmálum .
" Hver neyðaraðstoð sem ég hef unnið að er frábrugðin öðrum , en allar eiga þær sammerkt að það eru börnin sem eru viðkvæmust fyrir hörmungum sem dynja yfir samfélög .
" Tidey starfar um þessar mundir á vettvangi í Kenía , þar sem tekið er á móti flóttamönnum frá Sómalíu .
" Hungursneyðin núna sker sig úr í mínum huga – ég hef aldrei orðið vitni að svona alvarlegum matvælaskorti eða séð jafnmörg tilfelli vannæringar .
" Það eykur enn á erfiðleikana í Suður-Sómalíu , þar sem ástandið er verst , að þar ríkir ófriðarástand og hafa íslömsku öfgasamtökin El-shabab torveldað hjálparstarfið .
" Ég er hóflega bjartsýnn á að matvælaaðstoðin muni ná til allra þeirra sem mest þurfa á henni að halda , " segir hann .
" Það er augljóst að átökin í Sómalíu torvelda aðgengi hjálparsamtaka að vissum landsvæðum .
En við höldum áfram að kalla eftir því af öllum stríðsaðilum að greiða fyrir aðgengi okkar að börnum og fjölskyldum sem eiga um sárt að binda .
Við störfum innan Sómalíu og erum að efla starfsemina eins hratt og mögulegt er .
" En sér Tidey einhverja lausn til langs tíma á vandamálunum á Horni Afríku ? " Langtímalausn er möguleg , en erfið í framkvæmd því vandamálin eru svo flókin , " svarar hann .
" Þrjár meginorsakir eru fyrir matvælaskortinum .
Í fyrsta lagi er það langvinnt þurrkaskeið , í öðru lagi hækkandi matvælaverð og í þriðja lagi viðvarandi stríðsátök og pólitísk óvissa í Sómalíu .
Það yrði ærið verkefni að leysa aðeins eitt af þessum vandamálum , hvað þá öll þrjú .
Engu að síður verður alþjóðasamfélagið og heimamenn að vinna að því að sameiningu að finna lausn til framtíðar .
" Ekki orka til að kyngja Þegar Tidey er beðinn um að lýsa degi í lífi barns , sem meðhöndlað er vegna vannæringar , þá segir hann að dagurinn fari að mestu í hvíld .
" Sum þessara barna hafa ekki orku til að lyfta höfðinu eða kyngja .
Þau sem gráta eru yfirleitt við betri heilsu .
Börnin þurfa mikla hvíld og sérstaka næringarfæðu til að ná aftur heilsu og geta hafið eðlilegt líf .
" En fólk hefur ekki misst vonina .
" Ég held að þrátt fyrir allt sem það hefur gengið í gegnum , þá halda þau áfram að vonast eftir bjartari framtíð .
Börnin sem ég tala við segja mér oft frá því hvað þau vilji verða þegar þau verða stór , mörg sómölsk börn ætla að verða læknar , og foreldrar þeirra lýsa oft þeirri von að þeim verði auðið að snúa aftur til heimalands síns .
" – En hvað tekur við fyrsta kastið ? " Til skamms tíma , að minnsta kosti , geta börn sem eru nýkomin sótt nám í skólum innan búðanna og notið tómstunda og afþreyingar sem UNICEF stendur fyrir .
" Í starfi Tideys felst að umgangast manneskjur sem margar hverjar hafa misst allar efnislegar eigur sínar , vini og ættingja , og eru nánast rúnar öllu nema lífsviljanum .
En hann segir að það megi læra margt af þessu fólki .
" Það eru forréttindi í mínum huga að hafa hitt fólkið sem hér er og að hafa deilt lífsreynslu þeirra , þó ekki sé nema brotabroti .
Það er innblástur fyrir mig að fylgjast með þrautseigju þeirra og reisn andspænis þessum miklu hörmungum .
" 