Mikið hefur verið rætt og ritað um hrun íslensku bankanna .
Sitt sýnist hverjum .
Rannsóknarskýrsla Alþingis gefur gott yfirlit um hvernig kaupin gerðust á eyrinni en í skýrsluna vantar samhengið .
Hún grandskoðar hvert tré en gerir enga tilraun til að lýsa skóginum .
Atburðirnir á Íslandi gerðust ekki í einangrun .
Þeir urðu í samhengi við þróun sem orðið hafði í öllum hinum vestræna heimi áratuginn á undan og atburði sem áttu sér stað í Bandaríkjunum um mitt ár 2007 .
Tryggvi Þór Herbertsson Sú mynd sem Íslendingar hafa af hruninu er því skökk , en meira kemur til .
Margir hafa nýtt sér það öngþveiti sem skapaðist í kjölfar hrunsins til að grafa undan ríkandi öflum og plægja nú jarðveginn fyrir skoðanir sem flestir voru búnir að hafna .
Reiðin er mikil því fall bankanna hafði áhrif á okkur öll .
Það er því frjór farvegur fyrir öfgaskoðanir í dag .
Algjörlega er þó litið framhjá þeirri staðreynd að það sem gerðist er í sjálfu sér ekki merkilegt í stóra samhenginu .
Bankahrun hafa oft orðið í heiminum síðustu 400 árin og almenningur hefur alltaf þurft að taka skellinn .
Bankahrunið er þó sennilega sársaukafyllra fyrir okkur Íslendinga en aðra af þeim sökum að viðlíka atburðir hafa aldrei orðið áður hér á landi .
Í sakleysi okkar vorum við ekki undirbúin og kunnum því lítt að takast á við þau vandamál sem óhjákvæmilega fylgja alvarlegum fjármálakreppum .
Eitt af því sem mikið hefur verið fjallað um er fall Seðlabanka Íslands , að af glópsku einni hafi starfsmenn Seðlabankans lánað bönkunum offjár og það hafi síðan allt tapast .
Menn skella sér á lær og segja þetta vera stærsta einstaka fjármálalega áfall sem við Íslendingar urðum fyrir við bankahrunið .
Í þessari grein ætla ég að gera tilraun til að setja lán Seðlabankans til bankanna í samhengi við stóru myndina þrátt fyrir að með því muni ég kalla yfir mig reiði " góða fólksins " .
Rétt er að taka fram að í greininni er eingöngu fjallað um þennan afmarkaða þátt .
Engin tilraun er gerð til að skýra af hverju bankakerfið sjálft varð jafn berskjaldað og raun bar vitni .
Kannski bíður það seinni tíma .
Jafnframt set ég mig ekki í hlutverk saksóknara við ritun greinarinnar eins og nú er svo vinsælt að gera .
Aðdragandinn Í lok síðustu aldar hófst nýtt tímabil í viðskiptasögu landsins þegar íslensk fyrirtæki hófu að þreifa fyrir sér erlendis með nýja markaði , oft með ágætum árangri .
Við upphaf nýrrar aldar var settur enn meiri kraftur í þessa útrás í kjölfar þróunar sem varð um heim allan .
Mikið magn peninga var í boði á alþjóðlegum lánsfjármörkuðum og kjörin voru afar góð .
Menn fylltust ofurtrú á að með upplýsingatækni og nýrri þekkingu á fjármálum , áhættustýringu og hagfræði hefði mönnum tekist að hemja hagsveifluna – kreppur væru liðin tíð .
Menn eins og Alan Greenspan voru teknir í guðatölu og mikil áhættusækni tók við af varúð og áhættufælni á fjármálamörkuðum – fjárfestar voru gripnir glópagleði .
Slakað var á opinberu eftirliti með fjármálamörkuðum um allan heim .
Í þessu andrúmslofti voru bankarnir íslensku einkavæddir .
Erfiðlega gekk að finna kaupendur í upphafi þar sem sett höfðu verið skilyrði um dreifða eignaraðild .
Erlendir fjárfestar höfðu ekki áhuga .
Það var ekki fyrr en vikið var frá kröfu um dreifða eignaraðild að raunverulegur skriður komst á málið .
Skipt var um aðferðafræði og nú var talað um að æskilegt væri að fá kjölfestufjárfesta .
Í kjölfar einkavæðingar bankanna var settur enn aukinn kraftur í útrásina .
Eignarhaldsfélögin stóru hófu að leita tækifæra erlendis og bankarnir sjálfir með .
Eignarhaldsfélögin notuðu efnahagsreikning bankanna til að stækka og öfugt .
Hraðinn á vexti bankanna jókst í takti við vöxt viðskiptaveldanna .
Bankakerfið innlenda , mælt með útlánum og innlendri verðbréfaeign , óx um nærri 68% að meðaltali á ári að raunvirði tímabilið 2000 til september 2008 – kerfið nærri fimmfaldaðist að stærð á þessum tíma hvort sem mælt er í krónum eða erlendum gjaldmiðlum , sjá 1. mynd .
Fjármögnun kerfisins Til að vaxa á slíkum hraða þurftu bankarnir að hafa alla anga úti með fjármögnun .
Innlán náðu ekki að fjármagna nema brot stækkunarinnar .
Því var sótt á erlend mið með lánshæfiseinkunn sem var með því besta sem þekktist .
Vel gekk að afla lánsfjár í ótryggðum skuldabréfaútboðum .
Í lok árs 2005 fóru erlendir fjármálamenn þó að spyrja hvort hugsanlega væri eitthvað bogið við íslenska fjármálaævintýrið .
Norski olíusjóðurinn gekk fram fyrir skjöldu í nóvember 2005 og tók skortstöðu gegn Íslandi .
Í byrjun árs 2006 jókst óróinn enn þegar áhættufælni fór að gera vart við sig hjá fjármálamönnum sem sérhæfðu sig í gjaldmiðlum nýmarkaðsríkja .
Talað var um að Ísland gæti farið á hliðina og lánsfjármarkaðir lokuðust .
Vorið og sumarið 2006 gekk þessi þróun þó að nokkuð til baka .
Um þetta leyti hófu bankarnir að nýta sér lánamöguleika Seðlabankans í ríkari mæli .
Seinni hluta árs 2005 tvöfölduðust t.a.m. veðlán Seðlabankans til bankanna , sjá 2. mynd .
Viðbrögð bankanna við skellinum 2006 voru að upplýsingagjöf til erlendra aðila var öll aukin , eitthvað var hægt á útlánastarfsemi , eins og sést þegar stærð efnahagsreiknings , mæld í erlendum gjaldmiðlum , er skoðuð , og menn urðu varkárari um stund , sjá 1. mynd .
Bagalegt var þó að stjórnvöld skyldu ekki bæta eftirlit með bankakerfinu og fjármálalegum stöðugleika með því að sameina Fjármálaeftirlitið og Seðlabankann , eins og meðal annars ég og prófessor Fredrick Mishkin lögðum til snemma vors 2006 .
Veðlán Seðlabanka héldust nokkuð stöðug allt árið 2006 .
Líður nú fram á mitt ár 2007 en þá urðu tveir atburðir sem mörkuðu tímamót .
Annars vegar var það afskráning Actavis úr Kauphöllinni en sú sala leiddi inn í landið gríðarlega fjármuni .
Heildarverðmæti viðskiptanna voru um 880 milljarðar króna á núvirði ( 5,3 milljarðar evra ) og hafa þau verið kölluð stærstu viðskipti Íslandssögunnar .
Menn misstu algjörlega stjórn á hlutunum í kjölfarið – um stund ríkti algjört oflæti meðal fjárfesta .
Hinn atburðurinn varð í júlí þegar tryggingarálag á Bear Stearns rauk upp í kjölfar þess að fréttir bárust af því að vogunarsjóðir fyrirtækisins ættu í vanda .
Júlí 2007 markar hið formlega upphaf fjármálakreppunnar í heiminum þrátt fyrir að hún næði ekki hámarki fyrr en rúmu ári seinna í kjölfar falls Lehman Brothers 15. september 2008 .
Hugsanlegt er þó að önnur bylgja fjármálakreppunnar sé nú að skella á okkur sem gæti orðið enn afdrifaríkari og langvinnari .
Nú í formi skuldakreppu Evrópusambandsríkja .
Eftir að fjármálakreppan fór að bíta af alvöru erlendis haustið 2007 varð mun erfiðara um fjármögnun fyrir eignarhaldsfélögin sem og bankana .
Fjármögnun leitaði í stöðugt óhefðbundnari farvegi .
Eignarhaldsfélögin mættu veðköllum og þeim voru allar bjargir bannaðar .
Erlend lán þurfti að greiða upp og til þess þurfti að herja á íslensku bankana sem stóðu frammi fyrir því að annaðhvort lána fyrirtækjunum eða hætta á að láta þau fara á hausinn og sogast á eftir þeim .
Eignaverð hafði hrunið og ómögulegt að vinda ofan af efnahagsreikningi fyrirtækjanna .
Í þessu andrúmsloft gerðust margir þeirra atburða sem mest eru gagnrýndir í dag .
Til að taka við lánum eignarhaldsfélaganna þurftu bankarnir enn að stækka efnahagsreikninga sína og það á sama tíma og fjármögnun bankanna erlendis var að lokast .
Seðlabanki Íslands og Seðlabanki Evrópu gegndu stöðugt mikilvægara hlutverki sem lánveitendur til bankanna auk þess sem Icesave- og Edge-innlánin fjármögnuðu endurgreiðslu lána .
Í upphafi árs 2008 voru veðlán Seðlabanka Íslands og Evrópu um 400 milljarðar að núvirði en voru komin í um 1.600 milljarða í lok september sama ár .
Í byrjun árs 2008 hófu íslensku bankarnir að fjármagna sig í miklum mæli í Seðlabanka Evrópu við litla hrifningu Jean-Claude Trichet , seðlabankastjóra Evrópu .
Seðlabankinn í Lúxemborg var sérstaklega notaður í þessum viðskiptum .
Í maí 2008 varð fjármögnun Seðlabanka Evrópu hærri að krónutölu en Seðlabanka Íslands og hélst það þannig allt þar til bankarnir féllu , sjá 3. mynd .
Bréfin sem notuð voru í viðskiptunum voru bæði það sem kallað er varin bréf sem byggðust m.a. á húsnæðisbréfum , ríkisbréfum og skuldum fyrirtækja sem og ótryggð bréf .
Bar þar mikið á ástarbréfunum svokölluðu .
Að stofni til er hægt að segja að verðbréfasöfn þau sem Evrópski seðlabankinn tók við í endurhverfum viðskiptum við íslensku bankana hafi verið af sama meiði og bréfin sem Seðlabanki Íslands tók við í viðskiptum sínum , nema þau voru skráð í evrum , a.m.k. að nafninu til .
Það er því rangt sem haldið hefur verið fram að Seðlabanki Íslands hafi fylgt öðrum reglum en aðrir seðlabankar í viðskiptum sínum við íslensku bankana .
Ástarbréfin Ástarbréfin svokölluðu eru kapítuli út af fyrir sig .
Bréfin fengu nafnið vegna samvinnu bankanna við að fjármagna sig í endurhverfum viðskiptum í bönkum og seðlabönkum .
Innanlands voru litlu bankarnir oftar enn ekki notaðir sem milliliðir í þessum viðskiptum og þá sérstaklega Icebank .
Viðskiptin fóru þannig fram að einhver bankanna þriggja gaf út skuldabréfaflokk sem uppfyllti skilyrði sem veðandlag í endurhverfum viðskiptum við SÍ .
Skilyrðin voru m.a. að það væri viðskiptavakt með bréfin í Kauphöllinni og að bréfin næðu tiltekinni lágmarkseinkunn hvað varðar lánshæfismat hjá Standard & Poor ' s , Moody ' s eða Fitch .
Einhver hinna bankanna keypti bréf af bankanum sem gaf þau út .
Sá fór með bréfin í Seðlabankann og notaði þau sem veðandlag í endurhverfum viðskiptum og fékk í staðinn krónur sem hann síðan notaði til að borga útgefandanum fyrir bréfin .
Viðskiptamódelið var að bréfin báru hærri vexti en lán Seðlabankans og hirti miðlarinn vaxtamuninn .
Viðskiptin við Seðlabanka Evrópu og erlenda viðskiptabanka gengu í meginatriðum eins fyrir sig .
Vorið 2008 hófst vinna við að reyna að vinda ofan af þessum viðskiptum , bæði í Seðlabanka Íslands og Seðlabanka Evrópu .
Send voru tilmæli til fjármálastofnana um hvernig bankabréfin myndu innan skamms einungis geta staðið fyrir 50% lána í endurhverfum viðskiptum í stað 95% áður .
Viðbrögð fjármálafyrirtækjanna voru á einn veg .
Þau sögðu að þessi ráðstöfun myndi ógna mjög stöðugleika kerfisins sem var mjög viðkvæmt um þessar mundir .
Peningamarkaðurinn var t.a.m. meira og minna frosinn vorið 2008 og litlu bankarnir héldu í sér lífinu með daglánum frá fyrirtækjum og stofnunum sem báru allt að 25% vexti .
Að minnka krónur í kerfinu með því að minnka útlán í endurhverfum viðskiptum hefði verið dauðadómur , sérstaklega yfir litlu bönkunum .
Seðlabankinn hvarf því frá þessari fyrirætlan sinni í bili – bankinn var flæktur í neti sem hann gat ekki losað sig úr .
Sama gilti um Seðlabanka Evrópu sem stöðugt hótaði bönkunum en gat síðan ekki staðið við stóru orðin þar sem bankinn gat með engu móti verið ábyrgur fyrir því að bankakerfið íslenska færi á hliðina fremur en Seðlabanki Íslands .
Þegar mest var nam áhætta Seðlabanka Lúxemborgar vegna íslensku bankanna um 25% af heildarútlánum bankans .
Tilraunir Jean-Claude Trichet til að fá Íslendinga til að kalla Alþjóðagjaldeyrissjóðinn til hjálpar vorið 2008 má því hugsanlega skoða í því ljósi að hann væri að gera tilraunir til að minnka áhættu Seðlabanka Lúxemborgar og Seðlabanka Evrópu vegna mikilla lána til íslensku bankanna fremur en að um sérstaka góðvild hafi verið að ræða .
Efnahagsreikningur seðlabanka Óhjákvæmilegur fylgifiskur fjármálakreppu er að efnahagsreikningur seðlabanka viðkomandi lands þenst út .
Þetta stafar af hlutverki seðlabanka sem lánveitanda til þrautavara og því að þegar lausafjárskortur verður í kerfinu þá dæla þeir peningum inn í bankakerfin í viðleitni sinni til að koma á fjármálalegum stöðugleika .
Seðlabankar nota endurhverf viðskipti til að auka peningamagnið eins og lýst er hér að framan .
Jafnframt er um að ræða sértækar aðgerðir eins og TARP í Bandaríkjunum og neyðarsjóðinn í Evrópusambandinu og kemur þar beint til kasta fjárveitingarvaldsins að ákvarða hve mikið á að aðstoða bankana .
Hér á landi var þessi leið ekki farin .
Lausafé var fyrst og fremst sett inn í kerfið með veðlánum Seðlabankans .
Athyglisvert er að skoða hvernig efnahagsreikningar nokkurra seðlabanka þöndust út í upphafi fjármálakreppunnar , sjá 4. mynd .
Eins og sjá má margfaldaðist efnahagsreikningur bankanna í september 2008 eftir fall Lehman Brothers .
Dælt var eins miklu lausu fé inn í bankakerfin og ráðlegt þótti til að koma í veg fyrir bankahrun .
Á óvart kemur að Seðlabanki Svíþjóðar þandist nærri jafn mikið út hlutfallslega og Seðlabanki Íslands .
Var það fyrst og fremst gert til að bjarga sænskum bönkum sem höfðu lánað óhóflega til Eystrasaltslandanna .
Jafnframt er ljóst af myndinni hve vandamálin voru mikil í Bretlandi en Gordon Brown lýsti því síðar að heimurinn hefði horft í djúpið þessa örlagaríku daga í lok september 2008 .
Engu hefði mátt muna .
Seðlabankar Evrópu og Bandaríkjanna stækkuðu hinsvegar ekki jafn mikið hlutfallslega þar sem aðalráðstafanir þeirra voru gerðar utan efnahagsreiknings bankanna .
Þá sýnir 4. mynd jafnframt að efnahagsreikningur Seðlabanka Íslands byrjaði mun fyrr að þenjast út en reikningar hinna bankanna eða strax í byrjun árs 2008 og endurspeglar það þá þróun veðlána sem lýst er hér að framan – erfiðleikarnir byrjuðu fyrr á Íslandi en annars staðar – auk þess sem gjaldeyrisvarasjóðurinn óx mjög hratt síðari hluta ársins 2008 .
Hvert verður hið raunverulega tap ? Við fall bankanna námu lán sem veitt höfðu verið gegn veði í ótryggðum bréfum bankanna um 345 milljörðum króna .
Ríkissjóður keypti þessi bréf af Seðlabankanum á 270 milljarða með 5 ára verðtryggðu skuldabréfi .
Seðlabankinn afskrifaði því 75 milljarða beint vegna veðlánanna .
Upphæðin sem ríkið keypti var síðan afskrifuð í ríkisreikningi um 180 milljarða .
Um 90 milljarðar sem þá stóðu eftir voru síðan seldir til Eignasafns Seðlabanka Íslands .
Eignasafnið inniheldur nú allar kröfur á föllnu bankana .
Óvænt hliðarverkun af þessum snúningi er að lausafjárstaða ríkissjóðs batnaði um 90 milljarða króna .
Ótryggðar kröfur á Landsbankann eru taldar verðlausar í dag en kröfur á Kaupþing og Glitni eru taldar geta gefið á bilinu 25-30% af nafnverði .
Ef kröfur á allar bankastofnanir eru undir er talið að endurheimtur Eignasafns Seðlabankans geti orðið allt að 20% af nafnverði .
Þá er ótalinn hagnaður af ýmsum fjármálagjörningum sem Seðlabankinn heldur á , s.s. Avens-vafningnum , sem hafa gefið eða munu gefa tuga milljarða hagnað .
Talið er að Eignasafn Seðlabankans muni a.m.k. fá til baka þá 90 milljarða sem keyptir voru af ríkissjóði .
Varfærið mat gæti því verið að um 100-150 milljarðar af 345 milljörðunum sem Seðlabankinn lánaði ótryggt muni endurheimtast .
Tap Seðlabankans og ríkissjóðs af bankahruninu vegna lána Seðlabankans gæti því legið á bilinu 195 til 245 milljarðar sem nemur 13-16% af landsframleiðslu .
Hitt er annað mál og ekki úr vegi að spyrja : af hverju ríkissjóður keypti ótryggðu skuldirnar af Seðlabankanum afskrifaði þær og seldi aftur til Eignasýslu Seðlabanka Íslands ? Hvað er að því að seðlabanki sé með neikvætt eigið fé í þeirri mynt sem hann sýslar með ? Auðvitað þarf seðlabanki að eiga gjaldeyrisvarasjóð en það skiptir engu máli hvort eign í krónum er jákvæð eða neikvæð – seðlabanki hefur peningaprentunarvaldið .
Niðurlag Þegar horft er í baksýnisspegilinn með þá vitneskju sem tíminn gefur mönnunum er ljóst er að stjórnvöld , eftirlitsstofnanir og fjölmiðlar flutu sofandi að feigðarósi á meðan bankakerfið óx okkur yfir höfuð .
Mönnum hefði átt að vera ljóst að stærð bankanna yfirgnæfði algjörlega getu Seðlabankans og ríkissjóðs til að koma þeim til hjálpar ef eitthvað bæri út af .
En þetta er liðin tíð og lítið er hægt að fást um hana .
Vitneskjan sem við höfum í dag snýr ekki við þeirri ógæfuþróun sem varð síðustu árin fyrir bankahrunið og því er best að horfa fram á veginn – það er engin sérstök sæmd falin í því að vera vitur eftir á .
Efnahagsleg velferð almennings verður ekki tryggð með rógi , sundurlyndi og vantrú – hún verður eingöngu tryggð með heilbrigðri sýn á framtíðina og samtakamætti .
Ég hef í þessari grein farið nokkuð nákvæmlega yfir aðdraganda og ástæður þess að Seðlabanki Íslands tapaði á bilinu 195 til 245 milljörðum vegna falls íslensku bankanna .
Þær ófyrirséðu og fordæmalausu aðstæður sem komu upp á Íslandi á árunum í aðdraganda hrunsins er erfitt að skilja .
Þeir sem láta hvað hæst segjast nú hafa séð allt fyrir og haft ráð undir rifi hverju .
Jafnframt ýkja sumir mjög atburðina og nafngreina einstaklinga hiklaust og fordæma .
Þetta fólk hefur engar tilraunir gert til að skilja hvað gerðist hér á Íslandi í raun og kannski þjónar það ekki hagsmunum þess .
Þetta fólk vil rugla umræðuna í þeim tilgangi að koma að hugmyndum sem standast enga skoðun .
Eftir framangreinda umfjöllun verður hver að dæma fyrir sig hvort starfsmenn Seðlabanka Ísland hafi verið þeir glópar sem sumir vilja vera láta þegar fjallað er um töp Seðlabanka Íslands af fjármálakreppunni .
Það má líka hafa í huga að fleiri en starfsmenn Seðlabanka Íslands og Seðlabanka Evrópu sáu hrunið ekki fyrir .
Á tímabilinu 7. október 2005 til 29. september 2008 áttu sér stað vaxtamunarviðskipti við erlendar bankastofnanir fyrir um 700 milljarða króna .
Bankarnir íslensku voru milliliðir í þessum viðskiptum og gátu með þeim fjármagnað sig .
Erlendir aðilar sem tóku þátt í viðskiptunum voru margir og ólíkir .
Þar má nefna Alþjóðabankann , Evrópska fjárfestingarbankann , austurríska ríkið , Norræna fjárfestingarbankann , Toyota , UBS , HSBC , Barkleys og Deutsche Bank .
Kannski ættum við að gera þá kröfu að forráðamenn allra þessara stofnana verði dregnir í landsdóm fyrir að sjá ekki hrunið fyrir ! Höfundur er prófessor og alþingismaður .
Mynd 1 .
Mynd 3 .
