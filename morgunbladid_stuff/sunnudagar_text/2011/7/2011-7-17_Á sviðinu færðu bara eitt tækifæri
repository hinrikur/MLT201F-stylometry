Undanfarin þrjú ár hafa verið ótrúleg lífsreynsla .
Ég hafði engar sérstakar væntingar til að byrja með en fann fljótt að námið átti vel við mig .
Ég var svo einbeitt og staðráðin í að standa mig allan þennan tíma að ég gleymdi eiginlega að fá heimþrá .
Núna þegar náminu er lokið er ekki laust við að maður finni fyrir svolitlum tómleika en vonandi á ég eftir að fara út til New York aftur fljótlega og láta á það reyna hvort þar eru verkefni handa mér , " segir Hildur Ólafsdóttir sem lauk fyrir tveimur mánuðum prófi frá hinum virta Ailey-dansskóla í New York .
The Ailey School var stofnaður árið 1969 af goðsögn í dansheimum , dansaranum og danshöfundinum Alvin Ailey .
Um 3.500 manns leggja þar stund á nám á framhaldsstigi , auk um 1.500 barna og unglinga .
Árið 2004 flutti skólinn í gríðarstórt glerhýsi á Manhattan , Joan Weill-dansmiðstöðina , og segir Hildur aðstöðuna eins og best verður á kosið .
Alvin Ailey var af afrísku bergi brotinn og lengi vel voru blökkumenn í miklum meirihluta í skólanum .
Að sögn Hildar hefur þetta breyst smátt og smátt og skólinn nú orðinn vel blandaður enda þótt honum sé og verði alla tíð annt um uppruna sinn .
Árið 1958 setti Ailey sinn eigin dansflokk á laggirnar , Alvin Ailey American Dance Theater , og er hann ennþá starfandi við góðan orðstír .
Þar hafa blökkumenn alla tíð verið í miklum meirihluta .
Talaði ekki finnsku Hildur byrjaði að æfa dans fjögurra ára í Kramhúsinu en þaðan lá leiðin í Dansskóla Guðbjargar Björgvinsdóttur .
Um tíu ára skeið , eða til nítján ára aldurs , stundaði hún svo dansnám við Listdansskóla Íslands .
Samhliða dansnáminu sat Hildur á skólabekk í MR og lauk stúdentsprófi frá fornmálabraut vorið 2008 .
Eftir stúdentspróf hafði Hildur hug á að fara í framhaldsnám í dansi við skóla í Helsinki en hún hafði tekið þátt í verkefni þar og heillast af borginni .
Sá draumur rann á hinn bóginn út í sandinn vegna inntökuskilyrða , allir nemendur urðu að tala reiprennandi finnsku .
Að áeggjan tveggja kennara sinna , Sveinbjargar Þórhallsdóttur og Ástrósar Gunnarsdóttur , sótti Hildur líka um í Ailey-skólanum , en þær námu þar báðar á sinni tíð , og komst inn .
" Ég fékk staðfestingu á því í miðjum stúdentsprófum og það var mikill léttir .
" Hildur hafði komið til Bandaríkjanna en aldrei til New York , þannig að hún renndi blint í sjóinn þegar hún flutti út um sumarið .
" Það var dálítið sjokk að koma í fyrsta skipti til þessarar risastóru borgar en það hjálpaði til að tvær aðrar íslenskar stelpur byrjuðu í skólanum um leið og ég , " segir Hildur .
Þær byrjuðu á því að leigja saman í blökkumannahverfinu Harlem .
" Það er ekki auðvelt fyrir útlendinga að komast inn á leigumarkaðinn í New York vegna tryggingamála , hvað þá ungt fólk eins og okkur .
Það varð okkur hins vegar til happs að leigusalinn , bresk kona , hafði gengið í gegnum það sama á sínum tíma og gaf okkur því tækifæri , " útskýrir Hildur .
Spurð hvers vegna Harlem hafi orðið fyrir valinu svarar hún brosandi : " Það er dýrt að leigja í New York og satt best að segja var þetta eini kosturinn sem kom til greina .
" Ekki bætti úr skák að Hildur var ekki fyrr komin út en íslenska bankakerfið hrundi eins og spilaborg .
" Auðvitað setti það strik í reikninginn , námslánin rýrnuðu vegna falls krónunnar , en sem betur fer á ég góða að hér heima .
Þetta truflaði mig því ekki mikið .
" Gott að búa í Harlem Yfirgnæfandi meirihluti íbúa í Harlem er blökkumenn og Hildur skellir upp úr þegar hún er spurð hvernig ljóshærðri stúlku ofan af Íslandi hafi verið tekið .
" Sumir horfðu svolítið hissa á mig en ég varð aldrei fyrir neinum óþægindum eða leiðindum .
Það var mjög gott að búa í Harlem .
" Hún segir eldra fólkið tortryggnara en það yngra enda muni það , margt hvað , þá tíma þegar svartir voru beittir markvissum órétti af hálfu hvítra í Bandaríkjunum .
Ef til vill eimir enn af því misrétti .
Hún segir lífið í Harlem afslappaðra en neðar á Manhattan og verðlagið hagstæðara .
" Auðvitað verður maður var við fátækt en það er samt eins og hverfið sé á uppleið .
Það eru lúxusíbúðir að rísa hér og þar .
" Hildur velur orðið stórkostleg til að lýsa New York .
Borgin iði af lífi og sköpun .
Straumum og stefnum ægi saman og varla sé hægt að hugsa sér betri stað fyrir listamenn .
Gríðarleg samkeppni Hildur segir það hafa verið mikil viðbrigði að koma í skólann enda samkeppnin gríðarleg .
Ekki svo að skilja að hún hafi ekki verið undir það búin .
" Ég vissi að samkeppnin yrði mikil en til að byrja með var andrúmsloftið beinlínis þrúgandi – allir voru að horfa á alla .
Maður vandist þessum aðstæðum hins vegar fljótt og það hjálpaði til að bekkurinn minn var þegar á reyndi mjög samheldinn og small vel saman .
Auðvitað var bullandi samkeppni í gangi en um leið studdum við vel við bakið hvert á öðru .
Okkur varð fljótlega vel til vina og ég á örugglega eftir að vera í góðu sambandi við þessa krakka áfram , " segir Hildur .
Ellefu dansarar voru í útskriftarhópi Hildar og er það til marks um breiddina í skólanum að einungis fjórir þeirra eru Bandaríkjamenn .
Aðrir komu frá Evrópu , Suður- og Mið-Ameríku og úr Karíbahafinu .
Höfuðáhersla er á nútímadans í skólanum , svo sem djass , hipphopp , vestur-afrískan dans og stepp .
Hildur hlær þegar síðastnefnda stílinn ber á góma .
" Ég bjóst aldrei við að dansa stepp en þar sem það er skyldufag í náminu var engrar undankomu auðið .
Eftir á að hyggja er ég mjög fegin , steppið er þrælskemmtilegt .
Þar sem bakgrunnur minn er í ballett var svolítið átak að losa um ökklana , eins og maður þarf að gera í steppinu , en ég náði þessu ágætlega á endanum – held ég , " segir hún brosandi .
Hildur segir kennsluna mjög markvissa og þess vandlega gætt að nemendur staðni ekki , erfiðleikastuðullinn sé stöðugt hækkaður og enginn látinn fá of auðveld verkefni .
Að sögn Hildar eru kennarar við skólann gríðarlega kröfuharðir og fylgnir sér .
Engar málamiðlanir séu liðnar .
" Kennararnir eru mjög strangir og láta mann hafa fyrir hlutunum .
Þannig á það líka að vera , meðan ýtt er á mann þýðir það að kennarinn hefur trú á manni .
Um leið og kennarinn hættir að yrða á mann getur maður pakkað saman og farið heim .
Það þarf sterk bein til að standast álagið sem fylgir dansnámi við svona góðan skóla .
" Spurð hvort umhverfið sé jafnvægðarlaust og í verðlaunakvikmyndinni Svarta svaninum , sem sló í gegn síðasta vetur , hristir Hildur höfuðið .
" Þar er dregin upp ýkt mynd af lífi dansarans en vissulega kannaðist maður við eitt og annað .
Í dansinum getur maður ekki stólað á neinn nema sjálfan sig .
" Andi Aileys svífur yfir vötnum Að sögn Hildar svífur andi Alvins Aileys ennþá yfir vötnum í skólanum en sumt af samverkafólki hans hefur verið þar starfandi fram á þennan dag .
Sama konan stjórnaði skólanum frá upphafi og þar til hún lést í fyrra og listræni stjórnandinn var að láta af störfum nú í vor .
" Það var frábært að fá að kynnast þessu fólki sem vann með Ailey .
Það færir mann á einhvern hátt nær honum .
" Á útskriftarsýningunni , sem fram fór í vor , hafði Hildur frjálsar hendur og ákvað að sýna frumsaminn dans við lagið Sólin mun skína eftir íslensku hljómsveitina Rökkurró .
" Það var mjög ánægjulegt að fá tækifæri til að gera þetta en hljómsveitin er mér afar kær – skipuð aldavinum mínum .
" Ekki spillti fyrir að foreldrar Hildar , bróðir og fleiri ættingjar brugðu sér út og voru viðstaddir sýninguna .
Hildur ætlar að búa á Íslandi í vetur og kenna í sínum gamla skóla , Listdansskóla Íslands .
" Það er svolítið skrýtin tilfinning að þurfa ekki að mæta á stífar æfingar á hverjum degi en ég mun halda mér við efnið enda stefni ég að því að fara aftur út til New York næsta sumar og láta á það reyna hvort ég fæ eitthvað að gera .
" Spurð hvort hún ætli að kenna stepp við Listdansskólann skellir hún upp úr .
" Nei , svo góðum tökum náði ég ekki á því .
Þeim sem hafa áhuga bendi ég hins vegar á Cameron Corbett , dansara hjá Íslenska dansflokknum , en hann hefur mjög gott vald á steppdansi .
" Gæti farið í prufu daglega Þar sem Hildur er með próf frá Ailey-skólanum upp á vasann verður hún ekki í neinum vandræðum með að tryggja sér prufur vegna hinna ýmsu verkefna í New York .
" Það verður ekkert vandamál .
Danssenan er svo stór þarna úti að ég gæti þess vegna mætt í prufu upp á hvern einasta dag .
" Sjónvarpsþátturinn So You Think You Can Dance hefur slegið rækilega í gegn í Bandaríkjunum á síðustu árum en þar reyna ungir og efnilegir dansarar fyrir sér .
Aðspurð hvort hún hafi aldrei hugleitt að spreyta sig á þeim vettvangi hristir Hildur höfuðið .
" Satt best að segja er þessi þáttur ekki hátt skrifaður meðal dansara almennt og litið er niður á hann í Ailey-skólanum á þeim forsendum að þetta sé skemmtiefni en ekki list .
Fyrsta árið sem ég var í skólanum fór strákur úr skólanum í þáttinn og komst alla leið í tveggja manna úrslit .
Hann hætti í skólanum og flutti til Los Angeles .
" Sviðið heillar meira en sjónvarpið Hildur segir aðrar áherslur í þjálfun dansara í Los Angeles en New York , fyrir vestan sé meira lagt upp úr sjónvarpi en sviði .
" Það þýðir að hægt er að taka atriði aftur og aftur , þangað til þau þykja nógu góð .
Á sviðinu færðu bara eitt tækifæri , annaðhvort gengur dansinn upp eða ekki , " segir hún og bætir við að sviðið heilli sig meira en sjónvarpið .
Hildur hefur raunar fengið forsmekkinn af því .
" Ég var í sýningarhópi á vegum skólans síðasta vetur og sýndi vítt og breitt um borgina , í skólum og á fleiri stöðum .
Það er ómetanleg reynsla að sýna fyrir fólk , þessi beinu samskipti við áhorfendur eru svo mikilvæg .
Persónulega fæ ég miklu meira út úr því að dansa fyrir framan fólk en myndavélar .
" Ruddi brautina fyrir blökkumenn Alvin Ailey fæddist árið 1931 og ólst upp við kröpp kjör hjá einstæðri móður í Texas .
Varð hún fyrir þeim ósköpum þegar Alvin litli var fimm ára að hópur hvítra manna nauðgaði henni .
Stóð drengnum stuggur af hvíta manninum lengi á eftir .
Ellefu ára gamall flutti Ailey með móður sinni til Los Angeles , þar sem hann fór að fikta við dans .
Það var þó ekki fyrr en hann komst í læri hjá hinum kunna meistara Lester Horton árið 1949 að Ailey fór að taka dansinn alvarlega .
Fyrst um sinn hélt hann því þó leyndu fyrir móður sinni .
Dans þótti ekki líklegur til að gefa mikið í aðra hönd .
Ekki tíðkaðist að blökkumenn dönsuðu með hvítum á þessum tíma en því breytti Alvin Ailey svo að segja einn og óstuddur .
Hæfileikar hans blöstu við og fékk hann hlutverk í ýmsum sýningum og kvikmyndum .
Þegar Horton féll frá árið 1953 fór Ailey að vinna upp á eigin spýtur og fljótt kom í ljós að hann var ekki síðri danshöfundur en dansari .
Ári síðar flutti hann sig um set til New York , þar sem hvert verkefnið rak annað .
Árið 1958 setti hann síðan á laggirnar eigin dansflokk , Alvin Ailey American Dance Theater , sem starfar enn .
Ailey hélt uppruna sínum alla tíð hátt á lofti í verkum sínum og greiddi án efa götu margra blökkumanna , ekki bara í dansi heldur í listum og þjóðlífinu almennt .
Alvin Ailey var samkynhneigður og ákaflega stoltur af kynhneigð sinni .
Ekki hvarflaði að honum að leyna henni og ruddi hann þar af leiðandi brautina í þeim efnum líka .
Ekki féll það hispursleysi þó öllum jafnvel í geð enda kreddur og fordómar meiri en við búum við í dag .
Ailey átti um tíma í sambandi við aðgerðasinnann David McReynolds .
Alvin Ailey andaðist eftir erfið veikindi árið 1989 , aðeins 58 ára að aldri .
Banamein hans var alnæmi .
