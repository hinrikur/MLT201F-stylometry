Guðmundur Finnbogason heimilisfræðikennari í Laugarnesskóla stendur fyrir matreiðslunámskeiðum fyrir börn og unglinga í sumar .
Indverskur dagur var á námskeiðinu þegar blaðamaður og ljósmyndari komu í heimsókn .
" Við bjuggum til naanbrauð , tikka masala-kjúkling , jógúrtsósu og hrísgrjón , " segir hann en krakkarnir borða saman þegar þau hafa tíma , annars er maturinn tekinn heim .
" Það er vinsælt líka , ekki síst hjá foreldrunum , " segir Guðmundur sem byrjaði með matreiðslunámskeiðin í fyrra en þau eru haldin í heimilisfræðikennslustofu Laugarnesskóla .
Þörfin var greinilega til staðar en öll námskeið urðu fljótt uppbókuð .
Núna eru ennþá nokkur pláss laus í námskeiðunum sem byrja á mánudaginn .
Aldursflokkarnir eru 10-12 ára ( eins og þegar Sunnudagsmogginn kom á staðinn ) en líka 8-9 ára og 13-15 ára en allar upplýsingar eru á síðunni Matreiðslunámskeið.is .
Áður en Guðmundur byrjaði með námskeiðin eyddi hann sumrunum í skátastarfi með börnum .
Hann stjórnaði sumarnámskeiðum fyrir Skátafélagið Vífil auk þess að vera aðstoðarforstöðumaður sumarbúða skáta á Úlfljótsvatni .
Hann segir matreiðslu vera sérstaklega hentugt verkefni fyrir börn og líkir eldamennskunni við að spila tölvuleiki .
" Það er svo skjót svörun í tölvuleikjum og líka í heimilisfræðinni .
Maður sér strax árangurinn .
Bakar eitthvað , smakkar það og veit hvort það er gott eða vont .
Svo spillir ekki fyrir að að það má borða afraksturinn , " segir hann en margt fleira jákvætt er í kringum matreiðsluna eins og að það er hægt að sýna afraksturinn , vera stoltur af honum og bjóða öðrum með sér .
Byrjað á bakstri Hann byrjar yfirleitt á bakstri með nýjum hópum og notar þá líka tímann til að kenna krökkunum á eldhúsið og leyfa hópnum að kynnast .
Á meðal annarra verkefna á námskeiðinu , sem er vikulangt , er líka pizzugerð , sem hann segir vinsæla hjá krökkunum .
" Það er barnvænt verkefni , klikkar ekki .
Þau hafa svo mikla stjórn á útkomunni því þau ráða því hvað þau setja ofan á hana .
" Indverski dagurinn er síðan af allt öðrum toga .
" Þetta er svolítið flókið , enginn krukkumatur heldur búið til frá grunni .
Maður gæti haldið að þetta væri fullorðinsverkefni en ef þessu er pakkað rétt inn og þetta gert í rólegheitunum er ekkert mál fyrir krakka að elda þennan mat .
" Eldamennskan felur líka í sér fræðslu .
" Svona lærir maður líka um fleiri lönd og aðra menningarheima .
" Á námskeiðinu er líka gerð súpa og salat en á lokadeginum er farið út að grilla .
" Það er gaman að enda á því .
Við marinerum kjúkling , búum til kjúklingaspjót , grillum banana og búum til drykk .
" Krakkarnir útskrifast að námskeiðinu loknu með kokkahatt á höfði og fá uppskriftabók með sínum uppskriftum í útskriftagjöf .
" Þeim finnst þetta gaman .
Þetta er svolítil upphefð , " segir Guðmundur .
Hann vill að matartíminn og undirbúningurinn fyrir hann verði fjölskyldutími .
" Ég hef verið að tala fyrir því að fjölskyldan noti þetta tækifæri til að vera saman .
Maður þarf hvort eð er að elda og borða .
Þarna er tækifæri til að bjóða krökkunum að taka þátt í heimilshaldinu og verkefnunum og eiga svolítið í þessu , " segir hann og bætir við að það sé aldrei of snemmt að byrja .
" Maður á að byrja um leið og þau sýna áhuga .
Það er ekkert aðalatriði að þau taki þátt í öllu verkefninu .
Pítsan eða súpan er alveg jafn mikið þeirra þó þau hafi bara verið að í stutta stund , " segir hann og ítrekar að það eigi að bjóða krökkunum að taka þátt í því sem þau ráða við .
" En þegar þau eru orðin eldri skiptir frágangurinn auðvitað máli , " segir hann með áherslu .
Heimilisfræði fyrir fullorðna Guðmundur var með þróunarverkefni í heimilisfræðinni í vetur þar sem foreldrunum var boðið að koma í heimsókn .
" Ólíkt umsjónarkennurunum þá hitti ég aldrei foreldrana , " segir Guðmundur sem var með góða gesti með sér í kennslunni .
Umfjöllunarefnið var meðal annars hollt mataræði og möguleikinn á því að nota eldamennsku sem fjölskyldusamveru .
" Það var gaman að fá foreldrana í heimsókn .
Þeir elduðu uppskriftir sem krakkarnir hafa gert , bjuggu til súpu og brauð .
Við settumst niður í lokin og borðuðum saman .
Eldhúsið er staður þar sem maður getur talað saman .
" Guðmundur stefnir að því með tíð og tíma að vera með fjölbreytt matreiðslunámskeið í gangi allt árið .
Í vetur var hann til dæmis með námskeið í konfektgerð og páskaeggjagerð .
" Þessi námskeið eru bæði kjörin fyrir fjölskyldusamveru , " segir Guðmundur sem er kominn með nokkra fastakúnna .
Hann hefur líka hagað verðlagningunni þannig að því fleiri sem skrá sig saman , því lægra verð .
Hann stefnir síðan á að halda námskeið í ítalskri matargerð í vetur .
Líka ætlar hann að halda námskeið fyrir unglinga , sem eiga í vandræðum með aukakílóin og annað námskeið fyrir fjölskyldur með of þung börn .
Þetta ætlar hann að gera í samvinnu við Ebbu Guðnýju Guðmundsdóttur , sem er mikill hollustufrömuður og þekkt fyrir bókina Hvað á ég að gefa barninu mínu að borða ? " Það er gaman að geta lagt sitt á vogarskálarnar í þessari baráttu , " segir Guðmundur sem lítur líka á matreiðslunámskeiðin sem ákveðna menningarfræðslu .
" Hluti af þessu er að bjóða fólki ekki aðeins menntunina heldur líka innblásturinn .
Maður þarf stundum bara spark í rassinn til að koma sér af stað , " segir hann og útskýrir nánar hvað hann er að gera .
" Við erum að færast nær Ameríku og fjær Evrópu í þessum matarmenningarmálum .
Við erum að færast inn í pakka- og skyndi-menninguna , menningu þar sem við þurfum ekkert að kunna til að búa til mat sem er ekki góður .
Við erum að stytta okkur leið alveg að óþörfu .
Þess vegna finnst mér heimilisfræðin gríðarlega mikilvæg grein .
Við eigum hamra inn í krakkana að það sé mjög eðlilegt að elda , vinna með mat og hugsa um mat .
Það er í rauninni besta forvörnin gegn offitunni , að elda sjálfur .
Það er ekki hægt að elda óhollan mat ef maður eldar hann frá grunni og þannig ber maður meiri virðingu fyrir matnum .
" Hann segir heimilisfræðikennarastarfið vera fyrst og fremst fjölbreytt og gefandi .
" Ég er að kenna fag sem krökkunum finnst gaman að læra , það hjálpar til ! " Hann segist þurfa að koma miklu að í fáum kennslustundum .
" Mér finnst eldamennskan sjálf skipta mestu máli og ég reyni að kenna þeim aðra hluti í gegnum matreiðsluna .
Ég reyni að hafa lítið af þessum bóklegu tímum .
Krakkarnir læra um hreinlæti , næringu og hollustu .
" Útieldun er líka hluti af heimilisfræðinni í Laugarnesskóla .
" Krakkarnir læra að elda á prímus og yfir eldi og kolum .
Ég kenni þeim að gera hentugar súpur og pastarétti til að elda á prímus .
Þetta er mín leið til að ýta undir útiveru og náttúrutenginguna hjá krökkunum .
Ég hef aðallega verið að hugsa um að þau hafi sjálfstraustið þegar og ef þau vilja fara að njóta náttúrunnar á þennan hátt , " segir Guðmundur , sem veit að leiðin að hjarta krakkanna er í gegnum matinn .
Indverskt þema Þennan rétt elduðu krakkarnir daginn sem Sunnudagsmogginn kom í heimsókn .
Naan-brauð Úr spelti eða heilhveiti Hráefni : 4 dl spelt eða heilhveiti 1 tsk .
lyftiduft ¼ tsk .
salt 2 dl ab-mjólk Aðferð : 1 .
Blandaðu þurrefnunum saman í skál .
2 .
Bættu ab-mjólkinni út í .
3 .
Skiptu deiginu í 4 hluta og búðu til litlar flatar kökur úr þeim .
4 .
Hitaðu brauðin á pönnunni á báðum hliðum þar til þau eru gyllt og gegnumsteikt .
5 .
Brauðin eru sett í rakt stykki til þess að þau harðni ekki .
6 .
Gott er að pensla þau með ólífuolíu áður en þau eru borin fram .
Gott er að bæta í þetta brauð t.d. kúmeni , kóríander-fræum eða chili-flögum .
Magnið fer eftir smekk en 1-2 teskeiðar gefa gott bragð .
Tikka-masala og hrísgrjón Hráefni : 2 kjúklingabringur 2 msk .
ólífuolía 2 kardimommufræ 1 laukur , smátt saxaður 1 tsk .
smátt saxað ferskt engifer 1 tsk .
smátt saxaður hvítlaukur ½ tsk .
cumin-duft ½ tsk .
turmerik-duft 2 tsk .
chili-duft ½ tsk .
garam masala 1 msk .
tómatpúrra 1 dós saxaðir tómatar 3 dl vatn salt Kóríander til að skreyta .
Aðferð : 1 .
Settu olíu í pönnu yfir meðalhita .
Þegar hún hefur hitnað skaltu bæta kardimommufræjum og lauk saman við .
Hrærðu þar til laukurinn brúnast aðeins .
2 .
Bættu kryddum og hvítlauk saman við og leyfðu því að hitna í olíunni .
3 .
Bættu tómatpúrru og tómötum saman við og hrærðu vel .
Lækkaðu hitann og láttu þetta malla .
4 .
Skerðu kjúklinginn niður í teninga og settu út í ásamt vatninu .
Gættu þess að setja eins mikið vatn og þér finnst þurfa .
Þetta á ekki að vera of þunnt .
5 .
Láttu malla í 10-20 mínútur eða þar til kjúklingurinn er fulleldaður .
6 .
Saltaðu eftir smekk og settu niðursaxað kóríander yfir áður en þú berð fram .
Berðu fram með hrísgrjónum , naan-brauði og salati .
