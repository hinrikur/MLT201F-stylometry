Það eru engar ýkjur að segja að utanríkisráðherrann síkáti , Össur Skarphéðinsson , sem sömuleiðis fer svo purkunarlaust með ósannindi , ég myndi segja lygi , ef ég væri ekki að skrifa í hið virðulega dagblað Morgunblaðið , lifi í einhvers konar vakúmpakkaðri sýndarveröld , þar sem hann snýr öllu á hvolf , og ákveður af stakri festu og sannfæringu að trúa eigin ósannindum , sama hversu stór lygin er , bara af því að hann er að tala opinberlega fyrir Íslands hönd , í eigin musteri , sjálfri Brussel .
Svei mér þá , ég held að aldrei þessu vant ýki ég ekki um eitt einasta orð , í lýsingum mínum á ráðherranum síkáta .
Hann ruddist þéttur fram á völlinn í Brussel , óskaborginni sinni , sl. mánudag , og lýsti því yfir að þetta væri " söguleg stund fyrir Ísland " .
Össur sagði að Icesave-deilan hefði gert Íslendinga andsnúna aðild að Evrópusambandinu og var þar með að gefa til kynna að andstaðan væri lítil og aðeins tímabundin .
Er það ekki með ólíkindum hvað ráðherrann leyfir sér að bera á borð í ræðuhöldum í Brussel ? Er veröldin sem hann lifir og hrærist í slíkt vakúm , að hann haldi að hann geti látið eins og hann viti ekki hver afstaða meirihluta Íslendinga er gagnvart aðild að ESB ? Meirihluti þjóðarinnar er og hefur verið andvígur aðild Íslands að Evrópusambandinu , svo einfalt er það .
Í frétt á mbl.is sl. mánudag sagði m.a. " Í ræðu sinni fagnaði utanríkisráðherra þessum áfanga , ( sem sé því að efnislegar aðildarviðræður Íslands við ESB væru hafnar – innskot AB ) lýsti einbeittum stuðningi íslensku ríkisstjórnarinnar við viðræðurnar ( svo ! ) og þeim skýra meirihlutavilja íslensku þjóðarinnar að fá að kjósa um aðildarsamning í þjóðaratkvæðagreiðslu þegar viðræðum lýkur .
" Nú á fimmtudag var greint frá því að samkvæmt nýrri skoðanakönnun sem Capacent framkvæmdi fyrir Heimssýn , hreyfingu sjálfstæðissinna í Evrópumálum , vill 51% aðspurðra draga umsókn Íslands um aðild að ESB til baka , en 38,5% eru því andvíg .
Hvernig samræmist þessi niðurstaða fullyrðingu ráðherrans um " skýran meirihlutavilja íslensku þjóðarinnar að fá að kjósa um aðildarsamning " ? ! Ætli utanríkisráðherrann síkáti hafi gleymt því að Samfylkingin er í samsteypustjórn með VG ? Hefur hann eitthvert umboð frá samráðherrum sínum úr VG , eins og þeim Jóni Bjarnasyni , Ögmundi Jónassyni og Steingrími J. Sigfússyni , að lýsa yfir " einbeittum stuðningi íslensku ríkisstjórnarinnar við viðræðurnar " ? Kannski hefur ráðherrann gleymt upphafinu að því feigðarflani sem hann og hans flokkur lögðu í fyrir tveimur og hálfu ári .
Samfylkingin neyddi forystu VG til þess að samþykkja aðildarviðræður við ESB og svíkja þannig kosningaloforð sín og kjósendur sína .
Þau svik voru aðgangseyrir VG að ríkisstjórnarsamstarfi við Samfylkinguna .
Allar götur síðan hafa VG menn keppst við að sverja svikin af sér , með lítt sannfærandi hætti .
Að vísu hefur Jón Bjarnason , sjávarútvegs- og landbúnaðarráðherra , í ráðherratíð sinni sýnt að hann er með öllu andvígur aðild Íslands að ESB , enda hefur Samfylkingin róið að því öllum árum að bola honum út úr ríkisstjórn , enn án árangurs .
Það er ekki nóg fyrir Össur að kippa inn í föruneyti sitt til Brussel Árna Þór Sigurðssyni , þingmanni VG , sem alltaf hefur rennt hýru auga til Brussel , enda ferðaglaður maður með afbrigðum , sérstaklega þegar hið opinbera borgar brúsann .
Nei , það þarf meira til , miklu meira og því getur Össur einfaldlega ekki tjaldað og þess vegna velur hann ódýru og ómerkilegu leiðina – leið ósannindanna .
Verst þykir mér að það verður aldrei hægt að senda utanríkisráðherranum reikninginn fyrir þessu gönuhlaupi Samfylkingarinnar .
Það verðum við , íslenska þjóðin , sem borgum reikninginn eins og vant er , ekki satt ? 