Sumir íslenskir stjórnmálamenn virðast sannfærðir um að nú þurfi þeir helst að komast undan þeirri ímynd að þeir séu deilugjarnir atvinnuþrasarar .
Nú eigi stjórnmálamenn helst að vinna sem hópur , hvaðan sem þeir eru runnir.Allir eiga að hafa " aðkomu " að ákvörðunum .
Allir eiga að sameinast um að koma málum í " farveg " sem mótaður sé af sameiginlegri " framtíðarsýn " stjórnmálamanna , sem allir " sitja við borðið " og nái þannig að skila fullbúnum kosti til ákvörðunar .
Aðrir líta á allt það tal sem lítt skiljanlegt froðusnakk bullukolla , sem helst feli þó í sér dulbúið samsæri stjórnmálastéttarinnar gegn almenningi , sem stundum er kallaður kjósendur .
Með þessari aðferð fær hann aldrei að vita hvaða kostir voru fyrir hendi .
Skal hann þannig jafnan látinn standa frammi fyrir gerðum hlut stjórnmálastéttarinnar sem starfi í raun í einum flokki nema örfáa daga fyrir kosningar .
Enginn getur metið hvort þær ákvarðanir sem hópeflið ungar út séu að einhverju leyti byggðar á þeim lífsskoðunum sem væntanlega hafa ráðið mestu um hvar menn hafa skipað sér í flokka .
Vítin til að varast Þetta minnir vissulega á þróunina í Evrópusambandinu .
Það verður ekki séð að neinu skipti fyrir þróun þess sambands hvaða flokkar vinni í kosningum í einstökum þjóðríkjum .
Kjósendur átta sig æ betur á þessu og það er ein af ástæðum snarminnkandi þátttöku í kosningum til Evrópuþingsins , sem er reyndar málamyndasamkoma .
Að vísu er í sumum löndum Evrópu lögskipað að kjósendur mæti eins og sauðfé til slátrunar á kjörstað þegar eftir því er kallað og liggur við sekt eða fangelsi ef út af er brugðið .
Þannig lög eru til að mynda í Belgíu .
Sú mikla " lýðræðisregla " hefur ekki borið meiri árangur en svo , að nú ári eftir síðustu þingkosningar þar í landi hefur ekki enn tekist að mynda ríkisstjórn í samræmi við kosningaúrslitin .
En hin nýja stjórnmálatíska sem nefnd var í upphafi bréfsins og gengur út á að kjörnir fulltrúar gleymi því í 1400 daga af hverjum 1460 hver kaus þá til starfa er undarleg .
Ekki síst vegna þess að stjórnmálamenn hafa einmitt um hríð átt í erfiðleikum með að sannfæra kjósendur um að það skipti máli hver sé kosinn og hver ekki og að kenningin um að stjórnmálamenn séu hvort sem er " sami grautur í sömu skál " sé ekki rétt .
Verklagsreglan um að stjórnmálamönnum beri beinlínis að haga sér eins og þeir séu sami grautur í sömu skál er ekki líkleg til að sannfæra kjósendur um hið gagnstæða .
Og sumt lýtur sínum eigin lögmálum Og auðvitað er það svo að raunsæir kjósendur hafa þóst gera sér grein fyrir því að vel er hugsanlegt að til að mynda í sveitarstjórnum hafi kosningaúrslit ekkert með það að gera hvernig sveitarfélagið sér um sín mál í stórum dráttum .
Snjómokstur haldi áfram .
Þrif gatna og gangstétta sé ekki háð því hvort D-listi eða V skipi toppstöður í borgarstjórninni .
Malbikunarframkvæmdir verði í svipuðum dúr , barnaheimili séu í gangi og skólahald og stætisvagnar muni þjóta á milli hverfa álíka tómir og vant er og þar fram eftir götunum .
Og svo vilja stjórnmálamenn bæta um betur og sannfæra almenning um að einnig að öðru leyti skipti ekki máli úr hvaða röðum stjórnmálamenn komi .
Og til að mynda gerist það í Reykjavík þegar stjórnmálamenn ákveða að breyta leikreglum í miðju spili og segja að nú skuli þeim refsað sem hafi ruslatunnur sínar meira en 15 metra frá öskubílnum , þá virðist borgarstjórnin allt í einu skipuð eineggja 15-burum sem öllum þyki þetta jafngott .
Hvernig í ósköpunum stendur á því ? Voru þeir allir með " aðkomu " þegar málið var sett í " farveg " út frá sérstakri sorphirðulegri " framtíðarsýn " þar sem allir komu " að borðinu " ? Nú má auðvitað halda því fram að fjarlægð öskutunna frá sorpbifreiðum geti varla lotið pólitískum grundvallarlögmálum eða lífsskoðun .
Þar fari best á því að hin nýja pólitíska stétt með stétt standi saman sem einn maður að ákvarðanatöku .
En það er hins vegar grundvallarspurning hvort leikreglum skuli breytt í miðju spili .
Hvort grunnþjónusta sem í áratugi hefur verið greidd með þjónustugjöldum fasteigna verði felld þar undan eftir tifandi réttlæti tommustokksins og hvort samþykktir byggingayfirvalda viðkomandi sveitarfélags um jafnlangt skeið hafi enga þýðingu .
Auðvitað er það klókt af stjórnmálastéttinni að láta borgarbúann finna fyrir vanmætti sínum með því að láta hann mæta samþjöppuðu pólitísku valdi þegar honum þykir brotið á sér .
Sú viðleitni að koma því inn hjá kjósandanum að lífsskoðanir eigi ekki lengur að skipta máli hjálpar vissulega til að furðuframboð eins og Besti flokkurinn fái brautargengi .
Sá flokkur hefur reyndar með framgöngu sinni leitt til þess sjálfur að fylgið flagnar af honum án þess að stuðlað sé að því af öðrum flokkum í borgarstjórninni .
Bestiflokksbrandarinn þurfti ekki fjögur ár til að verða fúll .
En fylgismælingar létta ekki kvöð af öðrum til að fara fram fyrir eigin afli og láta finna fyrir sér og sýna fyrir hvað menn standa og að borgarbúar eigi talsmenn í öllum málum , stórum og smáum .
Þess háttar framganga mun skila árangri , ekki aðeins til skemmri tíma .
En svo skrítið sem það kannski er þá virðast hin venjubundnu verkefni sveitarstjórna gjalda þess ef óhæfir verkstjórar veljast til forystu .
Það eru ekki bara gamlir borgarstjórar sem blöskrar að sjá umgengnina og hirðuleysið sem borgaryfirvöld sýna .
Borgin setti löngum stolt sitt í það að láta borgina blómstra um hið stutta sumarskeið .
Núverandi borgarstjóri hefur sagt að vilji hans standi til að rífa upp fljótsprottnar aspir sem sett hafa góðan svip á götumyndir víða og skapað skjól .
En á meðan niðurrifshernaður gegn öspum er boðaður sprettur njóli upp sem aldrei fyrr og gras sprettur úr sér og það er þyngra en tárum taki að horfa upp á hirðuleysið á grænum blettum í borgarlandinu .
Það má vel vera að eitt af kosningaloforðum Bestaflokksins ( og Samfylkingarinnar sem ábyrgð ber á völdum hans ) hafi verið : Látum njóla vaxa til jóla ! En hvers vegna getur ekki flokksbrandarinn svikið það loforð eins og öll hin sem hann sagðist ætla að svíkja ? 