Atli , hvað er Raggi að gera , er hann orðinn vitlaus ? Þetta bara gengur ekki að birta svona mynd ! Hvað haldið þið að karlinn hennar segi þegar hann sér þessa mynd .
Ég verð að slengja í hann slöngunni – og það duglega .
" Það var skellihlæjandi æskuvinur minn í símanum , Atli Ólafsson , fyrrverandi mágur Hjalta " Úrsusar " Árnasonar , að tilkynna mér að Hjalti væri alveg brjálaður og hafði á orði að það þyrfti aðeins að dangla slöngunni í Ragga og rifja upp gamla tíma eftir að mynd mín af Hjalta og Nínu Óskarsdóttur , systur Skúla , á kraftlyftingamóti birtist í Morgunblaðinu .
Flestir strákarnir í Árbænum voru léttlyndir gleðipinnar og Atli var þar fremstur í flokki .
Hann reyndi að róa Hjalta og vildi vara mig við .
Reiðin rjátlaðist af Hjalta þegar menn fóru að skjóta á hann í glettni : " Flott mynd af þér Hjalti , hvað varstu að gera þarna fyrir aftan konuna ? Áttir þú ekki að hafa hendurnar á stönginni ? Var ekki fjör á mótinu ? " " Ha , jú það var fínt , takk fyrir , ég var bara þarna til að grípa inn í ef lyftan hefði klikkað .
" Hjalti varð alltaf sáttari við myndina eftir því sem fleiri minntust á hana við hann í röðinni á Hótel Borg þar sem hann var dyravörður í kvöldvinnu ásamt öðrum þekktum Árbæingi og vini sínum , Jóni Páli Sigmarssyni .
Hjalti varð alltaf vinsælli og vinsælli og nógu vinsæll var hann fyrir .
Hjalti " Úrsus " Árnason er einn af frumbyggjunum í Árbæjarhverfinu .
Að alast upp í Árbæjarhverfinu þegar það var að mótast var einhvern veginn alveg stórkostlegt .
Flestir krakkarnir í hverfinu urðu miklir vinir og það hefur haldist síðan í mörgum tilvikum .
Það var spilaður fótbolti meira og minna allan daginn .
Til að brjóta upp daginn var farið í stutta hjólatúra og svo haldið áfram í fótbolta , lífið var einhvern veginn endalaust og leiðindi ekki til .
Íþróttafélagið Fylkir var stofnað á þessum fyrstu árum eða 1967 , hét í fyrstu KSÁ eða knattspyrnufélag Seláss og Árbæjar .
Við vorum ekki beysnir í fyrstu , töpuðum yfirleitt stórt en náðum okkur fljótt á strik sem fótboltaklúbbur og fórum að bíta frá okkur og vinna leiki .
Það var frægt þegar Hannes Petersen læknir kallaði þegar fimm mínútur voru eftir af leiknum og Fylkir undir 7:0 : " Berjast strákar , við vinnum þennan leik .
Þetta er ekki búið fyrr en dómarinn flautar leikinn af .
" Mikið var hlegið að þessari óbilandi bjartsýni .
Ekki væri verra að þannig hugarfar tæki yfir á Íslandi á ný , það myndi snúa landinu við og öllum liði betur .
Einstaka sinnum kom til bardaga niðri við stíflu yfir Elliðaárnar við villingana úr Breiðholtinu eins og við kölluðum þá , það var eflaust gagnkvæmt hjá Breiðhyltingum , við vorum í þeirra huga Árbæjarvillingarnir .
Við Árbæingarnir vorum að vernda árnar frá því að Breiðhyltingarnir færu ekki að veiða lax með þríkrækjum eða heykvíslum eins og við Árbæjarkrakkarnir gerðum stundum .
Það var auðvitað bannað með öllu að veiða lax í Elliðaánum en okkur fannst við eiga þetta svæði og vernduðum það .
Síðar fréttum við það að Breiðhyltingarnir höfðu ekki hugmynd um það að við værum að vernda veiðisvæðin okkar í Elliðaánum .
Það mundu allir eftir Hjalta og slöngunni hans , sérstaklega þeir sem höfðu fengið smá flengingu með slöngunni .
Hjalti var eins og Tóki munkur í Hróa Hetti , það þorði enginn í hann .
Þetta voru góðir tímar og síðar urðu margir af krökkunum í Árbænum og Breiðholtinu bestu vinir og hlógu að öllu þessu bardagastússi .
Hjalti var strax mjög stór sem barn , þrekinn og yfirburðasterkur , það var nokkuð öruggt að vera nálægt Hjalta þegar til bardaga kom .
Hann var vanur að koma við á þvottaplaninu í Árbænum þegar bardagar voru í uppsiglingu og slíta þvottaslönguna frá krananum við hávær mótmæli starfsmanna á bensínstöðinni .
Starfsmennirnir á bensínstöðinni vissu að það þýddi ekkert að stoppa Hjalta , þeir vissu líka að Hjalti skilaði alltaf slöngunni þegar notkun var lokið .
Hjalti rölti í rólegheitum yfir stífluna að Breiðhyltingum , það var ekki asinn á honum þegar hann sveiflaði slöngunni fyrir ofan hausinn á sér yfirvegað eins og þyrluspaða og slengdi henni í afturendann á Breiðhyltingum sem hættu sér of nálægt .
Þeir hröktust ýlfrandi í burtu .
Ég man ekki eftir að nokkur maður hafi slasast , það voru aðallega hróp og köll og ein og ein torfa sem flaug á milli gengjanna , þetta var svona meira upp á grínið en alvarlegir bardagar .
Það var langbest að vera nálægt Hjalta , þangað hætti sér enginn og maður var nokkuð öruggur ef maður beygði sig svo slangan færi ekki í hausinn á manni .
Minnugur þess hvernig slangan af bílaþvottaplaninu virkaði var ég ekkert að flýta mér að hringja í Hjalta þegar myndin birtist og ég frétti að Hjalti væri ekkert of hrifinn af henni .
Ég svo sem vissi það að Árbæingur hefði aldrei gert það við annan Árbæing , það myndaðist einhvern veginn samstaða meðal krakkanna úr Árbænum sem hefur lítið breyst þegar á reynir .
Ég vissi að Hjalti myndi ná áttum og jafna sig , ég held að hann sé búinn að ná sér eftir öll þessi ár og hættur að slengja slöngunni – það gerist víst með aldrinum er mér sagt .
