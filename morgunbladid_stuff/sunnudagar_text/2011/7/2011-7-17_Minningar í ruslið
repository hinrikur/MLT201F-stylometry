Þar sem ég umstaflaði í bókaskápunum í kjallaranum í þúsundasta sinn í veikri von um að ná að brjóta lögmál eðlisfræðinnar og búa til meira pláss rakst ég á gamalt og velkt eintak af The Sot-Weed Factor eftir John Barth .
Sú ágæta bók kom fyrst út 1960 , en útgáfan sem hér um ræðir er kilja í stóru broti frá Grosset & Dunlap og kom út 1964 .
Sigurður Jóhannsson vinur minn gaf mér bókina 1974 og ég las hana þá og aftur síðar .
The Sot-Weed Factor segir frá ævintýrum Ebenezer Cooke í nýja heiminum á sautjándu öld , en kveikjan að bókinni var samnefnt ljóð eftir raunverulegan Ebenezer Cooke frá 1708 og Barth prjónaði úr skelmska þroskasögu , heilmikið verk – ríflega 800 blaðsíður .
Eintakið sem ég rakst á er velkt og slitið , reyndar svo slitið að blöð í því eru öll orðin laus en hangir saman í örkum ..
Ég hef merkt mér bókina með fullu nafni , sem ég gerði sjaldan á þeim tíma ( og aldrei í dag ) , en undirstrikar hvað ég hélt upp á bókina .
Kápan er líka rækilega viðgerð með gulnuðu límbandi og kjölurinn helst saman með sama límbandi .
Hún er svo slitin að varla er hægt að lesa káputextann .
Af hverju að halda upp á þvílíkt dót ? Er ekki fínt að henda ónýtum bókum til að rýma fyrir nýjum ? Víst er það skynsamlegra og rökréttara , en það er nú bara svo að hver lesin bók er ekki bara safn af blaðsíðum , heldur er hún iðulega líka saga tímaskeiðs og hugarástands lesandans , svipmynd af liðnum tíma og er maður þá ekki að henda minningunni með bókinni ? Er ekki bara fínt að það lendi á börnunum að henda bókinni þegar þau eru að rusla út úr dánarbúinu ? The Sot-Weed Factor fór í það minnsta aftur upp í hillu og situr þar .
