Sumarið er tíminn þegar sparkendur þessa heims ganga af göflunum .
Hinn eilífi efi , að vera eða ekki vera , verður áleitnari en nokkru sinni .
Er grasið grænna hérna eða hinu megin ? Ýmsir eru líka reiðubúnir að rugga bátnum , alltént umboðsmenn og fjölmiðlar .
Menn eru seldir út og suður , margir hverjir án þess að hafa minnstu hugmynd um það sjálfir .
Ein athyglisverða félagsskiptasaga sumarsins snýr að Luka Modric ´ ´ , Króatanum knáa hjá Tottenham Hotspur .
Við blasir að hann vill komast í burtu , helst til annars félags í Lundúnum , Chelsea .
Það er sigursælla , fjárhagslega feitara , leikur í Meistaradeild Evrópu og gott ef það skrýðist ekki fallegri búningum líka .
Tottenham vill hins vegar ekki selja leikmanninn og þar stendur hnífurinn í kúnni .
Sporarnir skella skollaeyrum við gylliboðum Chelsea og þar við situr – ennþá .
Modric ´ ´ arkaði upplitsdjarfur á fund Davids Levys , stjórnarformanns Tottenham , í þeirri veiku von að leysa hnútinn en fékk heldur kaldar kveðjur , að hans sögn .
Var víst tjáð að hann yrði ólaður við tréverkið á White Hart Lane léti hann ekki af þessum ólátum .
Það er betra að fara ekki út af sporinu þegar menn eiga húsbændur af þessu tagi .
En samningar eru samningar og enginn neyddi Modric ´ ´ til að skrifa undir hjá Tottenham á sínum tíma .
Hann ætlast til þess að félagið virði samninginn við sig , hvers vegna í ósköpunum ætti það þá ekki að ætlast til þess sama ? Værum að senda kolröng skilaboð Þessa afstöðu hefur Arsène Wenger , sparkbóndi Arsenal , tekið gagnvart fyrirliða sínum , Cesc Fàbregas en löngun Spánverjans til að leika með æskufélagi sínu , Barcelona , virðist fara vaxandi með ári hverju .
Hvern langar svo sem ekki til að leika með því ágæta liði ? Tilvist þess er að verða einn allsherjar listgjörningur .
Wenger virtist slétt sama um það á blaðamannafundi í Malasíu í vikunni , kvaðst ekki gera ráð fyrir öðru en leikmaðurinn yrði um kyrrt í Lundúnum enda ætti hann fjögur ár eftir af samningi sínum .
Ef marka má fjölmiðla hefur óyndi líka gripið Frakkann Samir Nasri ( um tíma var raunar útlit fyrir fólksflótta frá Arsenal ) en Wenger skaut þann orðróm niður líka .
" Létum við Fàbregas og Nasri fara værum við að senda frá okkur kolröng skilaboð .
Þá væri ekki til neins að þykjast vera stórt félag , " sagði hann brattur .
Snúnara gæti reynst að semja upp á nýtt við Nasri en samningur hans við Arsenal rennur út næsta sumar .
Stewart Downing , útherji Aston Villa , er enn einn leikmaðurinn sem baðað hefur sig í kastljósi fjölmiðlanna í sumar en Liverpool hefur verið sólgið í hann .
Þegar tveimur tilboðum hafði verið hafnað ítrekaði hinn nýi sparkstjóri Villa , Alex McLeish , að hann vildi ekki selja Downing .
" Sir Alex Ferguson vildi kaupa mig þegar ég var að spila með Aberdeen en rófan gekk ekki .
Það voru mikil vonbrigði en ég lét það ekki buga mig .
Ég efast ekki um að Stewart hefur burði til að komast gegnum þetta og helga félaginu krafta sína áfram , " sagði McLeish á þriðjudag .
Daginn eftir var samþykkt að selja Downing til Liverpool ! Ætli við ljúkum þessu ekki á orðum Jacks Wilsheres , miðvellings Arsenal , í vikunni : " Trygglyndi er snar þáttur í knattspyrnunni .
Það undirstrikar hvort þú ert maður eða mús .
" Verður Tévez seldur af mannúðarástæðum ? Carlos Tévez er kapítuli út af fyrir sig þegar kemur að félagsskiptum knattspyrnumanna .
Haltu mér , slepptu mér-sambandi Argentínumannsins við Manchester City hlýtur að fara að ljúka enda virðist það vera aumingja manninum um megn að búa á Englandi , fjarri dætrum sínum , að sögn .
Sem kunnugt er vita húsbændur á Etihad-vellinum ( eins og hann heitir nú ) ekki aura sinna tal og salan myndi þá þurfa af fara fram af mannúðarástæðum .
Menn hafa hingað til dundað sér við að hafna tilboðum frá brasilíska liðinu Corinthians milli mála en sennilega sjá þeir aumur á ræfils manninum fyrir rest og leyfa honum að fara .
City getur keypt hvaða mann sem er í staðinn , hér um bil .
Það þarf bara að dýfa fingrunum í rassvasann .
Önnur viðkvæm sál þarf líka nauðsynlega að komast burt frá City , ólíkindatólið Emmanuel Adebayor .
Real Madrid , sem fékk hann að láni í vor , virðist ekki geta keypt hann og fyrir vikið er hann látinn skúra gólfin á Etihad eftir að allar brýr brunnu að baki honum fyrr í sumar .
Ætli Addi karlinn sé latur við það verk líka ? Sneijdaðu burt – eða ekki Ást Sir Alex Fergusons á Wesley Sneijder ætti að vera orðin öllum ljós .
Enn og aftur er Hollendingurinn orðaður við Manchester United en kaupverð og launakröfur standa víst eitthvað í blessuðum gamla manninum .
Fjölmiðlar vakta það mál eins og húninn á Höfða um árið og draga hlýtur til tíðinda á endanum .
