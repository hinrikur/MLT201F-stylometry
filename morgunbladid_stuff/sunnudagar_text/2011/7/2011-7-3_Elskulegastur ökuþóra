Vísifingur hægri handar er orðinn að nokkurs konar einkennismerki Þjóðverjans Sebastians Vettels .
Hann sýnir fjöldanum gjarnan fingurinn – en alltaf í góðu og með bros á vör , því með þessum hætti fagnar hann fyrsta sæti ; hvort sem er á æfingu eða í keppni .
Vettel , sem í dag ( sunnudag ) fagnar enn einu sinni , að þessu sinni 24. afmælisdeginum , þótti snemma ótrúlega þroskaður og hæfur ökumaður og segja má að um þessar mundir komist enginn keppinautanna með framenda bílsins þar sem Þjóðverjinn ungi er með afturdekkin .
Að minnsta kosti enginn einn ökuþór öðrum fremur .
Keppt hefur verið átta sinnum í formúlu 1 í ár , Vettel sigrað í sex skipti en í tvígang orðið að láta sér annað sætið lynda .
Hann getur þó ekki annað en verið ánægður með stöðuna , því enginn hefur nokkru sinni byrjað keppnistímabil jafn glæsilega og Vettel nú .
Spennandi verður að sjá hvort hann heldur sínu striki í Silverstone á Englandi um næstu helgi .
Byrjaði átta ára Fróðir menn segja enga tilviljun hve hratt Þjóðverjanum skaut upp á stjörnuhimininn enda stefndi hann lengi markvisst að því að ná árangri .
Ótrúlegt en satt : Vettel var farinn að keppa á kart-bílum aðeins átta ára .
Það var árið 1995 .
Mörgum finnst skemmtilegt að prófa slíkt tæki í sumarfríinu en guttinn tók það strax alvarlega og lagði líklega með því grunninn að glæstum árangri síðar .
Vettel er sá yngsti sem keppt hefur í formúlu 1 ; var 19 ára og 53 daga þegar hann ók fyrir lið Toro Rosso í Tyrklandskappakstrinum 2006 og 17. júní árið eftir varð hann yngsti ökuþór sögunnar til að fá stig í formúlu 1 , 19 ára og 349 daga .
Það var í Indianapolis í Bandaríkjunum 17. júní .
Kannski má kalla hann Íslandsvin fyrir að velja þann dag ...
Vettel varð yngstur til að stíga á efsta þrep verðlaunapalls eftir að hann kom fyrstur í mark í Monza á Ítalíu haustið 2008 og í fyrra varð hann svo yngsti heimsmeistarinn , 168 dögum yngri en Bretinn Lewis Hamilton þegar hann varð meistari 2008 .
Barnungur átti Vettel sér reyndar þrjú átrúnaðargoð ; Mikjála sem allir voru í hópi mestu afreksmanna veraldar .
Þetta voru bandaríska körfuboltagoðsögnin Michael Jordan , söngvarinn Michael Jackson , einnig úr Vesturheimi , og landi Vettels , kappaksturskempan Michael Schumacher .
Vill aðeins það besta ...
Sagan segir að strák hafi mest langað til að feta í fótspor Jacksons en fljótt áttað sig á að röddin væri ekki nógu góð og því látið þann draum lönd og leið .
Formúluunnendur mega þakka fyrir það í dag .
Vel má vera að hann gæti starfað sem söngvari en Vettel hefur einfaldan smekk ; hann vill aðeins það besta .
" Sebastian er haldinn fullkomnunaráráttu varðandi allt sem snýr að starfinu , " sagði Stefan Bomhard , gamalreyndur blaðamaður á þýska íþróttablaðinu Kicker , í samtali við Sunnudagsmoggann í vikunni .
Lagði engu að síður áherslu á að þetta með fullkomnunaráráttuna nefndi hann í jákvæðum tón .
Enda á blaðamaðurinn varla nógu sterk orð til að lýsa aðdáun sinni á kempunni ungu .
Getur ekki ímyndað þér ...
" Ég get sagt þér í fullri einlægni að Vettel er sá viðkunnanlegasti sem nokkurn tíma hefur tekið þátt í formúlu 1 .
Þú getur ekki ímyndað þér hversu elskulegur náungi hann er , " sagði Bomhard sem fylgst hefur með og skrifað um kappakstur fyrir þetta þekktasta íþróttablað Þýskalands árum saman .
" Ég held þessu ekki eingöngu fram vegna þess að hann er Þjóðverji ! " bætti Bomhard svo við hlæjandi .
" Hann er sannarlega yndislegur drengur og hefur ekkert breyst síðan ég hitti hann fyrst .
" Blaðamaðurinn segir Vettel mjög frábrugðinn flestum öðrum ökuþórum .
" Það verður því miður að segjast eins og er að þeir koma margir heldur leiðinlega fram , ekki síst við fjölmiðlamenn , " segir hann .
" Í gegnum tíðina hafa sumir varla svarað spurningum blaðamanna nema með þriggja orða setningum í mesta lagi , en það á aldeilis ekki við um Vettel ; eiginlega má segja að eini gallinn á honum sé sá að hann er oft dálítið óstundvís – einmitt vegna þess að hann talar svo mikið og tefst vegna þess ! Svör hans eru löng , vel ígrunduð og mjög skynsamleg .
" Vettel er alltaf í góðu skapi , segir blaðamaðurinn Bomhard .
Hann gefur sér tíma til að svara spurningum fjölmiðla og til þess að ræða við aðdáendur sína og gefa eiginhandaráritanir .
Hann er talandi dæmi um að þolinmæði er dyggð .
" Ég hitti Sebastian fyrst þegar hann var 17 ára þegar hann ók fyrir BMW í ungmennakeppni .
Það ár kepptu strákarnir 20 sinnum og Vettel sigraði í 18 skipti .
Hann var miklu betri en allir aðrir .
Þarna tók ég fyrsta viðtalið við hann , og það sagði mér strax mikið um drenginn að við ræddum saman í tvo klukkutíma .
Það fannst mér ótrúlegt ; aðrir íþróttamenn hefðu örugglega verið löngu farnir að líta á klukkuna , hvað þá á þessum aldri .
" Skynsamur " Það var auðheyrt strax hve skynsamur hann er ; þessi 17 ára strákur talaði um að enginn gæti tryggt að framundan væri glæsilegur ferill á kappakstursbrautinni .
Hann yrði því að einbeita sér að því að ljúka námi með eins góðum árangri og kostur væri .
Vettel er mjög jarðbundinn og foreldrar hans segja mér að þannig hafi hann alltaf verið .
Það er ekki erfitt að trúa því þegar maður kynnist fjölskyldunni , " sagði Bomhard við Morgunblaðið .
Vettel er fæddur í Heppenheim í Vestur-Þýskalandi .
Foreldrar hans eiga þrjú önnur börn , tvær eldri dætur og yngri son .
Faðirinn er trésmiður og fjölskyldan ósköp " venjuleg " að sögn .
Faðir Vettels rekur eigið fyrirtæki og er með fimm manns í vinnu .
Fjölskyldan berst ekki á .
" Það er aldrei talað um milljónir , faðir Sebastians eyðir ekki einni evru í óþarfa og hefur engan áhuga á að tala eða lesa um sjálfan sig , " segir Bomhard .
Það vill ökuþórinn reyndar ekki heldur þótt hann sé málglaður þegar starfið ber á góma .
" Ég held að einu sinni hafi birst mynd af kærustunni hans .
Hún vill ekki vera áberandi og Sebastian talar aldrei opinberlega um hana , " segir Bomhard .
Á brautinni lætur hann svo verkin tala .
" Jafnvel bresku blaðamennirnir dýrka Vettel og dá ! " " Vettel hefur afrekað ýmislegt sem skráð verður í sögubækur .
Hann er mjög afgerandi ökumaður , " segir Rúnar Jónsson , fyrrverandi rallökumaður og nú fastagestur í formúlu 1 þætti á Stöð 2 Sport .
Rúnar tekur svo til orða að Vettel sé " mjög þýskur ; vel alinn upp á brautinni , og gríðarlega grimmur í keppni .
Honum virðist gefið meira en öðrum á þessu sviði .
Stundum kemur fram íþróttamaður sem skarar fram úr og Vettel er einn þeirra , " sagði Rúnar við Sunnudagsmoggann .
Ferill Þjóðverjans hófst á kart-bílum eins og nefnt er í hinni greininni .
Þaðan lá leiðin í " litla " kappakstursbíla og hann ók mikið formúlu 3 áður en tækifæri gafst í formúlu 1 .
Fyrst var hann þriðji ökumaður BMW Sauber 2006 en fór til Toro Rosso , systurliðs Red Bull , árið eftir og var orðinn annar tveggja keppnismanna liðsins 2008 .
Þá varð hann fyrstur til að koma liðinu á pólinn og yngstur allra ökuþóra til að ná því að vera fremstur á ráslínu ; náði bestum árangri í tímatökum á Monza á Ítalíu 2008 .
Þjóðverjar hrífast af Sebastian Vettel , ökumanninum og manninum , en þeir eru ekki einir um það .
" Jafnvel bresku blaðamennirnir dýrka Vettel og dá ! Til að þeim líki við Þjóðverja þarf töluvert til ! " sagði Stefan Bomhard hjá þýska íþróttaritinu Kicker við Sunnudagsmoggann .
Vettel er líka hátt skrifaður í því mikla formúlulandi , Frakklandi .
" Það fer ekki milli mála að hann á upp á pallborðið hjá frönskum blaða- og fréttamönnum .
Þeir þrír sem eru í sjónvarpsútsendingum frá formúlunni hér lofa snilld hans og eru ósparir á lýsingarorðin er þeir hæla hæfileikum hans .
Bæði akstursfærni og tæknilegri færni .
Þetta sama endurspeglast í blöðum .
Þeir kunna vel að meta hispursleysi hans og fölskvalausa og skríkjandi gleði hans í hvert sinn sem hann sigrar ; náttúrubarnið eins og maður heyrir stundum sagt um hann í lýsingum eða á prenti , " segir Ágúst Ásgeirsson blaðamaður og formúlu 1 áhugamaður sem búsettur er í Frakklandi .
Ágúst segir margt tínt til þegar fjallað er um yfirburði sem Vettel hefur haft gegn sókndjörfum liðsfélaga sínum , Mark Webber .
Þrátt fyrir mun minni reynslu í formúlunni er Vettel hrósað sérstaklega fyrir að hafa verið mun fljótari að tileinka sér kosti og yfirstíga galla Pirellidekkjanna , sem tekin voru í notkun í ár .
Þá er sagt að hann liggi yfir tæknigögnum löngum stundum eftir æfingar og keppni og vilji komast til botns í því hvers vegna einhverjir þættir virkuðu svona en ekki hinsegin , og þar fram eftir götunum .
" Þetta er nákvæmlega sama saga og Þjóðverjinn Bomhard sagði .
" Stundum er Alain gamli Prost nefndur sem hliðstæða við Vettel en hann kafaði ofan í smáatriðin í hegðan og virkni keppnisbíla og var kallaður prófessorinn fyrir vikið , " segir Ágúst Ásgeirsson og vísar þar til gamalkunns fransks meistara sem margir muna eftir .
