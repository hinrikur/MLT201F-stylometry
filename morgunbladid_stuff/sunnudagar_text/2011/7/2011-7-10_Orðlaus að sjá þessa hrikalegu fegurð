Megnið af minni ævi hef ég búið í Vestmannaeyjum og séð þar af leiðandi bæði Heklu og Eyjafjallajökul , hvort um sig með sínum sérkennum og falleg eru þau .
Oft hefur maður látið hugann reika og viljað fara upp á þessi eldfjöll en árin liðu án þess að farið yrði í leiðangur upp á þau .
Það var núna í lok júní sem tækifærið gafst og var það nýtt , ekki aðeins upp á annað fjallið heldur upp á þau bæði .
Ég fór þriðjudags eftirmiðdag með Herjólfi upp í Landeyjahöfn og keyrði upp að Hólaskógum ( efst í Þjórsárdal ) , rétt við Búrfellsvirkjun , en þar eru þau Unnar Garðarsson og Solveig Pálmadóttir og sonur hennar Pálmi Jónsson sem tóku á móti mér .
Þau reka fyrirtækið Óbyggðaferðir ehf. sem hefur sérhæft sig í því að fara með ferðamenn í ferðir upp á Heklu á fjórhjólum .
Lagt var að stað um kl. 21.30 og haldið áleiðis að Heklu , og áð á tveimur stöðum á leiðinni , á fyrri staðnum er fallegur burstabær og þeim seinni er gestabók .
Í gestabókina var ritað að í þessari ferð væru 12 manns , sem kæmu frá Íslandi , Frakklandi , Noregi og Vestmannaeyingur , svona til að greina þjóðerni ferðalanga .
Kl. rúmlega tólf á miðnætti komum við á topp Heklu sem er 1.491 metri á hæð , smá þokuloft var þar en ágætis útsýni til flestra átta .
Stoppað var þar hátt í ½ tíma og boðið var upp á gott , heitt súkkulaði sem bragðaðist með ólíkindum vel þarna uppi .
Vegur úr sandi , ösku og möl Aftur var keyrt niður fjallið og haldið sömu leið til baka , þar til komið var yfir Búrfellsvirkjun að beygt var til vinstri og þurfti að fara yfir girðingu og keyrt eftir þröngum veg sem var gerður úr sandi , ösku og möl , þannig að töluvert ryk var þegar ekið var þar .
Þrátt fyrir rykið voru ferðalangarnir ánægðir og glaðir , það er ekki gott að lýsa þessu nema að manni datt í hug að maður væri að keyra á tunglinu , þó svo að ég hafi aldrei ekið þar .
Á einum stað var beygt til hægri og eins og í Hollywood-mynd opnaðist vin þarna í eyðimörkinni , Gjáin er hún kölluð , þar renna tveir fossar niður með lækjum og mörgum minni fossum , þarna þrífst gróður vel og var gras og trjárunnar þar áberandi .
Við vorum nokkur sem fórum þarna niður og Unnar sagði okkur að þangað hafi fólk t.d. komið til að láta endurnýja brúðkaupsheit sín .
Þegar komið var aftur að Hólaskógum var farið inn í rútu sem Óbyggðaferðir eiga og boðið upp á súkkulaði og nýbakaða súkkulaðitertu .
Þreyttir ferðalangar fóru í háttinn um ½ 4 og sofnuðu fljótt .
Ég vaknaði um kl. níu á miðvikudagsmorgun , fékk mér morgunmat og var ferðbúinn um ½ 11 , ég hafði lofað að keyra Fransmennina fjóra , en þetta voru miklir göngugarpar og stefndu inn í Þórsmörk , ég ók með þá alla leið að Seljalandsfossi .
Næsti afleggjari fyrir innan afleggjarann að Seljalandsfossi er Unnar hjá Óbyggðaferðum með aðstöðu sína fyrir ferðir upp á Eyjafjallajökul , en þangað vorum við komin um kl. ½ 1 og gerðum okkur klár fyrir ferðina upp á jökulinn .
Unnar er með þrjú beltahjól uppi við jökulröndina , þannig að ekki þarf hann nema þrjú fjórhjól til að komast upp að þeim , í ferðum þessum eru fimm farþegar fyrir utan hann sjálfan , tveir á hverju hjóli .
Kl. hálftvö var lagt af stað upp á Eyjafjöllin , þau sem komu auk okkar Unnars voru Nína Björk Oddsdóttir úr Reykjavík og var hún á hjólinu með mér , Rebeca Gil frá Miami Florida og var hún á hjólinu með Unnari , á þriðja hjólinu voru Espen Christensen frá Lundi í Svíþjóð og Arne Wyller Christensen frá Sola í Noregi .
Við keyrðum nokkuð greitt fyrst til að byrja með , fyrst á malbiki og síðan upp breiðan veginn sem grjótið í Landeyjahöfn var keyrt niður eftir , og áður en komið var að grjótnámunni var beygt til vinstri inn á jeppatroðninga , grýttan og hálf illfæran veg .
Leiðin upp að jökulrönd var mun harðari og illfærari en vegirnir upp við Heklu en þeir voru gerðir úr vikri og ösku , og þar af leiðandi mjúkir .
Ekki hafði Unnar komist upp á jökul í fimm daga sökum veðurs og lék honum því forvitni á að vita hve mikið jökullinn hafði hopað og hvernig færðin væri .
Þegar við komum að beltahjólunum um sjö mínútur yfir tvö , stóðu þau á grjótinu þar sem snjórinn hafði bráðnað undan þeim .
Færðin upp að fyrsta snjó var nokkuð hörð og erfið yfirferðar , en að sama skapi mjög spennandi að fara um .
Við komum að sjálfum jöklinum rétt fyrir kl. þrjú og eftir það var auðveldara að keyra beltahjólið , og alla leið upp á topp var keyrt á um 30 til 40 km hraða og gekk ferðin vel og ekki var stoppað fyrr en upp á Goðabungu var komið , en þangað komum við kl. korter yfir þrjú .
Vááá hvílíkt útsýni ...
í allar áttir .
Hekla í norðvestur , suðurlandsundirlendið til vesturs og Vestmannaeyjar til suðvesturs , Tindfjöll til norðurs og gígurinn sjálfur til austurs .
Rúmlega tuttugu ára gamall draumur hafði ræst , ég stóð á hæsta tindi Eyjafjallajökuls sem er 1666 metra hár , veður var gott bjart yfir og útsýnið gott .
Það kom mér á óvart hvað gígurinn var stór , það sáum við vel þegar við keyrðum neðar og nær gígnum .
Ég hef oft séð gíg Eldfells og Helgafells , en þeir eru örverpi samanborið við þennan gíg .
Mikil gufa var frá gígbörmunum og niður eftir gilinu mátti sjá mikla gufu hér og þar .
Eins og litla hafmeyjan Keyrt var vestur fyrir Goðabunguna og þar var hitað kaffi handa ferðalöngum og boðið upp á kex og súkkulaðikex , allt þetta rann vel niður hjá okkur , kannski var það hreina fjallaloftið sem var valdur að því .
Rebeca Gil frá Flórída settist á íshnullung og á tíma var hún eins og litla hafmeyjan í Danmörku , en þessi hafmey fékk loks óstöðvandi löngun til að stökkva og gerði það óspart , ef til vill var einhver gleðiþrá að fá útrás hjá henni .
Um hálf-fimm var lagt af stað aftur niður , Unnar keyrði upp bratta snjóbrekku við Goðabungu og síðan var haldið af stað niður aftur , ferðin niður gekk vel fyrir sig og vorum við komin niður um kl. sex .
Flestir ferðalangar voru þreyttir en ánægðir eftir vel heppnaða ferð og gleðin skein úr hverju andliti .
Þegar niður var komið og ég var að klæða mig úr gallanum var ég að hrósa Unnari fyrir hörku hans að ætla í aðra ferð upp á jökul , þar sem hann hafi lítið sofið um nóttina og búinn að fara eina ferð upp á jökul og þreyta kominn í alla .
Stuttu seinna kom Unnar til mín og sagði að hann vantaði einn í ferðina upp á jökul og hvort ég vildi koma með Já , var svarað eins og skot , nei var ekki til í orðabókum mínum á þessari stundu og það þrátt fyrir að strengir væru byrjaðir að koma á skrokk minn hér og þar .
Í fréttaöflun á Íslandi Kl. sjö , um kvöldmat , var lagt í hann aftur .
Með í þessari ferð voru auk mín og Unnars Nancy King og Drew Patterson , ungt par frá New York , og á þriðja hjólinu vou Halldór Kolbeins ljósmyndari , barnabarn samnefnds prests sem var prestur hér í Vestmannaeyjum og skírði mig , og Egenie Nina Larsson , fréttamaður AFP .
AFP er heildsölu-fréttastofa sem gerir fréttir og fréttatengda þætti um allan heim og selur þeim sem vilja kaupa fréttirnar , en Nína var að gera fréttir hér á Íslandi um hrunið þ.á m. og þessa ferð .
Nína er norsk en býr í Stokkhólmi í Svíþjóð .
Fyrst það var fréttakona með upptökutæki þurfti að keyra fram og til baka og allar hundakúnstir .
Halldór ljósmyndari var með Nínu til að mynda fyrir hana svo hægt væri að auglýsa fréttirnar um allan heim .
Ferðin gekk í alla staði vel , ekki var útlitið þó gott er við lögðum af stað , rignt hafði og jökullinn hulinn skýjum en er við fórum ofar og ofar létti meir og meir þar til að skýin fóru , rétt eftir að við komum á topp Goðabungu .
Haldið var niður eins og í fyrri ferðinni og gengið heldur lengra en áður , þannig að við sáum gilið langleiðina frá gíg , og niður að lóninu í Þórsmörk .
Hvílík fegurð og hrikaleiki að maður hefur ekki séð annað eins , öflin sem léku aðalhlutverk á þessum stað fyrir ári hafa farið hamförum og skilið eftir sig liti sína , svart og hvítt .
Jökullinn sprunginn með ógurlegum sprungum sem eru ekki færar nokkrum manni , maður varð orðlaus að sjá þessa hrikalegu fegurð .
Nína fréttakona ræddi við Unnar fararstjóra og Nancy , ekki gat ég séð annað en að hún væri hrærð að sjá allt þetta og brosið fór ekki af Nancy allt kvöldið .
Á þessum stað var boðið upp á kaffi sem hitað var á staðnum , kexið og súkkulaðikexið var tekið upp og vel var tekið á við að gera þessum veigum skil .
Unnar vildi fara nær gígnum til að sýna okkur hann , Nína þurfti að fara í viðtal við Geir Haarde og Steingrím J. daginn eftir og lagði ekki í að fara þar sem hún vildi ekki mæta í viðtölin hálfsofandi .
Einstakt sólarlag Klukkan var að verða hálftólf þegar lagt var aftur af stað niður jökulinn , ánægja var meðal fólksins sem fór í þessa ferð , einstakt sólarlag var er við vorum að leggja í hann , ekki skemmdi það fyrir , og glaðir ferðalangar héldu í hann .
Rétt fyrir kl. hálf-tvö komum við niður á láglendi og klukkan var að verða tvö þegar við vorum búin að klæða okkur úr göllum okkar .
Ég aðstoðaði Unnar við að ganga frá fjórhjólunum og göllum , eftir það var boðið upp á kaffi og kökur .
Ferðalangar spjölluðu saman í stutta stund .
Ég ók að Hvassafelli undir Eyjafjöllum og kom mér í rúm rúmlega þrjú , sæll og glaður eftir langan en góðan dag .
