Fjalakötturinn við Aðalstræti í Reykjavík var rifinn í nóvember 1985 .
Þá hafði um alllangt skeið verið deilt um hvort húsið skyldi fara eða vera , en af hálfu þeirra sem vernda vildu var vísað til sögu hússins .
Það var í upphafi eitt af geymsluhúsum Innréttinganna , reist 1791 .
Þegar stundir fram liðu var húsið stækkað og 1893 hafði það öðlast þann svip sem lengst var .
" Ekki þótti það vandað að smíði til og var því oft nefnt Fjalakötturinn , " segir í ritinu Landið þitt – Ísland .
Árið 1909 hóf Gamla bíó , Biografthaeter , eins og það hét það hét þá starfsemi í húsinu og var þar uns starfsemin fluttist í Ingólfsstræti árið 1926 .
Hefur Fjalakötturinn stundum verið nefndur fyrsta bíóhús á Íslandi og hefur ýmsum kvikmyndatengdum uppákomum í seinni tíð verið valið heiti með vísan til hússins .
En það var ekki bara bíó í Fjalaketti .
Þar voru verslanir , íbúðir og skrifstofur og um skeið voru þar gjarnan haldnir pólitískir fundir .
Svo fór hins vegar í fyllingu tímans að húsið grotnaði niður og var því ákveðið að rífa það ; þó um þá ákvörðun væru mjög skiptar skoðanir .
Verndunarfólk stofnaði samtökin Níu líf og á fundi sem haldin var undir þeirra merkjum í júlí 1984 voru fundarmenn " á einu máli um að skera þyrfti upp herör meðal borgarbúa til verndunar gamalla verðmætra húsa .
Bent var á mörg lýsandi dæmi í nágrenni við Fjalaköttinn um gömul hús sem gerð hafa verið upp og eru nú borgarprýði , " sagði í Morgunblaðinu 28. júlí 1984 .
Verndun og endurbygging gamalla húsa hafa löngum kallað á sterk viðbrögð .
Lítill neisti hefur stundum orðið að stóru báli og hús sem fara undir jarðýtutönn eða slaghamarinn er settur á eru gjarnan grátin .
Sumum finnst það merki um skammsýni að t.d. braggabyggðir breska hersins sem hér voru reistar í síðari heimsstyrjöldinni skuli hafa verið rifnar að öllu , en eftir stríðið áttu hundruð ef ekki þúsundir Reykvíkinga þar sinn samastað .
Af seinni tíma málum má nefna endurbyggingu húsanna neðst á Laugavegi , en um hana voru skiptar skoðanir í fyrstu enda þótt flestir séu nú sammála um að hún sé borgarprýði , rétt eins og endurreisn bygginga á horni Austurstrætis og Lækjargötu .
Húsin þar sem voru ein þau elstu í borginni brunnu á síðasta degi vetrar 2007 og voru glóðirnar ekki kulnaðar þegar ákveðið var að endurreisa þau .
" Sú stefna að varðveita eða gera upp elstu hús borgarinnar tel ég að hafi gefist vel , " sagði Jakob Frímann Magnússon , framkvæmdastjóri Miðborgarinnar okkar , í viðtali við Morgunblaðið fyrr á þessu ári .
Þessa stefnu segir hann skapa Reykjavík sérstöðu og sé það vel .
Í höfuðborgum ýmissa nágrannalanda hafi eldri hús einatt orðið að víkja fyrir sviplitlum nýbyggingum í nútímastíl og fyrir vikið hafi þær glatað lit og sérstöðu .
Sigurður Bogi Sævarsson sbs@mbl.is 