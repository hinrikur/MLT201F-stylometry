Gísli Helgason tónlistarmaður hefur sent frá sér nýjan disk , Út við sund og eyjar , þar sem fjöldi tónlistarmanna kemur fram ásamt honum .
" Þessi diskur er með lögum , flestum eftir mig , sem eru nær eingöngu tengd Vestmannaeyjum og eyjastemningu um allar landsins eyjar , " segir Gísli .
" Þarna eru lög sem hafa ekki heyrst í áratugi sem eru endurútsett og eitt laganna hefur ekki komið út áður , en það er Út við sund og eyjar sem var þjóðhátíðarlag Vestmannaeyja árið 1994 .
Textinn er eftir Guðjón Weihe og afskaplega hugljúf lýsing á því hvaða áhrif geta verið fólgin í sólarlaginu við Eyjar .
Ólafur Þórarinsson , Labbi , sem söng Kvöldsiglingu hér um árið fer makalaust vel með það , auk þess sem hann útsetti mörg lögin og stjórnaði upptökum .
" Hvað er svo einstakt við Vestmannaeyjar að þú viljir heiðra þær á diski ? " Ég er fæddur þar og uppalinn .
Þarna eru fjöll hvert sem litið er og sjórinn og brimið mjög nálægt .
Stundum verður stormasamt og mannlífið er líka á köflum stormasamt og hretviðrasamt .
Eitthvað dregur mann alltaf til Eyja .
Ætli það sé ekki bara þannig að ef maður hefur alist upp við gott atlæti þá ber maður alltaf hlýjar tilfinningar til þess staðar .
" Þú fékkst gott atlæti í bernsku .
Var heimilið mannmargt ? " Við systkinin vorum átta í upphafi og þegar flest var voru rúmlega 20 manns til heimilis á Heiðarvegi 20 , þar sem ég ólst upp .
Tveir bræður mínir dóu um tvítugt .
Annar varð fyrir voðaskoti þegar ég var um ársgamall og átti þá son sem var jafnaldri minn .
Hinn barðist við hvítblæði frá fjórtán ára aldri og dó í ágúst 1960 þegar ég var átta ára gamall .
" Þetta hefur verið mikið áfall fyrir fjölskylduna .
" Ég held að móðir mín , Guðrún Stefánsdóttir , hafi aldrei náð sér eftir þetta .
Hún sagði mér eitt sinn að hún hlakkaði aldrei til nokkurs hlutar .
" Þú hefur ekki fulla sjón , hversu mikið sérðu ? " Menn eru annaðhvort sjónskertir eða sjónlausir .
Við tvíburabræðurnir , ég og Arnþór , fæddumst sjónskertir .
Arnþór missti alla sjón á unglingsárum .
Minni sjón hefur ekki hrakað svo mjög heldur hefur hún haldist nokkurn veginn .
Ég sé 3-4 metra frá mér en þekki ekki fólk af andliti þess .
" Fannst þér erfitt sem barn að vera sjónskertur , fylgdi því ekki einhver einangrun ? " Ég var alinn upp eins og hver annar .
Það var reyndar meira tekið eftir því ef ég var að prakkarast eitthvað , líklega af því ég var sjónskertur , og tekið harðar á því af samfélaginu .
Þegar ég var um sjö ára aldur var ég að leik með einum frænda mínum á túni einhvers staðar ofan í laut .
Ég var svo lítill að mér fannst vera há fjöll til allra átta þótt það væru bara hólar .
Ég man ekki hvort okkur sinnaðist en frændinn stökk í burtu og ég sá hann hvergi .
Ég man hvað ég varð hræddur .
Þá áttaði ég mig á því að sjón mín væri ekki alveg eins og hún ætti að vera .
" Einangrun í Eyjum Hvernig var skólagangan í bernsku ? " Sjö ára hefðum við Arnþór átt að fara í barnaskólann í Vestmannaeyjum , en pabbi , Helgi Ben , bað séra Jóhann Hlíðar , sóknarprest í Eyjum , að athuga hvar við stæðum .
Jóhann komst að því að við sæjum svo illa að við yrðum að fá sérkennslu , en Helgi bróðir okkar lá fyrir dauðanum og lést um haustið og skólagöngunni var frestað .
Mistökin voru þau að rífa okkur bræður upp með rótum og senda okkur frá Vestmannaeyjum í Blindraskólann í Reykjavík þegar við vorum átta ára .
Þá hafa líklega ekki verið nein önnur úrræði held ég .
Um leið slitnuðu tengsl milli okkar og jafnaldranna í Vestmannaeyjum .
Það var erfitt .
Við vorum í Reykjavík á vetrum í skólanum og bjuggum þar á heimavist og vorum í Eyjum á sumrin .
Það var á þessum tíma sem ég fór að finna fyrir einangrun úti í Eyjum .
Ég held samt að þessi einangrun hafi bitnað harkalegar á bróður mínum af því að hann átti erfiðara með að fara einn um en ég .
Satt að segja voru tilfinningar mínar til Eyja sem unglings þannig að mig langaði lítið til að fara þangað en um leið var alltaf eitthvað sem seiddi mig til sín .
En þegar Heimaeyjargosið hófst fann ég hversu sterkar rætur ég átti þar .
" Þið Arnþór byrjuðuð snemma að leika tónlist opinberlega .
Ólstu upp við tónlist ? " Já , móðir mín spilaði á píanó .
Oddgeir Kristjánsson kenndi mér á blokkflautu .
Hann var stórmenni , afskaplega ljúfur maður , viðkvæmur og hafði þá makalausu hæfileika að geta laðað fram í fólki þá mýkt og spilagleði sem hann hafði sjálfur .
Ég byrjaði að læra hjá honum í júlí 1962 þannig að það eru 50 ár á næsta ári frá því að hann kenndi mér .
Lagið hans Ég veit þú kemur er flutt á þessum diski , til heiðurs tónlistarmanninum sem hafði meiri áhrif á mig sem tónlistarmann en nokkur annar .
" Ætlaðirðu þér ungur að verða tónlistarmaður ? " Ég velti því ekkert fyrir mér , lét hverjum degi nægja sínar þjáningar .
Jú , reyndar dreymdi mig um að verða mikill barnasöngvari eins og Robertino .
Var sannfærður um að ég hefði jafn góða rödd og hann .
Við Arnþór fórum að spila saman sem krakkar á píanó og blokkflautu og þegar við fermdumst keyptum við Farfisa-rafmagnsorgel .
Árið 1966 , fjórtán ára gamlir , vorum við beðnir um að fara hringferð í kringum landið til að safna peningum fyrir hjálparsjóð æskufólks og á sumarmánuðum 1966-67 komum við fram á 130 tónleikum .
Við vöktum feikilega athygli um allt land , ekki síst vegna þess að við vorum báðir sjóndaprir .
Arnþór sá nánast ekki neitt og ég sá eitthvað , með annað augað brúnt og hitt grátt .
Það má segja að við höfum orðið landsfrægir á þessum árum .
Við vorum hálfgerðar barnastjörnur , sem ég er svosem ekkert kátur yfir að hafa orðið .
" Var ekki ágætt að vera þekktur ? Það gerir margt þægilegra .
" Jú jú , svosem .
En hvað gerir það þægilegra ? " Það er auðveldara að fá verkefni og er fólk ekki yfirleitt almennilegt við mann ? " Stundum .
En ef maður á við fötlun að etja þá þarf maður að sýna að maður sé miklu betri en sá ófatlaði .
Ég hef oft haldið því fram að barátta fatlaðra fyrir mannréttindum sé ekki ósvipuð baráttu kvenna .
Konur eru oft vanmetnar af því að þær eru konur og fatlaðir eru vanmetnir af því að þeir eru fatlaðir .
Ég er svo heppinn að ég hef yfirleitt getað aflað mér verkefna og ég stofnaði eigið fyrirtæki með konunni af því að enginn vill hafa mig í vinnu .
" E rtu mjög ákveðinn ? " Ég er hrútur og ef ég þarf á því að halda get ég sett út hornin en mér finnst alltaf vont að þurfa að gera það .
" Eyjapistlar urðu sameiningartákn Svo fóruð þið bræður í menntaskóla , var ekkert erfitt að verða sér úti um lesefni á blindraletri ? " Við bræðurnir fórum í Menntaskólann í Reykjavík .
Við fengum mikið efni á blindraletri og ættingjar lásu svo ýmsar skólabækur inn á segulbandsspólur fyrir okkur .
Björn Sigfússon háskólabókavörður og kona hans , Kristín , lásu líka fyrir okkur efni á spólur .
Björn var óskaplega skemmtilegur og hafði ákaflega gott minni .
Þegar hann var að lesa Íslandssöguna inn á band þá átti hann til að romsa upp úr sér ýmsum staðreyndum sem ekki var getið í skólabókum , eins og til dæmis um það hversu margar brennur hefðu verið á Sturlungaöld .
Hann las líka Brennu-Njáls sögu inn á band fyrir okkur .
Eitt sinn mætti hann heim til okkar í vesturbæinn á sunnudegi .
Systir okkar bjó þar með okkur bræðrunum og hún pikkaði í mig og spurði hvort ég vildi ekki bjóða Birni kaffi .
Þegar Björn gerði hlé á lestrinum sagði ég : " Systir mín , Guðrún , er að bjóða upp á kaffi og meðlæti .
" Björn svaraði : " Það er vani minn , þá er eg hef lesið , að drekka eigi kaffi og vil eg eigi að eg sé vaninn á þann ósið hér .
" Ég lauk svo stúdentsprófi og fór í lögfræði og á fyrsta árinu mínu þar varð eldgos í Vestmannaeyjum .
Þá fór ég ásamt Arnþóri að sjá um þátt á Ríkisútvarpinu sem hét Eyjapistill .
Stefán Jónsson fréttamaður fékk þá hugmynd að við ættum að sjá um Eyjapistlana .
Hann sagði að umsjónarmenn þessara þátta yrðu að vera menn sem allir Vestmannaeyingar þekktu og gætu talað við .
Okkur var tilkynnt með tveggja daga fyrirvara að við ættum að gera þessa þætti og svo var okkur hent í djúpu laugina .
Eyjapistill var nokkurs konar sameiningartákn Vestmannaeyinga því þar gat fólk sent inn alls kyns tilkynningar , til dæmis um týnda muni .
Heilu fjölskyldurnar dreifðust og vinir og kunningjar voru um allt land .
Fólk auglýsti hvað eftir öðru og þá voru engir gemsar og ekkert net , heldur náði fólk saman í gegnum Eyjapistil .
Landsfrægar urðu auglýsingar okkar um svarta plastpoka sem fóru með tilteknu skipi til Þorlákshafnar og var saknað .
Kona auglýsti meðal annars eftir postulínslampa og skipstjórinn hringdi til okkar og sagðist hafa reynt að verja lampann eins og hann gat en brotsjór hefði komið yfir skipið og lampinn splundraðist .
Hann sagðist geyma brotin ef konan vildi fá þau .
Margt í þessum þáttum fjallaði um það hversdagslega sem skiptir fólk samt svo miklu máli , eins og postulínslampinn .
Okkur var sagt að vinna við þennan þátt myndi taka tvo tíma á dag en við þurftum að sækja efni víða .
Bróðir minn var á kafi í háskólanámi en ég hætti námi því ég sá fram á það að vera ekki afburðanemandi og klúðra náminu með stæl .
Ég hélt áfram vinnu við útvarpið .
Svo fór ég reyndar í heimspekideild og var í íslenskum fræðum , sögu og norsku en lauk aldrei prófi því háskólanám átti ekki við mig .
Ég fór á bólakaf í fjölmiðlun og starfaði líka mikið í tónlist á þessum árum , sem ég geri reyndar enn .
Nýt þess meðal annars að spila með góðum vinum á mínu reki úr Eyjum og víðar .
" Orð sem skiptu máli Þú áttir þátt í stofnun Blindrabókasafns Íslands , varst um tíma forstöðumaður Hljóðbókagerðar Blindrafélagsins og frumkvöðull í því að dagblöð yrðu gerð aðgengileg sjónskertu fólki .
Hvernig gerðist þetta ? " Það er saga á bak við það að ég fór að skipta mér af hljóðbókum .
Þegar ég var ungur maður í námi í Menntaskólanum í Reykjavík frétti ég að Eiríkur Hreinn Finnbogason borgarbókavörður væri byrjaður að lána út hljóðbækur .
Ég hafði samband við hann til að fá slíkar bækur lánaðar .
Hann bauð mér inn á skrifstofu til sín og sagði : " Þú sem sjóndapur námsmaður hefur áhuga á bókmenntum .
Þér ber skylda til að sjá til þess að bókum verði miðlað til sjónskerts fólks með þeim hætti sem því hentar .
" Þessi orð hans brenndu sig inn í mig .
Ég fór að vinna að þessum málum innan Blindrafélagsins og þar var síðan stofnað Hljóðbókasafn í samvinnu við Borgarbókasafnið og það varð svo grunnurinn að Blindrabókasafni Íslands .
Mér fannst líka nauðsynlegt að blindir og sjónskertir hefðu aðgang að dagblöðum .
Ég fór ásamt félögum mínum á fund Morgunblaðsmanna og áskriftir hófust í október 1995 .
Morgunblaðið er eina aðgengilega dagblaðið í tölvutæku formi fyrir blint og sjónskert fólk því aðrir blaðaútgefendur hafa ekki sinnt margítrekaðri beiðni um slíkt .
" V ið hvað starfarðu dagsdaglega ? " Í dag rek ég ásamt konu minni hljóðbókaútgáfuna hljodbok.is , sem gefur út hljóðbækur á almennum markaði og nýja diskinn minn , og við rekum einnig ásamt félaga okkar fyrirtækið Fimmund sem sér um tónlistarútgáfu .
" Konan þín er Herdís Hallvarðsdóttir tónlistarmaður , en hún var í Grýlunum á sínum tíma .
Hvernig kynntust þið ? " Við kynntumst þegar ég var í hljómsveitinni Hálft í hvoru .
Hún var ráðin sem bassaleikari hljómsveitarinnar en ég var alfarið á móti því að fá Grýlurokkhund eins og hana í hljómsveitina .
Hún sagði seinna að þegar hún sá mig fyrst hefði hún haldið að það væri hræðilegt að vera með svo sjóndapran mann í hljómsveit .
Okkar samskipti þróuðust þannig að við fórum að vera saman og giftum okkur árið 1985 .
Það hefur gengið á ýmsu , eins og í öllum samböndum , en maður gleymir því vegna þess að það er alltaf svo mikið sólskin .
" 