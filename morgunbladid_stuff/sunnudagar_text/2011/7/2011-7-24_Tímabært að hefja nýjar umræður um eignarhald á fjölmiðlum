Fjölmiðlahneykslið í Bretlandi hefur leitt til þess að nú er rætt um það þar í landi að endurskoða löggjöf um eignarhald á fjölmiðlum og færa hana í nútímalegra horf .
Sá sem hefur haft forystu um þær umræður er Ed Miliband , hinn nýi leiðtogi Verkamannaflokksins .
Tilefnið er misnotkun aðstöðu á dagblöðum í eigu ástralska blaðakóngsins Ruperts Murdoch , sem ræður yfir um 40% af brezka blaðamarkaðnum .
Nú er það ekki svo , að engar reglur hafi gilt um eignarhald á fjölmiðlum í Bretlandi .
Þvert á móti .
Áður en Murdoch fékk leyfi til að kaupa The Times í London fyrir um þremur áratugum fór fram rækileg skoðun á ferli hans í blaðaútgáfu og skilyrði voru sett fyrir kaupunum .
Hann fékk að kaupa blaðið en hafði skilyrðin að engu og komst upp með það .
Nú er á ný rætt um það í ljósi símahlerana blaða hans , hvort hann teljist hæfur ( fit and proper ) til að eiga Sky-sjónvarpsstöðina alla .
Sérstakar reglur um eignarhald á fjölmiðlum eru til staðar í flestum löndum í okkar heimshluta þar á meðal í Bandaríkjunum .
Þar varð Murdoch að taka upp bandarískt ríkisfang til þess að geta átt hlut í fjölmiðlun vestan hafs umfram ákveðin mörk .
Þar eru í gildi lög , sem gera kleift að dæma eigendur og stjórnendur fjölmiðla , sem hafa bandarískt ríkisfang , þótt hið refsiverða athæfi sé framið í öðru landi .
Þannig er hugsanlegt að dæma stjórnendur Murdoch-samsteypunnar í Bandaríkjunum fyrir refsivert athæfi í Bretlandi .
Hér á Íslandi eru engar reglur um eignarhald á fjölmiðlum .
Þó er hér meiri samþjöppun í slíku eignarhaldi en þekkist í nokkru öðru lýðræðisríki á Vesturlöndum .
Í framhaldi af þeim umræðum , sem hafnar eru í Bretlandi er tímabært að taka þessi mál upp til nýrrar umræðu hér eftir þau átök , sem urðu um svonefnd fjölmiðlalög á árinu 2004 .
En jafnframt er tilefni til að efna til ítarlegri umræðu um fjölmiðlana á Íslandi og starfsemi þeirra .
Með skýrslu Rannsóknarnefndar Alþingis fyrir rúmu ári var birt greinargerð frá Rannsóknarsetri um fjölmiðla og boðskipti þar sem sagði m.a. : " Ástæða er einnig til að ætla að sú samþjöppun á eignarhaldi , markaðsvæðing og harðnandi samkeppni , sem hér hefur verið gerð að umtalsefni hafi sett mark sitt á fjölmiðla hér á landi eins og víðast annars staðar .
Full ástæða er til að frekari rannsóknir fari fram á starfs- og rekstrarumhverfi fjölmiðla .
Fáar slíkar rannsóknir hafa verið gerðar og þessi rannsókn var afmörkuð við tiltekna þætti .
Brýnt er einnig að fram fari umræða um hvaða breytingar þurfi að gera til þess að fjölmiðlar geti sinnt aðhaldshlutverki sínu .
" Ástæða er til að taka undir þessi orð Rannsóknarseturs um fjölmiðla og boðskipti í skýrslu Rannsóknarnefndar Alþingis .
En hvað þarf að rannsaka ? Í fyrsta lagi er mikilvægt að fram fari ítarleg rannsókn á umfjöllun fjölmiðla , bæði dagblaða , ljósvakamiðla og tímarita í aðdraganda hrunsins á þeim álitamálum , sem upp komu í íslenzku þjóðlífi og þá sérstaklega fjármálageiranum síðustu árin fyrir hrun .
Hvernig fjölluðu fjölmiðlar um gagnrýni greiningardeilda erlendra banka og annarra fjármálafyrirtækja á íslenzku bankana frá því í lok nóvember 2005 og fram á vor 2006 ? Hvernig fjölluðu fjölmiðlar um húsnæðislánavafningana , sem fréttir bárust um frá Bandaríkjunum sumarið 2007 og áhrif þeirra frétta á fjármálamarkaði og þar á meðal á stöðu íslenzku bankanna og útrásarfyrirtækjanna á þeim tíma og fram að hruni ? Í öðru lagi er mikilvægt að fram fari í ljósi skýrslu Rannsóknarnefndar Alþingis rannsókn á því hvernig fjölmiðlar á Íslandi voru fjármagnaðir á fyrstu árum nýrrar aldar , bæði fyrir hrun og eftir .
Hvaðan komu peningarnir til þess að halda þeirri miklu fjölmiðlun gangandi , sem hér var og er til staðar ? Hún var ekki og er ekki sjálfbær .
Hvaða komu og koma peningarnir ? Þetta tvennt er forsenda þess , að hér geti hafizt skynsamlegar og málefnalegar umræður um þriðja þátt málsins , sem er staðan á fjölmiðlamarkaðnum , samþjappað eignarhald á fjölmiðlum , sem er langtum meira en það sem nú eru gerðar athugasemdir við í Bretlandi og með hvaða hætti hægt sé að draga úr þeirri samþjöppun eignarhalds og koma þar með í veg fyrir þá misnotkun , sem komið hefur í ljós í Bretlandi að fram hefur farið í skjóli slíkrar samþjöppunar .
Í stórum dráttum hafa þessar umræður í öðrum löndum snúizt um tvennt : annars vegar að einn aðili verði ekki ráðandi um of á blaðamarkaði .
Hins vegar að ekki verði of mikil tengsl á milli blaðaútgáfu og sjónvarpsstarfsemi .
Það fer svo eftir aðstæðum á hverjum stað hvers konar reglur eru settar um þetta efni .
Einu sinni varð Murdoch að selja blað í Chicago til þess að geta eignast sjónvarpsstöð á því svæði .
Nú er spurt hvort Murdoch sé " fit and proper " til að eiga sjónvarpsstöð í Bretlandi .
Á seinni árum hefur netið komið til sögunnar , sem vekur upp nýjar en annars konar spurningar .
Það er mikilvægt að við gerum nýja tilraun til að ræða þessi mál á efnislegum forsendum en ekki með pólitísku skítkasti eins og gerðist 2004 .
Þetta mál snýst ekki um að koma einhverjum einstaklingi á kné eða upphefja annan .
Það snýst um að tryggja jafnvægi í lýðræðislegum umræðum á Íslandi .
Reynsla okkar það sem af er þessari öld sýnir því miður að það er hægt að hafa áhrif á skoðanir fólks með því að setja gífurlegt fé í fjölmiðlun og áróðursstarfsemi .
Það var ekki vandamál hér vegna þess að slíkir fjármunir voru ekki til .
Svo urðu þeir til ráðstöfunar um skeið við aðstæður , sem vonandi koma aldrei aftur í okkar samfélagi .
En allur er varinn góður .
Þess vegna er tilefni til þess að hefja þessar umræður á ný .
