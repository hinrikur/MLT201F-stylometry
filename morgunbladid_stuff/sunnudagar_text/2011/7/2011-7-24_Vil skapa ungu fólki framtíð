Tegla Loroupe er margfaldur heimsmethafi í langhlaupi , barnlaus en annast þó um sex börn , eignaðist fyrstu hlaupaskóna 16 ára og átti 25 systkini þegar mest var .
Nú ver hún tíma sínum í baráttu fyrir friði í heiminum og uppbyggingarstarfi í heimalandi sínu Kenía .
Hún hljóp síðasta spottann í friðarhlaupinu hér á landi .
Pétur Blöndal pebl@mbl.is Það er viðburður að Tegla Loroupe komi til Íslands .
Þessi smávaxna kona frá þorpi í Kenía hefur lagt heiminn að fótum sér með því að hlaupa lengra og hraðar en aðrir .
Það er létt yfir henni , jafnan stutt í hláturinn , en þó er lífið ekki léttvægt fundið fyrir konu sem kemur frá hrjáðasta hluta heimsins um þessar mundir , en langvarandi þurrkar og átök hafa valdið miklu neyðarástandi Kenía og hungursneyð í nágrannaríkinu Sómalíu .
Loroupe hefur í vaxandi mæli beitt sér í sáttaviðræðum milli stríðandi ættbálka og uppbyggingarstarfi í heimalandi sínu og nágrannaríkjum .
Hún hleypur þegar tími gefst og setur markið alltaf hátt , en þörfin er mikil fyrir krafta hennar þess utan , sem afrekskonu , baráttukonu friðar og mikilvægrar fyrirmyndar , ekki síst fyrir ungar konur í Afríku sem oft er ekki ætlað annað hlutskipti en sækja vatn og ala börn .
Friðarhlaup á Fróni " Hvað , viltu ekki fá mig til landsins ? " segir hún stríðnislega þegar blaðamaður spyr hvaða erindi hún eigi til Íslands .
En svo heldur hún áfram : " Ég á vini á Íslandi og greip þetta tækifæri að koma hingað og taka þátt í alþjóðlega friðarhlaupinu .
" Loroupe hljóp á föstudag síðasta spölinn með kyndilinn úr alþjóðlega friðarhlaupinu ásamt fjármálaráðherra og hópi fólks , sem hefur borið kyndilinn hringinn um landið á undanförnum vikum , meðal annars synt yfir Hvalfjörðinn .
" Ég hef átt góð tengsl við hópinn sem stendur að friðarhlaupinu í gegnum tíðina , við erum eins og fjölskylda og það skilar manni lengra í lífinu að vinna saman .
Það má vera að við komum úr ólíkri átt , en við boðum einingu og breiðum út hugsjón friðarins .
Ég er þannig gerð , að ef ég finn að fólk hefur þörf fyrir krafta mína einhvers staðar , þá verð ég að leggja mitt af mörkum .
" Allt angi af sama meiði Loroupe hefur einnig staðið fyrir árlegu friðarhlaupi á sínum heimaslóðum í gegnum friðarstofnun , sem hún stofnaði í sínu nafni .
" Tilgangurinn með því hlaupi er að leiða saman ættbálka , sem hafa átt í erjum og átökum , og skapa vettvang þar sem þeir koma saman í bróðerni .
Það er tilvalið að nota hlaup , sem eru hlutlaus í eðli sínu og allir geta sameinast um , til að efla vitund almennings , hvort sem það eru stjórnmálamenn , fjölmiðlar eða skólakrakkar .
Það undirstrikar að við erum öll á sama báti .
" Stofnun Loroupe gerir fleira en að standa fyrir friðarhlaupi , sinnir meðal annars fræðslu og umhverfismálum , en rekin er friðarmiðstöð í því skyni í Kenía .
" Við leggjum mikið upp úr því að hjálpa börnum , sem eru á hrakhólum vegna fátæktar og átaka , " segir Loroupe .
" Þetta er allt angi af sama meiði , skógarhögg og slæm umgengni við náttúruna veldur landeyðingu og vatnsskorti , sem aftur ýtir undir átök .
Okkar framlag er ekki stórt , en það er skref í rétta átt og ég vil gera ungu fólki í Afríku kleift að skapa sér framtíð .
" Vopn í stað matar Loroupe segir erindi sitt við Íslendinga einnig vera að benda á , að við getum öll rétt bágstöddum hjálparhönd .
" Núna er hungursneyð í Sómalíu og það þarf ekki mikið til að bjarga nokkrum mannslífum .
Það munar um allt .
Og það fær mjög á mig að lesa um ástandið þar – fólk deyr á meðan aðrir búa við ofgnótt matar .
Svo finnst mér óskiljanlegt að einhver skuli senda vopn til þessa heimshluta í stað þess að senda mat .
Þurrkarnir eru hörmungar , sem við ollum ekki , en við getum reynt að sporna við útbreiðslu vopna .
Svona er óréttlætið í heiminum .
En það snertir mig , að á Íslandi , eins og út um allan heim , er til fólk sem sendir mat til framandi og ókunnugs lands , það sýnir gott hjartalag .
Ef boðskapurinn breiðist út , þá þokumst við kannski fram á við .
Við leysum ekki öll vandamál í einu , en náum vonandi jafnvægi .
" Loroupe segist búa í ferðatösku , en annars sé hennar heima með fjölskyldunni í Kenía .
Hún hefur ekki gefið sér tíma til barneigna , en fékk sex börn í sína umsjá þegar systir hennar lést .
Og hún segir fjölskylduna nána , eins og almennt eigi við í Kenía .
" Við systkinin erum kannski ekki úr sama efni , en foreldrar okkar eru það , og ræturnar eru því þær sömu .
Við eigum málshátt sem segir , að fjölskylda sem á í illdeilum , sé ekki fjölskylda .
Jafnvel þó að það geti orðið ósætti , þá leysum við það í lok dags .
" Og það er minna ólíkt með Kenía og vestrænum samfélögum en virðist við fyrstu sýn .
" Munurinn felst fyrst og fremst í tækni og aðbúnaði , en mannlífið er ekkert frábrugðið – tilfinningarnar eru þær sömu .
Nema það er minna stress í Kenía og fólk er nægjusamara .
Það kvartar ekki eins mikið og Vesturlandabúar .
" Það er því margt sem Vesturlandabúar geta lært af Keníabúum , þar á meðal Íslendingar .
" Þegar þið glímduð við örðugleika vegna eldgossins í fyrra , þá man ég að margir í Kenía báðu fyrir Íslandi og það snertir hjarta mitt .
Kannski hefur það bjargað mannslífi .
Þeir hafa aldrei komið til Íslands , en taugin er þarna sem tengir okkur .
" – Að lokum , hvaða hlaup eru framundan ? " Ég hleyp í Kenía í september og æfi fyrir það .
Svo er ég að velta New York fyrir mér , en það verður líklega í góðgerðarskyni .
" Maður verður að sýna styrk Tegla Chepkite Loroupe fæddist 9. maí árið 1973 í Kapsait í Kenía .
Hún ólst upp með hvorki fleiri né færri en 24 systkinum , enda átti faðir hennar fjórar eiginkonur .
Æskuárin vann hún á ekrunum , leit eftir nautgripum og annaðist yngri bræður og systur .
Þegar hún var sjö ára hóf hún skólagöngu , sem krafðist þess að hún hlypi 10 kílómetra til og frá skólanum á hverjum morgni .
Hún áttaði sig á hæfileikum sínum sem íþróttamanns þegar hún var fljótari í langhlaupi en krakkar sem voru mörgum árum eldri .
Hún ákvað því að leggja hlaup fyrir sig , en til að byrja með hafði enginn trú á henni nema móðir hennar .
Íþróttasamband Kenía taldi að hún væri of smávaxin og grönn til að ná árangri , en það breyttist eftir að hún sigraði berfætt í virtu langhlaupi í Kenía árið 1988 .
Hún hóf þjálfun fyrir þátttöku í alþjóðlegum mótum árið eftir og eignaðist sína fyrstu hlaupaskó .
Árangurinn lét ekki á sér standa .
Loroupe er heimsmethafi í 20 , 25 og 30 kílómetra hlaupum og átti heimsmetið í maraþoni .
Hún vann heimsmeistaratitil í hálfmaraþoni þrjú ár í röð og varð fyrst afrískra kvenna til að vinna New York-maraþonið , sem hún hefur unnið tvisvar .
Þá hefur hún unnið maraþon í London , Boston , Rotterdam , Hong Kong , Berlín , Róm og mörgum öðrum borgum .
Það stendur ekki á svari þegar hún er spurð hvert hún sæki hæfileika sína .
" Maður lærir af því að gera , " svarar hún .
" Og af auðmýkt .
Ef maður er lítillátur , þá fær maður staðist erfiðleikana .
Þá horfist maður í augu við vandamálin og tekst á við þau , en er ekki yfir þau hafinn .
Ég á ekki til auðugra að telja , en ég lærði að berjast og afla mér lífsviðurværis með vinnu .
Á því augnabliki sem ég áttaði mig á því að ég væri öðrum fyrirmynd , þá varð mér ljóst að því fylgdu ýmsar fórnir .
Að augnablikið sem ég byrjaði að hlaupa , þá hljóp ég líka fyrir aðra .
En upphaflega vildi ég bara vera á undan bræðrum mínum .
" Og þeir voru margir ! " Já , " svarar hún og hlær .
" Svo las ég mér líka til um vestrænar konur og fannst ég ætti að geta blandað mér í hóp þeirra .
Úr því Ingrid Kristiansen gat hlaupið á nýju heimsmeti , ætti ég að geta það líka .
Og það tókst ! " En hvaða ráð gefur hún öðrum hlaupurum ? " Þegar fólk hleypur í fyrsta skipti , þá verður það að slaka á og undirbúa sig .
En ef það vill ná árangri í keppni , þá verður það að gæta að mat og drykk og setja sér markmið .
Það er mikilvægt að borða vel kvöldið áður , því um morguninn er maður taugaóstyrkur og borðar lítið .
Mikilvægast er að drekka mikið , þess vegna orkudrykki , því maður tapar miklum vökva á hlaupunum .
Og svo er nauðsynlegt að njóta augnabliksins og vera viðbúin góðum eða slæmum árangri , því þetta er keppni og ómögulegt að segja hvernig fer .
En það er um að gera að berjast , ná sínu markmiði og missa ekki vonina á miðri leið .
Ekki gleyma því , að ef maður kennir sársauka , þá á það líka við um hina .
Maður verður að sýna styrk .
" 