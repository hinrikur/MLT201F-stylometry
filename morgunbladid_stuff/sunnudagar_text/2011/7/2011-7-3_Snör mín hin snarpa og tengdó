Ég hef stundum lagt stutta ljóðatexta fyrir nemendur mína og m.a. notað þá til að kalla fram umræðu um málfræði .
Jafnframt hef ég reynt að sýna fram á að það getur verið gott að þekkja til málfræðihugtaka þegar rýnt er í merkingu texta .
Lítum á þetta gullfallega kvæði Einars Benediktssonar , Landið helga ( brot ) : Þótt allir knerrir berist fram á bárum / til brots við eina og sömu klettaströnd , / ein minning fylgir mér frá yngstu árum / – þar er sem bliki á höfn við friðuð lönd .
/ Ég man .
Ein bæn var lesin lágt í tárum / við ljós sem blakti gegnum vetrarhúmið .
/ Og svo var strokið lokki af léttri hönd / sem litla kertið slökkti og signdi rúmið .
Eftir að hafa rætt þá fallegu hugsun í fyrri hluta þessa texta að gömul minning birtist manni sem framtíðarsýn ( handan við gröf og dauða ) , vildi ég dusta rykið af þolmynd sagna og sagði : " Finnið tvær þolmyndir í seinni helmingi þessa undurfagra brots .
" Sprækir nemendur voru snöggir það því : a ) ein bæn var lesin ; b ) lokki var strokið .
Ég spurði síðan : " Hver er gerandinn í fyrri þolmyndinni ? " Glaðlegur nemandi : " Gerandinn er ekki sjáanlegur en væntanlega er það móðir barns sem er að sofna .
" Ég : " Já , germyndin væri þá t.d. : " Einhver ( sennilega móðirin ) las bæn tárfellandi .
" Svo eyddi ég nokkrum orðum í að tala um muninn á þolmynd og germynd : Hún las bæn ( germynd ) ; bæn var lesin ( af einhverjum ) : þolmynd .
Síðan spurði ég : " Hver er þá gerandinn í seinni þolmyndinni ? " Hikandi nemandi : " Konan ? " Ég : " Nei , en þú ert heit .
" Síðan sagði ég eitthvað á þessa leið : " Það er ekki þannig að konan hafi strokið lokk af hendinni á barninu , heldur var það hönd ( konunnar ) sem strauk lokki ( barnsins ) áður en hún ( höndin ) slökkti ljósið og signdi rúmið .
Með öðrum orðum : Hér er gerandinn sýnilegur ( í forsetningarlið ) , höndin ( á móðurinni ) er gerandinn .
" Til viðbótar benti ég svo á beygingarfræðilegt atriði : að okkur væri kennt að orðið hönd væri hendi í þágufalli ; en það hentaði Einari Benediktssyni ekki að virða þá reglu hér enda þarf hönd að ríma við strönd og lönd .
Niðurstaða : Til að glöggva okkur fyllilega á texta þarf að gefa sér dálítinn tíma , og gaman er að geta beitt hugtökum í umræðu um hann .
Höskuldur Þráinsson segir í sinni ágætu Handbók um málfræði : " Germynd er hin ' venjulega ' mynd sagna og þolmynd má leiða af henni með því að gera andlagið ( þolandann ) að frumlagi ( og bæta hjálparsögn við ) .
" Höskuldur skýrir svo mál sitt nánar með dæmum , sbr. líka dæmin hér að ofan .
Og áfram með hugtökin .
Kennarinn : " Hvers vegna er eðlilegt að segja : ' á næturnar ' en ekki ' í fæturnar ' eða ' á veturnar ' ? " Íbygginn nemandi : " Af því að nótt er kvenkynsorð og greinirinn þar er því - nar ( hinar ) í þolfalli fleirtölu .
En vetur og fótur eru karlkynsorð og greinirinn þar er því -na ( hina ) í þolfalli fleirtölu .
" Ég minntist hér að ofan á ágæta handbók Höskulds Þráinssonar um málfræði .
Mig langar einnig að geta um bók sem er nýútkomin og heitir Handbók um íslensku og er hagnýtur leiðarvísir um íslenskt mál , málnotkun , stafsetningu og ritun .
Ritstjóri er Jóhannes B. Sigtryggsson .
Þarna eru rædd fjölmörg atriði sem gagnast öllum sem áhuga hafa á íslensku máli .
Í bókinni kemur m.a. fram að eftirmáli ( kk.et .
) sé ekki það sama og eftirmál ( hk.ft .
) .
Þess vegna beri að segja : Þessu fylgdu engin eftirmál ( ekki : " eftirmálar " ) .
Það getur verið árangursríkt að rýna í merkingu orða .
Dr. Helgi Guðmundsson sem lengi var prófessor við Háskóla Íslands hefur fengið margar stórsnjallar hugmyndir um dagana eins og bækur hans og greinar eru til vitnis um .
Í bókinni Land úr landi ( 2002 ) er stutt grein ( bls. 99-103 ) um hina alþekktu þjóðsögu Nátttröllið , þar sem ung kona gætir bæjarins ein á jólanótt meðan fólkið er við messu .
Tröll kemur á gluggann og segir m.a. : " Snör mín hin snarpa og dillidó .
" Helgi Guðmundsson bendir á að orðið snör merki ' tengdadóttir ' .
Þá má lesa það út úr sögunni að tröllið sé enginn annar en tengdafaðirinn sem ætli að notfæra sér það að stúlkan sé ein heima .
Þannig fær sagan alveg nýja merkingu – og það er ég viss um að margur femínistinn hefði orðið stoltur ef hann hefði áttað sig á því sem Helgi Guðmundsson sá .
Hér er semsagt um eins konar viðvörun að ræða sem konur hafa gefið konum og aðeins konur skildu .
Gætið ykkar , konur , á " tengdó " ef þið eruð einar heima ! 