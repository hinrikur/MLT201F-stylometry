Sumum er gefið að hafa jákvæð áhrif á annað fólk með nærveru sinni og útgeislun , jafnvel þó að kynnin vari ekki lengi .
Iðulega er það fólk sem situr vel í sjálfu sér , býr yfir sannfæringu og hefur miklu að miðla , án þess að sjá ofsjónum yfir því sjálft .
Og einmitt þannig er hlaupadrottningin Tegla Loroupe frá Kenía , sem hljóp síðasta spölinn í alþjóðlega friðarhlaupinu hér á landi á föstudag .
Friður er hugsjón sem allir eiga að geta sameinast um og því er kjörið að efla samstöðuna með friðarhlaupi , sem nær til allra þjóða heims , þar á meðal stríðandi ættbálka í Kenía .
Það verður ekki stríð ef fæturnir neita að hlýða stríðsherrunum .
Margt er fróðlegt í viðtalinu sem Pétur Blöndal á við Loroupe í Sunnudagsmogganum og orð hennar eiga brýnt erindi við Íslendinga , þó að vísdóm sinn og reynslu sæki hún langt að eða til heimalandsins í Afríku .
Loroupe fór að beita áhrifum sínum til að láta gott af sér leiða , sem afreksmaður og fyrirmynd margra í sinni heimsálfu , upp úr síðustu aldamótum , og virðist metnaðurinn samur þar og í langhlaupum .
Þarf engan að undra , eins og hún lýsir andlegum undirbúningi fyrir keppni : " En það er um að gera að berjast , ná sínu markmiði og missa ekki vonina á miðri leið ...
Maður verður að sýna styrk .
" Ekki nýtist henni síður að vinna sitt verk af auðmýkt , eins og mörg stórmenni sögunnar .
" Ef maður er lítillátur , þá fær maður staðist erfiðleikana .
Þá horfist maður í augu við vandamálin , en er ekki yfir þau hafinn .
" Það segir hún hafa lagt grunninn að árangri sínum í langhlaupum .
Gríðarleg vandamál eru í þeim heimshluta , sem Loroupe kallar sitt heima .
Eins og fjallað er um í vikuspegli í Sunnudagsmogganum hafa Sameinuðu þjóðirnar lýst yfir hungursneyð í Sómalíu og gætir áhrifa þurrka og uppskerubrests einnig í nágrannaríkjunum , auk þess sem flóttamenn streyma yfir landamærin .
Loroupe á það erindi við Íslendinga að fá þá til að rétta bágstöddum hjálparhönd .
Ekki þurfi mikið til að bjarga nokkrum mannslífum .
" Það munar um allt , " segir hún .
" Og það fær mjög á mig að lesa um ástandið þar – fólk deyr á meðan aðrir búa við ofgnótt matar .
" Og hún fær ekki orða bundist : " Svo finnst mér óskiljanlegt að einhver skuli senda vopn til þessa heimshluta í stað þess að senda mat .
Þurrkarnir eru hörmungar , sem við ollum ekki , en við getum reynt að sporna við útbreiðslu vopna .
Svona er óréttlætið í heiminum .
En það snertir mig , að á Íslandi , eins og um allan heim , sé til fólk sem sendir mat til framandi og ókunnugs lands , það sýnir gott hjartalag .
Ef boðskapurinn breiðist út , þá þokumst við kannski fram á við .
Við leysum ekki öll vandamál í einu , en náum vonandi jafnvægi .
" Heimspekin er heillandi sem hún lýsir í heimalandi sínu Kenía , þar sem fjölskyldan heldur þétt saman og leysir úr ágreiningsmálum í lok dags .
Víst mættu Vesturlandabúar læra af því .
Og hann er athyglisverður samanburðurinn á þessum ólíku menningarheimum : " Munurinn felst fyrst og fremst í tækni og aðbúnaði , en mannlífið er ekkert frábrugðið – tilfinningarnar eru þær sömu .
Nema það er minna stress í Kenía og fólk er nægjusamara .
Það kvartar ekki eins mikið og Vesturlandabúar .
" Vandamálin verða ekki leyst í einu vetfangi .
Þetta er langhlaup .
Og þar er mikilvægt að njóta krafta fólks á borð við Teglu Loroupe .
Þó að heimsókn hennar standi stutt , gætir áhrifanna vonandi lengi .
