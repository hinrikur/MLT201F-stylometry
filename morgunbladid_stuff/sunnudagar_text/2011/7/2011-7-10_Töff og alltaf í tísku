Chloë Sevigny varð fyrst fræg fyrir leik sinn í kvikmyndinni Kids frá árinu 1995 en auk þess að hafa getið sér gott orð sem leikkona þykir hún mikill tískufrömuður .
Hún hefur vakið mikla athygli fyrir sérstakan stíl sinn og hannar nú vinsæla fatalínu í samvinnu við Opening Ceremony en samstarfið hófst árið 2008 .
Nýjasta línan frá henni var sýnd fyrir skemmstu í New York , nánar tiltekið í íþróttasal við Mulberry Street .
Línan var undir sterkum áhrifum frá tíunda áratugnum .
Það er við hæfi bæði vegna þess að Sevigny varð fræg á þessum árum og ennfremur eru almennt sterk áhrif frá þessu tímabili á tónlist og tísku um þessar mundir .
Þáttur Sonic Youth í frægðinni Hönnun Sevigny er nú til sölu í hundrað búðum víðs vegar um heiminn og hefur sala þeirra gengið vel .
Má rekja það meðal annars til þess að kaupendur vonast til þess að öðlast það sem leikkonan býr yfir , að vera töff án þess að virðast þurfa að hafa neitt fyrir því .
Sagan er fræg af því þegar Sevigny var uppgötvuð .
Tískuritstjóri tímaritsins Sassy tók eftir henni úti á götu í East Village í New York árið 1993 , þegar hún var 19 ára .
Henni fannst stúlkan svo svöl að hún bað hana að vinna fyrir tímaritið .
Hún sat fyrir á myndum í tímaritinu og í kjölfarið fyrir X-Girl , fatalínu Kim Gordon úr hljómsveitinni Sonic Youth , sem var mjög vinsæl á tíunda áratugnum .
Sevigny lék líka í tónlistarmyndbandi við lag hljómsveitarinnar .
Um svipað leyti skrifaði rithöfundurinn Jay McInerney sjö blaðsíðna grein um Sevigny í The New Yorker þar sem hann kallaði hana , " the new it-girl " þannig að Sevigny var sannarlega málið á síðari hluta tíunda áratugarins .
Um síðustu helgi var The New York Times með langa grein um leikkonuna , sem staðfestir enn og aftur hversu langlíf persóna hún er í hinum varasama poppmenningarheimi , sem byggist að miklu leyti upp á dægurflugum .
Það er eins og það sé stöðugt verið að enduruppgötva hana , eða kannski frekar að hún hafi aldrei farið alveg úr tísku .
Henni hefur allavega tekist að vera töff miklu lengur en samtíðarfólk hennar .
Fyrir utan alla sigrana í tískuheiminum hefur hún átt marga sigra á hvíta tjaldinu , ekki síst í óháðum myndum .
Á tíunda áratugnum vann hún gjarnan með þáverandi kærasta sínum , kvikmyndagerðarmanninum Harmony Korine , en hann skrifaði handritið að Kids og leikstýrði Gummo en myndirnar voru báðar umdeildar .
Sevigny lék í Boys Don ' t Cry og var tilnefnd til Óskarsverðlauna fyrir leik sinn í kvikmyndinni .
Leikkonan velur sér ekki auðveldustu eða dæmigerðustu hlutverkin .
Nýjasta hlutverk hennar er " transgender " leigumorðingi í þáttunum Hit and Miss .
Það sem Sevigny tekur sér fyrir hendur er að minnsta kosti alltaf áhugavert .
