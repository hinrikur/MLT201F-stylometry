Bræðrasynirnir Óðinn Björn Þorsteinsson og Blake Jakobsson eru í hópi okkar fremstu kastara .
Óðinn hefur um árabil verið besti kúluvarpari landsins og nálgast ólympíulágmarkið óðfluga og Blake á ekki langt að sækja hæfileikana í kringlukastinu enda sonur Óskars Jakobssonar , fyrrverandi íþróttamanns ársins .
Texti : Orri Páll Ormarsson orri@mbl.is Myndir .
Eggert Jóhannesson eggert@mbl.is Ég verð seint flokkaður með smærri og visnari mönnum .
Góðir 180 sentimetrar á hæð ( á sokkaleistunum ) og örugglega 89 kíló að þyngd ( að sokkaleistunum meðvigtuðum ) .
Samt finn ég til smæðar minnar þetta síðdegi í Árbænum þegar ég heilsa þeim frændum Óðni Birni Þorsteinssyni kúluvarpara og Blake Jakobsson kringlukastara .
Annar er sléttir tveir metrar og hinn 194 sentimetrar ( og mögulega ekki hættur að stækka ) og hamrammir eftir því .
Þeir bjóða mér kaffi og gotterí sem ég þigg með þökkum .
Það er ekki taktískt að styggja menn í þessum stærðarflokki .
Þeir gætu örugglega komið ofan í mig grænum baunum – sem ég borðaði síðast þegar ég var þriggja ára .
Til allrar hamingju reynir ekki á það .
Við dettum niður í dúnmjúkt leðrið í stofunni á heimili Óðins og fljótt kemur á daginn að frændurnir eru ljúfmennskan uppmáluð , hógværir en ákveðnir eins og afreksmenn eiga að vera .
Svo sem vöxturinn gefur til kynna eru þeir af hraustu húnvetnsku kyni , bræðrasynir .
Blake er sonur Óskars Jakobssonar , sem um árabil var einn af okkar allra fremstu kösturum , bæði í kúlu og kringlu , en Óðinn sonur Þorsteins Jakobssonar prentara .
Móðir Óðins er Guðrún Óðinsdóttir en móðir Blakes er Angela Jakobsson frá Texas .
Kastaði fyrst í sveitinni Óðinn , sem verður þrítugur síðar á þessu ári , byrjaði að æfa boltaíþróttir sem strákur , bæði handbolta og körfubolta , en reyndi ekki fyrir sér í kastgreinum fyrr en hann fór í sveit í Holti í Svínadal sumarið 1996 .
Brá sér þá á æfingu hjá USAH og greip í kringluna .
" Ég fann mig strax vel í þeirri grein , " rifjar Óðinn upp en eftir þetta lagði hann leðurtuðrurnar á hilluna .
Sumarið 1998 setti hann Íslandsmet í kringlu í sveinaflokki og ári síðar í drengja- og unglingaflokki .
Ekki varð aftur snúið .
Óðinn var þegar orðinn tveir metrar á hæð á þessum tíma en heldur mjóslegnari en hann er núna .
Árið 1999 urðu þáttaskil á ferli Óðins þegar hann hélt til dvalar hjá Óskari frænda sínum í Texas .
" Upphaflega ætlaði ég bara að vera í þrjá mánuði en kom ekki heim fyrr en tveimur árum síðar .
Ég fór í skóla úti og æfði undir handleiðslu Óskars .
Ég lærði mjög margt á þessum tíma og bætti mig mikið .
Það var í Texas sem ég byrjaði að kasta kúlu af einhverri alvöru , " segir Óðinn sem náði snemma góðum árangri .
Varð til að mynda annar í bæði kúlu og kringlu á ríkismeistaramóti ungmenna árið 2000 .
Óðinn reyndi sig einnig í fleiri íþróttum ytra , svo sem körfubolta og ruðningi , þar sem hann lék í vörninni og hafði gaman af .
Eftir heimkomuna 2001 gekk Óðinn í FH en hann hafði verið í ÍR áður og æfði aðallega kringlu fyrst um sinn .
Hann hóf einnig nám í húsasmíði í Iðnskólanum í Reykjavík sem hann hefur nú lokið .
Það var ekki fyrr en 2004-5 sem Óðinn fór að einbeita sér að kúlunni .
Spilaði þar inn í að aðstaða til að æfa þá grein á ársgrundvelli er betri hér á landi en kringluna .
Menn gera afskaplega lítið af því að kasta kringlu innanhúss á veturna .
Missti af leikunum í Kína Árið 2006 hóf Óðinn nám í íþróttafræði í Háskólanum í Reykjavík og gat þá einbeitt sér enn betur að æfingum , þar sem þær féllu vel að náminu .
" Árið 2007 bætti ég mig mikið , fór úr 18,50 metrum í 19,24 , " segir hann .
Óðinn setti stefnuna á ólympíuleikana í Beijing árið 2008 en sá draumur rann út í sandinn þegar hann varð fyrir meiðslum á þumalfingri kasthandar .
Meiðslin voru þrálát en Óðinn þrjóskaðist við og hélt áfram að æfa .
Það var ekki fyrr en hálfu öðru ári síðar að hann lét loksins lagfæra meiðslin með uppskurði .
" Síðan hef ég verið heill og í fyrra bætti ég mig töluvert .
Fór úr 19,24 metrum í 19,39 metra úti og 19,50 metra inni .
Ólympíulágmarkið er 20 metrar sléttir og ég fann því að það var raunhæft fyrir leikana í London á næsta ári , " segir hann .
Óðinn ákvað að láta slag standa síðastliðinn vetur og hefur aldrei æft betur en undanfarna mánuði , tvisvar á dag fimm daga vikunnar .
Fyrir hádegi leggur Óðinn áherslu á tækni en eftir hádegi á styrk .
Það hefur skilað sér en lengsta kast hans í móti á þessu ári – og besti árangur hans frá upphafi – er 19,83 metrar .
Það standa með öðrum orðum aðeins sautján sentimetrar milli hans og ólympíuleikanna .
" Ég er þokkalega bjartsýnn á að ná þessu markmiði , " segir hann .
" Það er nóg að gera það næsta sumar en draumurinn er að rjúfa 20 metra múrinn fyrir heimsmeistaramótið nú í ágúst til að geta verið með þar líka .
" Reiddist við Kýpverjann Óðinn keppir grimmt á mótum hér heima og fyrir kemur að honum er boðið á mót erlendis .
Það er hins vegar dýrt að keppa ytra á eigin vegum en það hjálpar Óðni að hann er nú í fyrsta skipti á svokölluðum b-styrk hjá Íþróttasambandi Íslands .
" Það er mikilvægt að keppa sem mest og ég er alltaf að verða betri og betri keppnismaður .
Þannig voru bæði lengstu köstin mín á þessu ári á stórum mótum .
" Annað kastið kom á Smáþjóðaleikunum á dögunum þegar Óðinn lét sér ekki nægja að næla í gull , heldur sló gamalt mótsmet í leiðinni , 19,73 .
Aðdragandinn að því kasti var nokkuð skondinn .
Þannig var að í þriðju umferð kastaði Óðinn 19,51 .
Kastið var dæmt gott og gilt í fyrstu en eftir að kýpverskur keppinautur Óðins maldaði í móinn var það án skýringa dæmt ógilt .
Gramdist Óðni þetta að vonum og kraumaði reiðin undir niðri þegar hann grýtti kúlunni 19,73 í fimmtu umferð .
" Eftir það kom Kýpverjinn til mín og vildi eigna sér þennan árangur , " segir Óðinn og skellir upp úr .
Mataræði er vitaskuld snar þáttur í lífi afreksmanna í íþróttum og Óðinn staðfestir að hann borði mikið af " venjulegum hollum mat " án þess að fara út í öfgar .
Þegar hann er spurður hvort hann láti skyndibitann alveg vera hristir hann höfuðið sposkur .
" Eitthvað smávegis verður maður að leyfa sér .
" Ánægður hjá FH Óðinn er ánægður með aðstæður og aðbúnað hjá FH en þjálfarar hans eru Eggert Bogason og Helgi Þór Helgason sem hann segir afar færa á sínu sviði .
" Það er mjög góð aðstaða bæði til að lyfta og kasta úti í Kaplakrikanum .
Nú bíður maður bara eftir inniaðstöðunni .
Framkvæmdir við frjálsíþróttahús FH lágu niðri um tíma en eru nú komnar í gang aftur þannig að sú bið styttist , " segir Óðinn sem hefur kastað í Fífunni í Kópavogi á veturna .
" Það sleppur .
" Í hópi æfingafélaga Óðins hjá FH er sambýliskona hans , Októvía Edda Gunnarsdóttir sleggjukastari .
Óðinn verður sem fyrr segir þrítugur á árinu og segir það góðan aldur fyrir kastara .
" Það ættu að vera fjögur til fimm góð ár eftir .
" Spurður um langtímamarkmið gælir Óðinn að vonum við Íslandsmet Péturs Guðmundssonar , 21,26 .
" Fyrst þarf ég að rjúfa 20 metra múrinn .
Sjáum svo til hvað gerist eftir það .
Kannski verður bara fjandinn laus , " segir hann og glottir .
Lengsta kastið í heiminum í ár er rúmir 22,20 metrar en Óðinn er í 43. sæti á heimslistanum um þessar mundir .
Kúlan á uppleið erlendis Enginn íslenskur kúluvarpari kemst með tærnar þar sem Óðinn hefur hælana og þykir honum miður að greinin njóti ekki meiri vinsælda en raun ber vitni .
" Kúlan var vinsælli þegar menn á borð við Hrein Halldórsson , Óskar frænda og Pétur Guðmundsson voru upp á sitt besta en má nú muna sinn fífil fegri .
" Mögulega breytist það komist Óðinn á ólympíuleikana en sagan segir að góður árangur þar geti gert kraftaverk fyrir einstakar greinar .
Skemmst er að minnast þess þegar Einar Vilhjálmsson og Sigurður Einarsson köstuðu spjótinu sem lengst .
Á þeim tíma var fjórði hver maður með spjót á sér í bænum .
" Kúlan er víða mjög vinsæl grein , " segir Óðinn .
" Ekki þarf að fara lengra en til Svíþjóðar og Danmerkur , að ekki sé talað um Bandaríkin sem hafa lengi verið höfuðvígi greinarinnar .
Kúlan er í gríðarlegri sókn í heiminum , árangurinn er stöðugt að batna og með því eykst áhuginn .
" Ekki er amalegt fyrir íslenskan kastara að fljóta með í þeirri bylgju .
Blake um Óðin " Það er mjög gott að æfa hérna á Íslandi með Óðni , eiginlega eins og að vera með aukaþjálfara .
Hann þekkir kringluna út og inn og veit hvað hann syngur .
Hann er góð fyrirmynd fyrir mig .
Óðinn hefur verið að bæta sig mikið að undanförnu og ég trúi ekki öðru en að hann verði meðal keppenda í kúluvarpinu á Ólympíuleikunum í London næsta sumar .
Ég hef séð hann ná lágmarkinu , 20 metrum , á æfingum og það er bara tímaspursmál hvenær hann gerir það í keppni .
Þá er ljóst að við pabbi verðum á pöllunum að styðja hann .
" Þú verður aldrei kastari ! Blake Jakobsson heilsar mér á ensku enda fæddur og uppalinn vestra , faðir hans settist að í Texas áður en Blake kom til sögunnar .
" Ég skil svolítið í íslensku og ætla mér að læra málið .
Ég hef aðeins verið að stúdera íslenskuna á netinu en kennslan þar snýst aðallega um að kenna manni að rata um flughafnir og komast á klósettið , " segir hann glottandi .
Blake býr í Bandaríkjunum en er hér við æfingar í sumar og kann því vel .
Hann er á lausu og við blasir að spyrja hann út í íslensku stelpurnar , sem eru eins og allir vita þær fallegustu í heimi .
Blake er brugðið við þessa óvæntu spurningu en lætur mig ekki slá sig út af laginu .
" Það er lítið á seyði í þeim efnum , ætli ég verði ekki að læra tungumálið að einhverju gagni áður en ég læt til skarar skríða .
Mér finnst íslensku stelpurnar líka hálffeimnar , " segir hann .
Öðruvísi mér áður brá .
Blake er tvíburi .
Tvíburasystir hans , Ásta Brianna , hefur sett stefnuna á lækninn og fetar þar í fótspor hálfbróður þeirra , Trausta Óskarssonar , sem hlúir að sjúkum búkum í Svíþjóð .
Blake á einn yngri albróður , Lucas Matthías .
Hann er einnig á bólakafi í íþróttum , nánar tiltekið ruðningi .
" Lucas er lægri en ég en þreknari , " segir Blake .
" Hann er hæfileikaríkur og metnaðarfullur og á bjarta framtíð fyrir höndum í greininni .
" Kom þjálfaranum á óvart Blake verður tvítugur á þessu ári .
Hann byrjaði ungur að iðka íþróttir og eins og svo margir lagði hann leið sína fyrst í boltagreinar .
" Ég byrjaði í fótbolta og þá meina ég fótbolta eins og menn þekkja hann hér á Íslandi .
Síðan fór ég í ameríska fótboltann , það er ruðning , og körfubolta .
Ég fann mig ágætlega í þessu , sérstaklega körfunni og ruðningnum , þar sem ég spilaði sömu stöðu í vörninni og Óðinn , " segir hann .
Gaman væri að sjá þá frændur stilla sér upp saman á bardagalínunni í ruðningi .
En ekki vildi ég vera í hinu liðinu ! Blake var þrettán eða fjórtán ára þegar hann steig fyrst inn á frjálsíþróttavöll .
Hann var heldur rýr á þeim tíma og þjálfarinn í kastgreinunum þurfti ekki nema að líta á hann til að kveða upp sinn dóm : " Þú verður aldrei kastari ! " " Hann leyfði mér samt að kasta kringlunni til málamynda og rak upp stór augu , " rifjar Blake upp hlæjandi .
Litli snáðinn var þá ekki svo lítill eftir allt .
Þar með voru örlögin ráðin .
Blake hefur æft kringlukast af kappi síðan .
Hann hefur aðeins einu sinni tekið sér frí frá æfingum – tilneyddur .
Það kom þannig til að hann fékk kúlu í höfuðið á æfingu eftir kast frá félaga sínum .
" Þetta var eiginlega okkur báðum að kenna , ég var á vitlausum stað á vellinum og hann fór of snemma inn í hringinn .
Ég steinrotaðist og var fluttur með þyrlu á sjúkrahús .
Sem betur fer náði ég mér að fullu en varð að taka mér tveggja mánaða frí frá æfingum .
" Það er eins gott að fara varlega ! Lítill tími til að sofa Blake leggur nú stund á nám við University of Texas , sama skóla og faðir hans á sínum tíma , og reynir eftir bestu getu að blanda bóknámi saman við æfingar .
" Uppleggið er að bækurnar komi fyrst , æfingarnar svo , en það er ekki alltaf raunin , " segir Blake sposkur .
" Strangt til tekið er okkur uppálagt að gefa 100% , bæði í bóknám og æfingar , en ef ég á að vera alveg hreinskilinn man ég ekki eftir að hafa kynnst manni sem getur gefið 200% .
" Blake er að byggja sig upp sem kastara og þarf fyrir vikið að æfa eins og berserkur , ekki minna en fjóra til sex tíma á dag .
Þeir Óðinn eru sammála um að kringlukast sé 60% tækni og 40% styrkur .
" Það er ekki alltaf mikill tími til að sofa .
" Blake hefur komið reglulega til Íslands gegnum tíðina til að heimsækja ættingja og kynntist Eggerti Bogasyni , þjálfara hjá FH , fyrir nokkrum árum .
" Hann vildi endilega fá mig til að æfa hérna og í fyrrasumar sló ég til .
Var hérna við æfingar og keppni í sex vikur .
Það gekk mjög vel og núna er ég að endurtaka leikinn .
Verð hérna fram í endaðan júlí .
" Blake kann vel við sig í Kaplakrikanum .
Bæði er hann í góðum höndum og svo er veðrið bara miklu betra ! Bíddu nú við ? " Jú , sjáðu til .
Það er svo svakalega heitt í Texas yfir hásumarið að útilokað er að æfa nema eldsnemma á morgnana eða seint á kvöldin þegar tekið er að skyggja .
Hérna er hægt að æfa hvenær sem er , auk þess sem vindurinn er meiri .
Það kemur sér vel fyrir okkur kringlukastara , " segir Blake sem á fastlega von á því að koma hingað áfram til æfinga á sumrin .
" Næsta sumar verð ég að vísu orðinn gjaldgengur til keppni á mótum með skólanum mínum , þannig að mögulega verð ég eitthvað seinna á ferðinni þá .
En það er klárt mál að ég mun verða með annan fótinn hér á sumrin .
" Vill keppa fyrir Ísland Blake er með tvöfalt ríkisfang sem þýðir að hann má keppa bæði fyrir Ísland og Bandaríkin .
Hann klæddist íslenska landsliðsbúningnum fyrst á Evrópubikarmóti í Laugardalnum um daginn .
" Það var mjög notaleg tilfinning og satt best að segja á ég frekar von á því að keppa áfram fyrir Ísland , " segir hann .
" Ég hef alltaf verið ákaflega hrifinn af Íslandi og gæti vel hugsað mér að búa hérna í framtíðinni .
" Á hitt ber líka að líta að samkeppnin er vitaskuld margfalt meiri í Bandaríkjunum , til að mynda má hver þjóð aðeins senda þrjá menn til keppni í hverri grein á ólympíuleikum .
" Þeir menn eru valdir á sérstöku úrtökumóti og það er nóg að eiga slæman dag þar til að missa af lestinni , " segir Blake .
Hann hefur verið í mikilli framför að undanförnu , bætt sig um tæpa fjóra metra á skömmum tíma .
Sínu lengsta kasti , 55,37 , náði hann nú í vikunni og öðlaðist þar með keppnisrétt á Evrópumeistaramóti 22 ára og yngri í Tékklandi í ágúst .
Æðsta takmark allra frjálsíþróttamanna er að keppa á ólympíuleikum .
Blake Jakobsson er þar engin undantekning .
Leikarnir í London 2012 koma of snemma fyrir hann enda lágmarkið til að komast þar inn 63 metrar .
" Ég hef sett stefnuna á Ríó 2016 og tel það raunhæft markmið .
Nái ég því verður líka farið að styttast ískyggilega í besta árangur pabba , 63,24 .
Það væri ekki amalegt að bæta hann ! " Hver veit nema drengurinn eigi eftir að verða föðurbetrungur ? Óðinn um Blake " Blake á mjög bjarta framtíð fyrir sér í kringlunni .
Hann er hávaxinn og sterkur miðað við aldur .
Hann hefur verið á hraðri uppleið og á klárlega mikið inni .
Hafandi sagt það á hann eðli málsins samkvæmt margt ólært , hann er svo ungur .
Ég sé ekki annað en að hann hafi gott af því að æfa hérna heima og það er auðvitað mjög gaman fyrir mig persónulega að hafa hann með mér á æfingum og í landsliðinu .
Vonandi eigum við eftir að taka þátt í mörgum mótum saman .
" Varð íþróttamaður ársins 1982 Óskar Jakobsson , faðir Blakes , var einn fremsti íþróttamaður þessarar þjóðar á sinni tíð .
Hann hóf feril sinn sem spjótkastari , setti þar Íslandsmet , varð fyrstur Íslendinga til að kasta yfir 70 metra og keppti á Ólympíuleikunum í Montreal 1976 .
Eftir það sneri Óskar sér í auknum mæli að kúluvarpi og kringlukasti og varð árangur hans þar einnig frábær .
Hann keppti í báðum greinum á Ólympíuleikunum í Moskvu 1980 , varð ellefti í kúlunni en náði sér ekki á strik í kringlunni , gerði öll köst sín ógild .
Hann kastaði kúlunni sjaldan undir 20 metrum og kringlunni yfirleitt yfir 60 metra .
Lengst kastaði hann kúlunni 20,61 og kringlunni 63,24 .
Óskar ætlaði að keppa á Ólympíuleikunum í Los Angeles 1984 en heltist úr lestinni vegna meiðsla .
Þar með var keppnisferli hans lokið – fyrir þrítugt .
Óskar var kjörinn íþróttamaður ársins af Samtökum íþróttafréttamanna árið 1982 sem staðfestir styrk hans og getu á þessum tíma .
Blake segir föður sinn að vonum sína helstu fyrirmynd á velli enda er hann meðvitaður um afrek hans .
" Það er alltaf gaman að vera með pabba hérna á Íslandi en fólk kemur ennþá upp að honum á götu og hrósar honum fyrir gömul afrek .
Hann er greinilega í miklum metum hjá þjóðinni .
" 