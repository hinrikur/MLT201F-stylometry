Straumar og stefnur í hamfararannsóknum , fræðibækur í opinberri stjórnsýslu og sveitarstjórnarmál hafa verið efst á baugi á liðnum árum og því er " verð að lesa " -listinn minn langur .
Kvenhöfundar eru þema sumarfrísins 2011 og sótti ég efni bæði í bókasafn VSÓ Ráðgjafar og hillur Önnu Ólafar vinkonu minnar .
Fyrst las ég Ljósu eftir Kristínu Steinsdóttur , átakanlega frásögn sterkrar íslenskrar konu sem barðist við geðsjúkdóm .
Kajsa Ingemarsson er vinsæll sænskur höfundur og las ég bæði Sítrónur og saffran og Allt á floti og læt þær tvær duga .
Borða biðja elska eftir Elizabeth Gilbert hef ég lengi ætlað að lesa og fékk hún mig til að hugsa um gang lífsins og mikilvægi þess að lifa lífinu lifandi .
Það voru þó bækurnar hennar Kristínar Mörju Baldursdóttur um sögu Karitasar , Karitas án titils og Óreiða á striga , sem höfðu mest áhrif á mig .
Sagan spannar ævi Karitasar frá seinni hluta nítjándu aldar og fram á miðja tuttugustu .
Amma mín Herdís var jafnaldra hennar og þar sem ég hef verið að skoða ævi ömmu minnar voru áhrifin örugglega meiri .
Áratugum saman var Karitas í fjarbúð með fallega skipstjóranum sem hún hitti í síldinni á Siglufirði og eignaðist með honum börn , sem hún var þó ekki mikið fyrir .
Lýsingar á viðbrögðum við sjálfstæðisbaráttu kvenna voru margar og oft grátbroslegar og er óhætt að þakka formæðrunum baráttuna .
En ég hugsaði oft hvað enn er langt í land í þeim efnum .
Þessi saga er um lífsbaráttu íslenskrar alþýðu og örlög einrænnar listakonu sem fór sínar eigin leiðir í listsköpun sinni hér heima og erlendis .
Karitas var litin hornauga hér heima fyrir að falla ekki inn í normið eins og margar aðrar listakonur sem skáru sig úr á þessum tíma og hlutu ekki viðurkenningu í lifandi lífi .
Ég held að það sé Karitas í okkur öllum .
