Í sælureit fjölskyldunnar á Norðurlandi er mikið og fjölbreytt fuglalíf .
Áhugaverðast finnst mér þó að fylgjast með eftirlætisfuglunum mínum ; kríunni , lóunni og rjúpunni .
Þær eru búnar að klekja út eggjunum sínum og keppast nú við að finna handa þeim æti og hjálpa þeim að bjarga sér af eigin rammleika .
Krían er svo fallega straumlínuhönnuð og létt .
Hún er afreksmóðir sem flýgur frá suðurheimskautinu til að verpa á norðurhjara .
Vegna þess hve metnaðarfullri flugáætlun hún fylgir ferðast hún létt .
Hún verpir tveimur eggjum en venjulega kemst ekki meira en einn ungi á legg .
Fleiri munna getur hún ekki mett , jafnvel þó maki hennar sinni fæðugjöfinni af sama ákafa .
Krían er fræg fyrir að verja varpið sitt grimmilega .
Aleiga hennar liggur í einum unga svo skiljanlega sættir hún sig ekki við klunnalega risa sem þramma um og sjá ekki bústna hnoðrana sem ungarnir hennar eru .
Svolítið stressuð týpa sem þarf að hafa mikið fyrir því að leita ætis , getur ekki geymt mikinn forða í gogginum fyrir ungann sinn sem hún ver grimmilega .
Rjúpan svo bústin og búsældarleg með 10 unga hóp vappandi um móann .
Heimakær fugl sem Íslendingar eiga í sérstöku sambandi við .
Ár eftir ár verpir hún á svipuðum slóðum og á eftir henni fylgir óvenju myndarlegur ungahópur .
Þessir ungar þurfa ekki að fljúga langar vegalengdir þegar kólna tekur og eru því líklega öruggari undir verndarvæng múttu sinnar .
Það sem rjúpan heimakæra hefur fram yfir aðra fugla er fallegur fataskápur .
Hún er pjattrófa og móðurleg fram í " fiðurgóma " .
Sú sem syngur fugla fegurst er lóan snoppufríða .
Lóan er alvöru díva sem kemst alltaf í fréttirnar þegar hún kemur til landsins .
Þessi langfleygi fugl flögrar um móa og mela í íslensku sumri og gleður okkur hin ósegjanlega með söng sínum .
Lóan eignast 4 unga á sumri sem henni tekst að gera fleyga og fullmótaða til langferðar að hausti .
Hún er klók blessunin og nálgist einhver hreiðrið hennar villir hún fyrir honum með því að þykjast vængbrotin , rétt eins og hún segi " sjáðu hvað ég er auðveld bráð " en flýgur svo í burtu þegar búið er að draga kjánann á asnaeyrunum .
Hún er nútímamóðir sem tekst bæði að sinna ungunum sínum óaðfinnanlega ásamt því að vera veraldarvön prímadonna .
Furðufuglinn freknótti liggur í móanum og hlustar á fuglana syngja , kvaka , hneggja , ropa og garga .
Andar að sér ilminum af gróðrinum í blóma og horfir á ungana sína vappa um í kringum sig í ímyndunarleik þar sem hraunkambar eru kastalar og virki sem í leynast drekar og riddarar .
Hér erum við gestir fuglanna .
Hér erum það við sem erum hættulegir furðufuglar .
