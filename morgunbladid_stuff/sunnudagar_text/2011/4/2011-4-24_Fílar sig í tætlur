Á farsælum ferli hefur Hollywood-stjarnan Reese Witherspoon gert ýmsar kúnstir við mótleikara sína og kramið ófá hjörtun .
Engin dæmi eru samt um að hún hafi farið flikk flakk og heljarstökk á baki þeirra – þar til nú .
Það er hvorki hjartaknúsarinn Robert Pattinson né skapgerðarleikarinn Christoph Waltz sem verða þessa heiðurs aðnjótandi í nýjustu kvikmynd leikkonunnar , heldur stæðilegur þykkskinnungur , kvenfíllinn Tai .
Ekki svo að skilja að hún hafi kippt sér upp við bröltið í Witherspoon enda vegur Tai tæp tvö tonn .
Myndin heitir Vatn fyrir fíla ( e. Water for Elephants ) og var frumsýnd í Bandaríkjunum í gær .
Hermir þar af sirkusdís nokkurri sem lendir milli tveggja manna , hins viðsjárverða eiginmanns síns ( Waltz ) og ungs og aðlaðandi nýliða í sirkussamfélaginu ( Pattinson ) .
Inn í söguna fléttast svo trúnaðarvinur dísarinnar , fíllinn Rosie , sem leikinn er af hinni 42 ára gömlu Tai .
Kunnugir segja að Tai vinni leiksigur í myndinni enda þurfti hún að leika niður fyrir sig .
Rosie er nefnilega ótemja hin mesta .
Andstætt við Tai sem er svo fáguð að hún drekkur víst te úr postulínsbolla .
Myndin er byggð á samnefndri metsölubók Söru Gruen sem kom út fyrir fimm árum .
Leikstjóri er Francis Lawrence en af öðrum leikendum má nefna James Frain og Hal gamla Holbrook .
Eins og svo oft þegar leikarar setja sig inn í sérhæfð hlutverk þurfti Witherspoon að æfa sirkuslistir af kappi áður en tökur hófust .
" Venjulega tekur það fólk mörg ár að ná valdi á þessari tækni en ég hafði fimm mánuði .
Þetta var strembið en virkilega gefandi , " sagði leikkonan þegar hún kynnti myndina í vikunni .
Hún raupaði meðal annars af því að hafa lært að spóka sig á rana Tai .
Af lyktinni skuluð þér þekkja þá Að sögn Witherspoons fór vel á með þeim Tai .
" Hún er eins og hundur , þefar af fólki og leggur ilminn á minnið .
Fyrsta verk hennar á morgnana var að þefa af manni .
Síðan virtist hún hugsa með sér : Einmitt , ég þekki þessa manneskju ! " Ekki er annað á Witherspoon að skilja en hún sé ánægð með myndina sem mun vera blanda af drama og rómans .
Ekki er það þó orðagjálfri að þakka .
" Fallegustu senurnar eru án orða – augnablik eins og þegar mín persóna veitir persónu Robs athygli eða þegar persóna Christophs sér okkur út undan sér .
Þessar senur segja svo margt um söguna án þess að orð hrjóti af vörum .
" Mikilvægt að vernda dýrin Ofbeldi í garð dýra er einnig í brennidepli í myndinni , nokkuð sem Tai þarf blessunarlega ekki að hafa áhyggjur af í veruleikanum .
Hún býr í góðu yfirlæti ásamt fimm öðrum fílum á búgarði í Kaliforníu og bíður átekta eftir næsta tækifæri á hvíta tjaldinu .
" Vonandi minnir þessi mynd okkur á mikilvægi þess að vernda dýrin í þessum heimi , fíla sem önnur .
Fílar eru flóknar og umhyggjusamar skepnur sem verðskulda athygli okkar , " segir Witherspoon .
Af Reese Witherspoon er það annars að frétta að hún gekk að eiga umboðsmanninn Jim Toth á búgarði sínum í Kaliforníu ( ekki þeim sama og Tai býr á ) að viðstöddum stjörnufans í síðasta mánuði .
Meðal gesta voru Sean Penn , Scarlett Johansson , Robert Downey , yngri , Tobey Maguire og Renee Zellweger .
Tilfinningalíf leikkonunnar er sumsé einfaldara í veruleikanum en á tjaldinu .
Er það vel .
