Þau merku tímamót urðu í tónlistarsögu þjóðarinnar á dögunum að sjálft flaggskipið , Sinfóníuhljómsveit Íslands ( SÍ ) , fluttist búferlum úr Háskólabíói yfir í tónlistarhúsið Hörpu .
Háskólabíó hefur þjónað hljómsveitinni vel og þar drjúpa ljúfar minningar af veggjum , líkt og fram kemur í samtali við fjóra sveitarmeðlimi í Sunnudagsmogganum í dag .
Það breytir ekki því að Háskólabíó er kvikmyndahús en ekki tónleikasalur og SÍ löngu vaxin upp úr þeim annars ágætu salarkynnum .
Jósef Ognibene , sem leikið hefur með SÍ í þrjá áratugi , dregur þetta skemmtilega saman í samtalinu í blaðinu í dag .
" Það hefur reyndar komið fyrir að við höfum spilað í verri tónlistarhúsum en Háskólabíói en alls ekki oft .
Það er miklu oftar kraftaverki líkast þegar við spilum fyrstu nótuna í góðu húsi .
Þá hugsum við : Ó , svona hljómum við þá ! " Jósef segir kominn tíma til að íslenska þjóðin fái að upplifa augnablik sem þessi .
Hann segir alls ekki sjálfgefið að jafnlítið land og Ísland eigi sinfóníuhljómsveit og það sé lúxus sem vissulega kosti sitt .
Hins vegar sé ákveðin sóun fólgin í því að hljómsveitin hafi ekki getað spilað við betri aðstæður hér heima .
" Ég líki þessu oft við fátæka fjölskyldu sem fjárfestir í dýrustu gerð af Benz en setur ónýt dekk undir bílinn .
Fjölskyldan nýtur bílsins aldrei af þeim sökum .
En nú fáum við bestu mögulegu dekk undir bílinn .
Allir koma með í bíltúr og njóta akstursins í fyrsta skipti .
" Af þessu tilefni má rifja upp orð hins virta tónlistargagnrýnanda Alex Ross í New York Times eftir að SÍ þreytti frumraun sína í einu besta tónleikahúsi heims , Carnegie Hall , fyrir fimmtán árum : " Einangraðir íbúar Íslands höfðu aldrei séð sinfóníuhljómsveit þegar íslenska tónskáldið Jón Leifs stjórnaði Fílharmóníuhljómsveitinni frá Hamborg í tónleikaferð þangað 1926 .
Eyþjóðin átti enga atvinnuhljómsveit fyrr en Sinfóníuhljómsveit Íslands var stofnuð 1950 .
Það mætti virðast ógerlegt á svo afskekktum stað að ala upp fyrsta flokks hljómsveit á svo skömmum tíma , en Sinfóníuhljómsveit Íslands , undir stjórn Osmos Vänskä , stóðst allar væntingar og fyrstu tónleikar hennar í Carnegie Hall á þriðjudagskvöld voru stórfenglegir .
" Paradís handritafræðingsins Kári Bjarnason handritafræðingur í Vestmannaeyjum greinir í blaðinu í dag frá merkilegu verkefni , sem verið er að hleypa af stokkunum .
Það snýst um að safna saman öllum aðgengilegum heimildum um Íslendinga sem tóku mormónatrú og settust að í Utah í Bandaríkjunum á nítjándu öld .
Að sögn Kára hefur þessum heimildum lítið verið sinnt og löngu tímabært að varpa ljósi á sögu þessa fólks .
" Við vonum að við séum aðeins að byrja .
Ég hef fengið styrk , bæði frá háskólanum í Utah og afkomendum vesturfaranna , og mun fara oftar út á komandi misserum til að stunda rannsóknir , " segir Kári .
" Við höfum dregið upp lista tæplega þúsund aðila sem gætu átt eitthvað í fórum sínum .
Mormónar eru almennt mjög uppteknir af fortíðinni og fyrir vikið hefur vafalaust meira varðveist þarna en gengur og gerist annars staðar .
Utah er sannkölluð paradís okkar sem erum að fást við íslenska menningararfinn .
" 