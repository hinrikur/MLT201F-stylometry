Þegar búið er í Englandi er ekki hægt að komast algjörlega hjá því að rekast á bresku konungsfjölskylduna einhvers staðar .
Nei , nú er alger óþarfi að missa andann .
Mér hefur ekki tekist að komast í te hjá drottningunni eða stefnumót með Villa prins .
Því miður og nú er það of seint .
Ég á við að víða skjóta þau upp kollinum , þessi blessaða fjölskylda sem er ein sú frægasta í heimi .
Þau má t.d. finna á bollum í ferðamannabúðum , örugglega dúkum og diskamottum líka og auðvitað kortum .
Ég man að ég fékk eitt slíkt frá útlöndum þegar ég var lítil , frá mömmu og pabba .
Þá horfði maður stóreygður á yfirskreytta hattana og skartið .
Þessi fjölskylda átti greinilega sæmilegan fataskáp .
Svo gleymir jú enginn Díönu og þeim sorgardegi þegar hún dó .
Hún var alvöru prinsessa .
Ljúf , sæt og falleg .
Sífellt á þönum í góðgerðarstörfum og alandi upp pottormana sína tvo sem síðan urðu að óstýrilátum unglingum .
Í það minnsta Harry , ég trúi engu slæmu upp á hann Villa minn .
Svo má nú ekki gleyma blaðinu góða sem alltaf er fullt af löfðum og lávörðum , prinsessum og prinsum og öllu því slekti .
Hér á ég að sjálfsögðu við tímaritið góða Hello .
Ég fékk eitt gefins áður en ég lagði af stað í fyrsta sinn ein til útlanda .
Nýorðin 18 ára og í hendur fékk ég Hello með mynd af Villa sjálfum hinum myndarlega framan á .
Ég sá vonarblikið í augum móður minnar þegar hún rétti mér blaðið .
Þau eru nú mannleg eftir allt saman og borða meira að segja morgunkornið sitt úr Tupperware .
Svo það gat alveg verið að frumburður hennar sjálfur yrði heppin og myndi fanga hjarta prinsins .
Enda jú ekki lítið fagrar konur hér á Íslandi .
En Villi litli var örugglega bara önnum kafinn í Eton þegar mig bar að garði .
Nema hann hafi verið á hestbaki eða í póló .
Mér tókst að minnsta kosti ekki að hitta á hann og gaf með árunum smám saman upp vonina um að eitthvað yrði af þessu hjá okkur .
Nú í lok apríl lýkur draumi mínum endanlega þegar prinsinn gengur að eiga heitmey sína Kate Middleton .
Jæja , ég verð þá bara að halla mér að Hello-blaðinu góða með gott te í hönd , fagurlega skreytt með mynd af þeim hjónum og líma mynd af hausnum af mér inn á myndir af henni .
Maður gefst náttúrulega ekki upp fyrr en í fulla hnefana ...
