Hin íslenzka höfuðborg og íbúar hennar fögnuðu í gær Friðriki 9 .
Danakonungi og Ingiríði drottningu hans af miklum og innilegum hlýhug við komu þeirra til landsins .
Borgin var hvarvetna fánum skreytt og víða blöktu danski og íslenzki fáninn hlið við hlið .
Götur þær , sem konungshjónin og fylgdarlið þeirra óku um frá flugvellinum til Ráðherrabústaðarins voru skreyttar fánalitum beggja þjóðanna og þúsundir skólabarna veifuðu smáfánum .
Geysilegur mannfjöldi hafði skipað sér meðfram götum þeim , sem konungshjónin og fylgdarlið þeirra fór um , allt frá Miklatorgi til Tjarnargötu .
Á flugvellinum var einnig saman kominn mikill fjöldi fólks , auk æðstu manna þjóðarinnar , forsetahjónanna , ríkisstjórnarinnar og fleiri embættismanna .
Allar báru móttökurnar þennan fyrsta dag konungsheimsóknarinnar vott gleði íslenzku þjóðarinnar yfir komu dönsku konungshjónanna og hlýhugar í þeirra garð og dönsku þjóðarinnar .
" Þannig byrjaði forsíðufrétt Morgunblaðsins miðvikudaginn 11. apríl 1956 , daginn eftir að Friðrik 9 .
Danakonungur og Ingiríður drottning komu hingað í þriggja daga opinbera heimsókn .
Forsíða blaðsins var nær alfarið lögð undir hina konunglegu heimsókn , í máli og myndum , og greinilegt á allri umfjöllun að um stórviðburð var að ræða enda var þetta fyrsta opinbera heimsókn erlends þjóðhöfðingja til Íslands eftir að landið endurheimti sjálfstæði sitt tólf árum áður .
Á baksíðunni voru einnig myndir frá heimsókninni og ítarleg umfjöllun inni í blaðinu .
Sami háttur var hafður á meðan á heimsókninni stóð .
Að kvöldi komudags hélt Ásgeir Ásgeirsson forseti konungshjónunum veislu á Hótel Borg að viðstöddu fjölmenni .
Sagði hann þá meðal annars : " Þér hafið notið hylli þjóðarinnar eins og öll yðar ætt , frá því að Kristján konungur níundi steig hér á land , fyrstur konunga , á þúsund ára landnámshátíð Íslands með hina fyrstu stjórnarskrá Íslands í sinni landsföður hendi .
Vér minnumst bæði afa yðar og föður með þakklæti og virðingu , og á þessari stundu sérstaklega þeirra heillaóska , sem Kristján konungur tíundi , sendi Alþingi og íslenzku þjóðinni við stofnun lýðveldisins á Þingvöllum fyrir tólf árum .
Það var konungleg kveðja á örlagastund , og til fyrirmyndar öðrum þjóðhöfðingjum .
Yðar hátign hefur með allri framkomu yðar í Íslands garð staðfest þessar kveðjur og árnaðaróskir , og fullkomnað það með því að koma nú sem hinn fyrsti erlendi þjóðhöfðingi í opinbera heimsókn til vors endurreista lýðveldis .
Þessi stund er oss viðkvæm og jafnframt til mikils fagnaðar , líkt og þær úrslitastundir sögunnar , þar sem hvort getur farið sína leið , hið persónulega og hið pólitíska .
Við þessa samfundi rifjum vér ekki einungis upp gamla vináttu , heldur styrkjum og treystum ný vináttubönd við yður sem vinsælan og mikilsvirtan konung vorrar dönsku frændþjóðar ! " Friðrik 9. svaraði að bragði : " Frá því ég kom hingað fyrst 1921 með foreldrum mínum hefur mér virzt Ísland eitt hinna fegurstu landa er ég hef séð , og þessi tilfinning hefur orðið sterkari í hvert sinn , er ég hef komið hér síðan .
Ég hef ávallt hrifizt af hinni stórbrotnu náttúru landsins , og er ég minnist þeirrar vináttu og samúðar , er mér , – og drottningunni einnig , er við komum hér 1938 , – hefur verið sýnd hér á landi á svo margan hátt , er það einlæg gleði að líta aftur þetta land .
" Við lok heimsóknarinnar skiptust þjóðhöfðingjarnir á gjöfum .
Konungur færði forseta Íslands og frú forkunnarfagran silfurkertastjaka en Ásgeir færði Friðriki fallega silfurskál með fangamarki konungs og drottningar .
Friðrik 9. var konungur Danmerkur frá 1947 til dauðadags 1972 .
Hann var faðir núverandi drottningar , Margrétar Þórhildar .
Ingiríður lést í hárri elli árið 2000. orri@mbl.is 