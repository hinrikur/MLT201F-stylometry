Morkinskinna er loksins að koma út og miklu verki lokið , " segir Jóhannes Nordal fyrrverandi seðlabankastjóri og forseti Hins íslenska fornritafélags , sem stendur að útgáfunni , en það var stofnað árið 1928 til þess að gefa út íslensk fornrit í vönduðum útgáfum .
" Þetta er mikið brautryðjendaverk , Morkinskinna hefur aldrei komið út í svona útgáfu fyrir almenning og reyndar aldrei fyrr á Íslandi , " heldur Jóhannes áfram ; maður sem er fjórum árum eldri en Fornritafélagið , en vissulega mörgum öldum yngri fornritunum .
– Hefur Morkinskinna komið út erlendis ? " Já , hún hefur komið út í fræðilegum útgáfum , sem fáir aðrir en fræðimenn hafa haft gagn af .
" – Hvaða þýðingu hefur Morkinskinna ? " Næst á eftir Heimskringlu er Morkinskinna merkilegasta konungasagnasafnið .
Þetta er samfelld saga Noregskonunga frá Magnúsi góða og fram undir Sverri konung .
Það vantar að vísu niðurlagið , það hefur glatast , en það er ekki langur texti sem vantar .
" – Hvernig stendur á því að hún kemur fyrst út núna ? " Ég get nú ekki svarað þeirri spurningu , " segir hann og brosir í kampinn .
" En konungasögurnar hafa flestar verið í skugganum af Heimskringlu , til dæmis bækur eins og Fagurskinna , sem var lítið þekkt þar til Fornritafélagið gaf hana út fyrir um þremur áratugum .
Bjarni Einarsson sá um þá útgáfu .
" – Hver hefur veg og vanda af útgáfu Morkinskinnu ? " Að útgáfunni standa Ármann Jakobsson og Þórður Ingi Guðjónsson .
Þetta er mikil saga í tveimur bindum , hún er eldri en Heimskringla og Snorri Sturluson hefur stuðst við hana .
" – Í þriðja hluta Heimskringlu ? " Já , það má segja að þriðji hluti Heimskringlu sé að miklu leyti byggður á sama efni og Morkinskinna .
Það eru fjölmargir Íslendingaþættir í Morkinskinnu , sem hafa verið gefnir út sérstaklega .
Og það hefur verið álitamál meðal fræðimanna hvort þessir þættir hafi átt sjálfstæða tilveru og verið settir inn í Morkinskinnu eða verið hluti af henni frá upphafi .
Flestir þekkja sögu Haralds harðráða , sem var mikill vinur Íslendinga og umgekkst mörg íslensk skáld , enda skáld sjálfur .
Þættirnir eru hluti af lýsingunni á Haraldi harðráða og falla því ákaflega vel inn í frásögn Morkinskinnu , svo sem Hreiðars þáttur heimska og Auðunnar þáttur vestfirska og fjölmargir skemmtilegir þættir , sem oft hafa birst annars staðar .
" – Hvað hefurðu verið lengi í stjórn Fornritafélagsins ? " Tíminn er fljótur að líða , " svarar Jóhannes og brosir .
" Ég hef verið þarna yfir þrjátíu ár .
" – Hreifstu snemma af fornritunum ? " Já , ég byrjaði nokkuð snemma að lesa Íslendingasögurnar , á barnaskólaaldri , kannski ellefu , tólf ára gamall .
" – Var þeim haldið að þér ? " Ekki var það nú fast , nei , " svarar hann og hristir höfuðið góðlátlega .
" En ég komst ekki hjá því að heyra mikið um Íslendingasögurnar , pabbi stóð í útgáfu á Egilssögu þegar ég var krakki og líka Borgfirðingasögum .
Ég heyrði því oft á þær minnst og eignaðist þær smám saman , eftir því sem þær komu út hjá Fornritafélaginu – það komu út nokkrar á fjórða áratugnum .
" – Hefur þjóðin fjarlægst sagnaarfinn ? " Þó að ég geti ekki dæmt um það , þá þykir mér líklegt að svo sé .
Þessar sögur voru ákaflega mikið lesnar á þessum árum , útgáfur Sigurðar Kristjánssonar voru til á mörgum heimilum og mikið um Íslendingasögurnar og kappana í þeim talað , til dæmis í kennslubókum Jónasar frá Hriflu .
Sögurnar voru allstaðar og ég held það sé óhjákvæmilegt , að þær séu minna lesnar og öðruvísi en á þeim tíma .
En ég er viss um að þeir sem lesa þær í dag hafa jafngaman af þeim og þá .
Ekkert hefur breyst að því leyti .
Það er bara að komast á bragðið .
Nú keppir fleira um athyglina .
Það sama gildir um þjóðsögurnar , sem maður var alltaf að lesa , en krakkar þekkja minna í dag .
" – Hvað næst ? " Það er skammt í að út komi tvö bindi hjá okkur .
Það eru Hákonarsaga Hákonarsonar eftir Sturla Þórðarson , stórmerkilegt rit sem snertir sögu Íslendinga mikið , og Böglungasaga , sem er saga Noregskonunga frá falli Sverris konungs og þangað til Hákon kemst til valda , sonarsonur Sverris .
Við vonumst til að þessi tvö bindi komi út á næsta ári .
" – Og hvað er þá mikið verk óunnið ? " Það er þó nokkuð langt síðan lokið var útgáfu Íslendingasagna í fjórtán bindum .
Útgáfa konungasagnanna er langt komin , og núna þegar Morkinskinna kemur út eru eftir þrjú bindi og verða þau þrettán samtals .
Þriðji flokkurinn eru samtímasögur , við höfum gefið út þrjú bindi af biskupasögum , eigum tvö bindi eftir sem langt eru komin í undirbúningi .
Þá er bara Sturlunga eftir til að lokið sé útgáfu á því , sem við getum kallað klassísku Íslendingasögurnar , þær sem gerast á söguöld og fram á 13. öldina .
Svo eigum við eftir að gefa út Eddurnar , fornaldarsögur Norðurlanda og margt fleira .
En með Sturlungu eru þetta orðin 35 bindi og er undirbúningur hafinn að þeirri útgáfu , en nokkur ár eru í að hún komi út .
" – Sturlunga er geymd þar til síðast ? " Henni var frestað vegna þess að það kom út mjög góð útgáfa af Sturlungu , sem þeir sáu um Jón Jóhannesson , Kristján Eldjárn og Karl Finnbogason .
Þó að hún væri ekki með eins miklum skýringum og fornritaútgáfan , þá fannst mönnum ekki liggja eins mikið á að gefa Sturlungu út aftur .
" – Og fornritin eiga enn erindi við þjóðina ? " Það er svo mikið af íslenskri menningu byggt á þessum sögum og þessum gömlu bókmenntum og þær eru á vissan hátt undirstaða alls þess sem hefur verið skrifað og samið á Íslandi .
En svo verður maður líka að muna að þessar sögur eru stórmerkilegar , alveg burtséð frá þýðingu þeirra fyrir Íslendinga .
Þær eru ótvírætt merkilegur hluti heimsbókmenntanna , enda er áhugi á íslenskum fornbókmenntum mikill víða um heim og fjöldi manna sem rannsakar þær og gefur út .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 