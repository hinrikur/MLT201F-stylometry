Það eru þung orð sem Skúli Mogensen , einn af nýjum hluthöfum MP banka , lætur falla um stefnu eða öllu heldur stefnuleysi stjórnvalda í viðtali sem Pétur Blöndal tók við hann fyrir Sunnudagsmoggann .
Á meðal þess sem fram kemur í máli Skúla er að " því miður virðist stjórnkerfið vera fast í vítahring innri deilna , sem dyljast engum , og það hefur neikvæð áhrif á ákvarðanatöku og trúverðugleika – og festa í stefnumálum verður mjög lítil .
" Og hann lætur ekki þar við sitja , heldur segir ömurlegt að horfa upp á þetta stefnuleysi á sama tíma og þjóðin þurfi á afgerandi forystu að halda .
" Það skiptir mig ekki öllu máli hver stýrir skútunni , svo framarlega sem kúrsinn er tekinn og við fáum einhverja vissu um það hvað næstu ár bera í skauti sér .
Það er rótleysið og óvissan , hvort sem er í sjávarútvegi , skattamálum , atvinnumálum eða menntamálum sem dregur kjarkinn úr þjóðinni .
Þegar óljóst er hvað næsta ár ber í skauti sér blasir við að það hlýtur að ganga treglega að laða að fjárfestingu í uppbyggingarstarfið .
" Þetta er ekki lítil upptalning hjá Skúla en eflaust hefði hann getað haldið lengi áfram .
Og stefnuleysið má rekja til þess að framtíðarsýnin er engin .
Lausnin sem stjórnvöld bjóða upp á er að skattleggja sig út úr vandanum en sá böggull fylgir skammrifi að um leið skattleggja þau arðvænlegustu fyrirtækin úr landi .
Þessi eina vísbending , sem gefin er um framtíðina , er því í besta falli hrollvekjandi , eins og ráða má af orðum Skúla , sem rifjar upp er hann stofnaði fjárfestingarfélagið Títan á Íslandi .
" Skömmu síðar horfði ég á Steingrím J. Sigfússon fjármálaráðherra koma með yfirlýsingu um skattastefnu stjórnvalda í sjónvarpinu : " You ain ' t seen nothing yet ! " Ég neita því ekki að það fór um mann .
Það er mikilvægt að draga úr þessari óvissu sem allra fyrst .
" Ef til vill skýlir Steingrímur sér á bak við það , eins og borgarstjórinn í Reykjavík , að enginn taki mark á ummælum hans .
En það hefur komið fram , sem ætti að vera sjálfsagt , að ekkert er verra en að " lofa " eða öllu heldur hóta almenningi og fyrirtækjum skattahækkunum .
Ástæðan er einföld , slíkar hótanir skila engum tekjum , en hinsvegar draga þær kjarkinn úr fólki og lama atvinnulífið .
Og Skúli er þeirrar skoðunar að mikilvægt sé fyrir íslenskt efnahagslíf að fá inn erlenda fjárfestingu í meira mæli , jafnvel þó að hann telji að þjóðin eigi að varðveita auðlindir sínar , og bendir á að engin þversögn felist í því .
" Ég tel heilbrigt og eðlilegt að við löðum að innlent og erlent fjármagn til þess að efla atvinnulífið , hvort sem það eru virkjanir eða skynsamleg nýting á auðlindum okkar .
Það eru margar leiðir til þess , hvort sem fjármögnunin er bundin verkefnum eða er í formi eignarhalds ; hún getur til dæmis verið takmörkuð að einhverju leyti , falið í sér endurkauparétt eða verið án takmarkana , sem ég held að eigi best við í flestum tilvikum .
" Á sama tíma og hann lætur þessi orð falla ágerist stefnuleysi ríkisstjórnarinnar , það fækkar í hópi þingmanna Vinstri grænna , að minnsta kosti þeim sem fylkja sér um fjármálaráðherrann , og þingmenn sem eftir eru setja ríkisstjórninni afarkosti .
Það má ekki virkja meira í Þjórsá .
Engin furða að það fari um fjárfesta á Íslandi .
