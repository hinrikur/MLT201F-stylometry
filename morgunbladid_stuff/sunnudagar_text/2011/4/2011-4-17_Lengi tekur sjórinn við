Undanfarna daga hafa fjölmiðlar fjallað um mengun frá álþynnufyrirtækinu Becromal á Akureyri .
Talsvert magn af vítissódablönduðu vatni hafði vísvitandi verið látið renna út í sjó .
Ekki var annað séð en að stjórnendur verksmiðjunnar teldu þetta ekki vera neitt stórmál .
Vakandi og sómakær starfsmaður Becromal vakti athygli yfirvalda á þessu grófa broti og á hann þakkir skildar fyrir að benda á þetta athæfi stjórnenda verksmiðjunnar .
Vatn og þar með hafið er dýrmæt auðlind fyrir alla jarðarbúa og þá ekki síst okkur Íslendinga sem sækjum auð í greipar ægis .
Hafið geymir 96,5% af öllu vatni jarðar .
Ferskvatn er aðeins 2,5% af öllu vatni á jörðinni .
Af þessum ferskvatnsbirgðum eru 68,6% frosinn heimskautaís .
Aðeins 1,3% af ferskvatni jarðar taka þátt í hringrás vatns á yfirborði jarðar .
Hreint haf og nægt magn af hreinu og fersku vatni er ómetanleg auðlind sem stöðugt verður verðmætari .
Í skýrslu frá OECD kemur meðal annars fram að um árið 2030 muni helmingur mannkyns , tæpir fjórir milljarðar , búa á svæðum með ófullnægjandi aðgang að vatni .
Vatnsþörf mannsins mun vaxa um 44% á næstu tuttugu árum .
Í annarri merkri skýrslu sem lögð var fyrir efnahagsráðstefnuna í Davos í Sviss 2009 er fullyrt að innan 20 ára verði vatn og aðgangur að því meðal eftirsóttustu fjárfestingakosta og eftirsóttari en olían .
Stjórnarformaður Nestlé sagði af þessu tilefni : " Ég er því miður sannfærður um að miðað við ástandið nú og hvernig nýtingu vatnsins er háttað muni ekki verða til nægjanlegt magn af vatni í heiminum .
Vatnið mun " þrjóta " , ef svo má segja , löngu áður en olíuna þrýtur .
" Þetta er athyglisvert að hafa í huga nú á dögum stöðugt hækkandi eldsneytisverðs .
Yfirvofandi vatnsskortur er nær okkur en við höldum .
Við blasir að eina milljón Kaupmannahafnarbúa mun skorta neysluvatn á næstu árum .
Grunnvatnsstaðan hefur víða lækkað mikið í Danmörku .
Þá hefur vatnið sumstaðar mengast af áburðarefnum frá landbúnaði .
Lyf finnast nú orðið í drykkjarvatni fólks víða í Evrópu , til dæmis í Bretlandi , Danmörku og Hollandi .
Í vatninu hafa fundist leifar hormóna , verkjalyfja og stera .
Talið er að vatn mengað lyfjum og efnum frá landbúnaði auki ofnæmi og jafnvel ófrjósemi .
Vel á minnst , við ættum öll að fara með gömul lyf og ónotuð í apótekið til förgunar , ekki sturta þeim í salernið .
Landbúnaður notar um 70% af öllu ferskvatni heimsins .
39% vatnsnotkunar í Bandaríkjunum tengjast orkuframleiðslu og 31% í Evrópusambandsríkjunum .
Aðeins 3% vatnsins fara til eiginlegrar neyslu .
Með auknum kröfum um sjálfbæra framleiðslu matvæla og hertum kröfum um mengun auk skorts á vatni eru því talsverðar líkur á að verð á matvælum muni hækka verulega á komandi árum .
Mengun hafsins er ekki síður áhyggjuefni .
Lítið hreinsuðu , jafnvel óhreinsuðu skólpi er dælt út í sjóinn á 4.200 stöðum í Bretlandi .
Um tvær milljónir Breta fá magaverk eða veikjast á annan hátt eftir að hafa baðað sig í sjónum við strendur landsins .
Talið er að fiskeldi af ýmsum toga muni á komandi árum aukast verulega og verða ábatasöm atvinnugrein .
Við Íslendingar eigum marga möguleika á þessu sviði , nægt magn jarðhitavatns og hreinan sjó .
Fiskeldismenn í Skotlandi , Írlandi , Frakklandi og á Spáni eiga við mikla erfiðleika að etja vegna mikilla hita á sumrin og vaxandi mengunar sjávar .
Það er því nöturleg staðreynd að með vaxandi mengun sjávar sunnar í Evrópu og skorti á ferskvatni víða um heim gæti hreinn sjór og vatn orðið ein af undirstöðum blómlegs efnahags a Íslandi á næstu áratugum .
Íslendingar eiga miklar vatnsauðlindir .
Um er að ræða 168 rúmkílómetra alls á ári eða 606.498 rúmmetra á hvern íbúa .
Til samanburðar nema vatnsauðlindir Egypta 2,8 rúmkílómetrum á ári eða um 43 rúmmetrum á hvern íbúa .
Ágæti lesandi .
Ég skora á þig að fara nú um helgina í hressandi göngutúr í fjörunni eða í nágrenni við hafið og anda djúpt að þér fersku sjávarloftinu .
Farðu svo í laugina og slakaðu á í heita pottinum .
Þegar heim er komið fáðu þér þá fullt viskíglas – af köldu vatni .
Þegar öllu er á botninn hvolft höfum við Íslendingar það bara ansi gott .
