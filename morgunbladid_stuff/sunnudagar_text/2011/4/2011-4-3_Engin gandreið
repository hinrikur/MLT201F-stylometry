Mahatma heitinn Gandhi komst óvænt í fréttirnar í vikunni þegar ríki í vesturhluta Indlands bannaði nýja bók Pulitzer-vinningshafans Josephs Lelyvelds um leiðtogann , Great Soul : Mahatma Gandhi and His Struggle With India .
Skýringin er sú að í umsögnum um bókina , sem ekki er komin út , kemur fram að höfundur láti að því liggja að Gandhi hafi átt í ástarsambandi við karlmann , Þjóðverjann Hermann Kallenbach .
Indverjum brá í brún við þessi tíðindi enda var samkynhneigð harðbönnuð í landinu til ársins 2009 og er ennþá litin hornauga .
Mikið hefur verið fjallað um bókina í Bretlandi og blöð velt sér upp úr henni með missmekklegum hætti og vitnað í bréf sem fóru Gandhi og Kallenbach á milli .
Sjálfur hafnar Lelyweld þessari túlkun , kveðst hvergi nota orðið " tvíkynhneigð " í bókinni .
Indverski sálgreinirinn Sudhir Kakar , sem rannsakað hefur samband Gandhis og Kallenbachs , tekur í sama streng .
Hann viðurkennir að vissulega hafi verið kært með þeim kumpánum en ástin hafi eigi að síður einungis verið platónsk .
Kakar segir að Gandhi hafi oft verið innilegur í bréfum sínum , til karla og kvenna , án þess að fylgja því eftir undir voðum .
Clooney í klúðri ? Ein skærasta kvikmyndastjarna samtímans , George Clooney , komst líka í fréttirnar í vikunni en svo gæti farið að hann yrði kallaður til vitnis í máli Silvios Berlusconis , forsætisráðherra Ítalíu , sem gefið er að sök að hafa sængað hjá stúlku undir lögaldri .
Stúlkan , Karima El Mahroug eða Ruby , eins og vinir og kunningjar kalla hana , heldur því fram að hún hafi snætt kvöldverð í stórhýsi Berlusconis ásamt Clooney og ástkonu hans , hinni ítölsku Elisabettu Canalis , en þar eiga meintar svallveislur ráðherrans að hafa farið fram .
Aðspurð kom Canalis af fjöllum , rekur ekki minni til þess að þau skötuhjú hafa snætt kvöldverð á heimili Berlusconis .
Annar nafnkunnur kappi sem mögulega gæti þurft að tylla sér í vitnastúkuna í sama máli er portúgalski erkispyrnirinn Cristiano Ronaldo en Ruby segist hafa sængað hjá honum gegn greiðslu .
Ronaldo ber af sér sakir .
Lykilvitni í málinu af hálfu verjanda Berlusconis er gamla brjóstafyrirsætan Mara Carfagna , sem nú situr í ríkisstjórn á Ítalíu , en hún er sögð reiðubúin að upplýsa eiðsvarin að veislur Berlusconis séu sárameinlausar .
orri@mbl.is 