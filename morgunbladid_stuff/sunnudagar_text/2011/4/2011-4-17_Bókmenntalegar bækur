Í bókaþætti breska ríkissjónvarpsins fjallaði einn gesta um þær bækur sem fólk læsi í raun og veru , sem var þá sett fram sem um væri að ræða allt öðruvísi bækur en það ætti að lesa eða vert væri að lesa .
Það er nefnilega svo að mörgum finnst sem bækur eigi helst að vera fræðandi og lærdómsríkar , en þær þurfi ekki endilega að vera skemmtilegar .
Það fannst til að mynda einum gesti þáttarins sem sagði að það að lesa bækur ætti að vera því líkast að sitja á skólabekk – þær væru til að læra af en ekki endilega til skemmtunar .
Af þessum þætti hefur spunnist nokkur umræða í Bretlandi , en þó ekki bara um þáttinn , heldur það hvernig sífellt sé talað niður til þeirra sem lesa aðrar bækur en þær sem njóta viðurkenningar bókmenntafræðinga og þeirra sem um bækur fjalla á opinberum vettvangi .
Dæmi um það sögðu menn þá staðreynd að sá liður bókmenntaþáttarins sem viðkomandi viðmælandi kom fram í hét einmitt : " En hvað lesa þau í raun og veru " – og þá augljóslega með vísun til þess að fólk sé almennt að lesa annað en það segist lesa og þá um leið annað en það ætti að lesa .
Einn þeirra sem tekið hafa þátt í þessari umræðu , og þá til að gagnrýna að það bókmenntaform sem hann hefur dálæti á , vísindaskáldskapur , er aldrei haft með þegar meta á bækur til verðlauna og umfjöllunar , benti á það hvernig menn hafa reynt að greina tilteknar bækur sem literary fiction eins og það kallast upp á ensku , en þegar rýnt er í þann sérkennilega merkimiða er eiginlega ekki hægt að snara honum nema sem bókmenntalegar bókmenntir .
Nú er það svo að bækur sem eru fræðandi og lærdómsríkar geta líka verið skemmtilegar eins og þeir þekkja sem lesa sér til skemmtunar – það eru einmitt oft þær bækur sem sitja í manni og maður gluggar í aftur og aftur .
Eins vita þeir sem eitthvað lesa að ráði að oft er mesta sannleikann að finna í skáldskap , þann sannleika sem talar beint til okkar og við skiljum dýpri skilningi en margt annað sem ber á góma .
Það má líka læra af leiðinlegum bókum , en vandinn er sá að stundum þegar maður hefur þrælað sér í gegnum torf , elt óendanleg langar setningar , kafað í greinarmerkjalaust hugmyndahaf í leit að perlum kemst maður að því að þar var ekkert að finna eftir allt saman – bókin bauð ekki upp á neitt nema leiðindi ( sem er vissulega lærdómsríkt í sjálfu sér – muna : aldrei lesa meira eftir viðkomandi ) .
Málið er ekki flókið að mínu viti : Þær bækur sem njóta vinsælda njóta þeirra aðallega fyrir að að þær eru skemmtilegar og / eða spennandi .
Stundum eru þær líka vel skrifaðar og sumar meira að segja betur skrifaðar en margt það sem menn vilja kalla bókmenntalegar bókmenntir .
Enn og aftur : Lífið er of stutt til að eyða því í lestur á leiðinlegum bókum .
Þó að þær séu lærdómsríkar .
