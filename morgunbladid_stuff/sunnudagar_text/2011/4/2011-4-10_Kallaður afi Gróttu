6.30 Ég vakna alltaf korter yfir sex til hálfsjö á morgnana og fer á fætur .
Þetta er bara innbyggð klukka í mér , sama hvort ég er í sveitinni á sumrin í fríi eða í vinnu á veturna .
Þá fer ég bara að dunda mér og gera eitthvað .
9.00 Svo mæti ég í vinnuna .
Það er opið frá níu á daginn og ég er yfirleitt kominn hálftíma áður .
Ég er að vinna í málningarvöruversluninni Litaveri á Grensásvegi 18 , sel málningu og veggfóður og skrautlista í loftið .
12.00 Stundvíslega klukkan hálftólf fer ég á út á kaffistofu Hreyfils og fæ mér að borða .
Þar er fínn heimilismatur á góðu verði .
Við teflum þar oft í hádeginu og svo í kaffinu líka , tökum alltaf eina til þrjár skákir .
18.00 Vinnudeginum lýkur alltaf klukkan sex , þá fer maður að gera upp og ganga frá .
Síðan fer maður beint út á Seltjarnarnes , hvort sem það er æfing eða leikur hjá Gróttu old boys , en í vikunni spiluðum við gegn Létti frá Breiðholti .
18.30 Þegar maður kemur út á Nes , það er alltaf mæting hálftíma fyrir leik , þá byrjar maður á því setja vatn í brúsana og hafa allt til fyrir leikmennina .
Það er ekki svo gott að búningarnir hangi á snaga eins og hjá stóru liðunum , en boltinn þarf að vera í lagi og skeiðklukkan og flautan á sínum stað .
19.00 Flautað til leiks .
Ég kalla mig aldrei þjálfara , heldur liðsstjóra og eiganda , en ég er kallaður afi Gróttu eða pabbi , því ég hóf starfið árið 1965 og stóð í því algjörlega einn fyrstu tvö árin .
Og svo var félagið löglega stofnað árið 1967 .
Fransi og Óli eru einu strákarnir sem eftir eru úr fyrsta fótboltahópi Gróttu , sem ég byrjaði að þjálfa sjö átta ára gamla .
Ég fylgi þeim ennþá , segir Garðar og hlær .
Ég get nú ekki sagt neitt gott um þennan æfingaleik í sjálfu sér , því 80% af sendingunum voru ekki nákvæm , eins og liðið getur spilað skemmtilegan bolta .
Þetta var vorleikur , það verður að segjast eins og er .
En ég segi það aftur , að við áttum að vinna leikinn 4-0 ef allt hefði gengið upp , miðað við færin sem við fengum .
Það er kjánalegt að segja að markaskorarinn okkar hefði átt að skora þrjú ! En hann skoraði þó mark , var alveg eins og Giggs þegar hann tók við boltanum .
21.30 Kom heim til mín eftir leikinn og þá fór ég í verkefni heima , sem ég vil nú ekkert gefa upp núna , segir hann og hlær .
Ég kíki samt alltaf á Facebook þegar ég kem heim á kvöldin .
Þar skoða ég hvað vinir mínir eru að gera , hlusta á myndbönd , skoða myndir – það er endalaus gleði .
24.00 Það er misjafnt hvenær ég fer í háttinn á kvöldin .
Á ég nú að fara að segja hvað ég geri með konunni ? Hann þagnar .
Þú ert ekkert að spyrja um músíkina , ég er búinn að vera á kafi í henni í hundrað ár ! En ef þú ferð að spyrja um hana , þá verður þetta viðtal alltof langt .
Ég er enn að garfa í henni .
Og hann klykkir út með : Jæja , það verður leikur á mánudaginn .
Þú mætir ! pebl@mbl.is 