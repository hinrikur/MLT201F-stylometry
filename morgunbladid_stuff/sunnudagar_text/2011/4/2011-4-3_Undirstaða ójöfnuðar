Fæstir höfðu heyrt um eyjuna Tortólu fyrir bankahrun .
Nú er hún orðin að nokkurs konar samnefnara á Íslandi fyrir aflandseyjur og það flókna net skattaskjóla og fjármálasvarthola , sem gerir stórfyrirtækjum og auðmönnum kleift að koma fé sínu undan skatti og athafna sig án eftirlits .
Í Sunnudagsmogganum í dag er fjallað um nýja bók blaðamannsins Nicholas Shaxson , Treasure Islands eða Fjársjóðaeyjurnar , um aflandskerfið .
Þar er rakið hvernig fjölþjóðleg fyrirtæki komast hjá því að axla nokkra ábyrgð í þeim löndum þar sem hin raunverulega starfsemi þeirra eða framleiðsla fer fram .
Þar skrá þau skuldir og tap , en hagnaðurinn er skráður á Tortólu þar sem skattheimtan er engin .
Ógagnsæi og leyndarreglur valda því síðan að ekki er nokkur leið fyrir skattyfirvöld að rekja slóð peninganna .
Þetta hefur haft hörmulegar afleiðingar fyrir ríki þriðja heimsins , en ekkert síður grafið undan jöfnuði í hinum svokölluðu velmegunarríkjum .
Aflandsnetið veitir ekki aðeins auðmönnum og fyrirtækjum skjól .
Það er gróðrarstía spillingar .
Yfirstéttir þróunarlandanna senda peninga beint úr landi og fela þá á órekjanlegum aflandsreikningum .
Eignir Afríkuríkja á slíkum reikningum eru meiri en skuldirnar , sem eru að sliga þau .
Ef þróunarríkin gætu skattlagt flóttaféð með hóflegum hætti ættu þau fyrir afborgunum af skuldum sínum .
Aflandsnetið er einnig vettvangur glæpasamtaka til að koma illa fengnu fé í umferð .
Shaxson tekur eiturlyfjahringina sem dæmi og segir að þeir hefðu aldrei orðið jafnvoldugir og raun ber vitni hefðu þeir ekki getað falið gróðann og flutt hann til í aflandsnetinu .
Ekki komist nema milljón dollara í seðlum í skjalatösku , en í aflandinu má flytja milljarða .
Án þess væru eiturlyfjabarónarnir kotbændur , segir hann .
Andstæðingar regluverks um fjármálastarfsemi nota aflandið til að koma sínu fram .
Shaxson tekur dæmi um lagasetningu á eynni Jersey um að endurskoðunarfyrirtæki beri aðeins takmarkaða ábyrgð .
Slík löggjöf hefði aldrei fengist í gegn í löndum eins og Bretlandi , Þýskalandi og Frakklandi .
En þegar hún var orðin að veruleika á einum stað mátti nota hana sem múrbrjót til að fá hana í gegn annars staðar og hóta að starfsemi slíkra fyrirtækja færi ella úr landi .
Í kjölfarið fylgdi sambærileg löggjöf á Bretlandi , Nýja-Sjálandi , Ástralíu , Indlandi og í Suður-Afríku , Singapúr og Japan , svo einhver lönd séu nefnd .
Ummæli rússneska vopnasalans Arkadís Gajdamaks í samtali við Shaxson í bókinni segja sína sögu : " Í hinum svokölluðu markaðshagkerfum með öllum sínum reglum , skattlagningu og lögum um aðstæður á vinnustöðum er ekki nokkur leið að græða peninga .
Það er bara í löndum eins og Rússlandi á tímum sem auðnum er endurúthlutað – og það er ekki búið enn – sem hægt er að ná árangri .
Svo að það eru rússneskir peningar .
Rússneskir peningar eru hreinir peningar , útskýranlegir peningar .
Hvernig er hægt að hagnast um 50 milljónir dollara í Frakklandi í dag ? Hvernig ? Skýrðu það fyrir mér ! " Aflandskerfið varð ekki til fyrir alvöru fyrr en á sjöunda áratug liðinnar aldar og hefur umfang þess margfaldast síðan .
Áður en það kom til var eitthvert mesta hagsældarskeið heims .
Markaðslögmálið og frjáls samkeppni á að leiða til mestu hugsanlegrar hagkvæmni sem á endanum sé öllum til góðs .
Aflandskerfið er vissulega ákveðin birtingarmynd frelsis , en það snýst ekki um það hvernig hagkvæmast sé að framleiða til dæmis banana , heldur hvernig hægt sé að framleiða banana án þess að borga skatta .
