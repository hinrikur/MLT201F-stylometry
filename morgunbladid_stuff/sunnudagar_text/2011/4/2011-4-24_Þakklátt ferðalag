Nína Dögg Filippusdóttir segir ferðasöguna úr ævintýraför Vesturports til Rússlands , leikhópsins sem ögrar þyngdaraflinu , og útskýrir hvað það er sem heldur honum saman .
Hún leikur líka aðalhlutverkið í Húsmóðurinni , nýjum gleðileik hópsins , sem frumsýndur verður í Borgarleikhúsinu í næstu viku .
Texti : Inga Rún Sigurðardóttir ingarun@mbl.is Nína Dögg byrjar daginn með verðskulduðum kaffibolla á einu af kaffihúsum bæjarins ásamt góðum morgunverði enda nánast nýlent eftir ævintýralega ferð til Pétursborgar þar sem leikhópurinn Vesturport sem hún hefur stolt tilheyrt í nærri tíu ár tók á móti Evrópsku leiklistarverðlaununum .
" Þetta var vikuferð en okkur líður öllum eins og þetta hafi verið tvær vikur , " segir leikkonan , sem fór út til Rússlands í hópi rúmlega fimmtíu manns .
Þarna voru leikarar og aðstandendur en tæknimenn skipuðu líka stóran hluta hópsins .
Vesturport setti á svið bæði Faust og Hamskiptin fyrir leiklistarelítuna á hátíðinni en báðar sýningarnar ögra þyngdaraflinu og eru flókar í uppsetningu .
Svangir ferðalangar með snakk og bjór Ferðalagið gekk vel nema hvað rútuferðin frá Helsinki til Pétursborgar tók lengri tíma en áætlað var .
Tæma þurfti rútuna á landamærum Rússlands en ekkert varð samt eftir .
Stemningin í hópnum var góð þrátt fyrir svengd en vöntun á rúblum olli matarskorti á leiðinni en því tókst nú að bjarga á endanum .
" Við fundum eina sjoppu þar sem hægt var að kaupa pulsur og pizzulíki en þetta leit allt frekar illa út .
Við borðuðum bara mjög mikið snakk og drukkum bjór þangað til við komum á hótelið ! " Pétursborg er stórkostleg , lýsir Nína Dögg yfir , en þetta er fjórða skipti hennar í landinu .
Hún segir Rússana hafa heldur kalt viðmót enda sé búið að leggja mikið á þessa þjóð og ekki hjálpa málaörðugleikar samskiptunum .
Fyrstu viðbrögðin séu oft " nei " , engin íslensk leið , bros og þetta reddast .
" Það þarf að fara krókaleið að þeim til að fá já-ið , " segir hún .
" En það var rosa gaman þegar þeir brostu .
" Sérstök stemning fylgdi því að sýna í hinu sögulega Alexandrinskíj-leikhúsi .
" Þetta var rosalega stórt og flott leikhús , eldgamalt , með kristalsljósakrónum , svölum og gullflúri .
Þarna hafa verið keisarar og kóngafólk , " segir hún en núna var það rjóminn úr evrópsku leikhúslífi sem horfði á .
Sex stjörnur af fimm " Maður fann svo fyrir því að þetta var bara leikhúsfólk , " segir hún og játar að stressið hafi læðst að þeim enda aðeins ein sýning á hvoru verki og lítill tími til æfinga á staðnum .
" Við fengum ekki eins mikil viðbrögð á meðan á sýningunum stóð eins og við erum vön með þessar sýningar .
Að sýningunum loknum fundum við virkilega fyrir hrifningu og það var léttir , " segir hún en belgíski gagnrýnandinn Guido Lauwaert , sem er þekktur í sínu heimalandi , gaf hópnum hvorki meira né minna en sex stjörnur af fimm fyrir Faust .
Hún segir að það hafi þó tekið tíma að átta sig á heiðrinum sem verðlaununum fylgja .
" Maður heldur að það sé bara eitthvert frægt fólk komið til ára sinna sem fær svona verðlaun ! " Hún segir að verðlaunin og hátíð sem þessi veiti kraft og innblástur .
" Það er svo gaman að sjá hvað aðrir eru að hugsa , " segir hún og hátíðin stækkar líka og skerpir tengslanetið .
" Maður verður hissa og upp með sér að það sé tekið svona eftir okkur .
Stoltið læddist hægt inn og sprakk út á verðlaunaafhendingunni .
Það er gaman að fá svona viðurkenningu sem er ekki bara í þínu nærsamfélagi .
Við erum óneitanlega mjög ánægð og upp með okkur að fá þessi verðlaun .
" Stefnuskráin autt blað En fyrir hvað stendur Vesturport ? " Pælingin með Vesturporti var að stofna hóp þar sem við gætum haldið áfram að þroska okkur sem listamenn með stuðningi hvers frá öðru .
Vesturport átti að vera grundvöllur fyrir okkur að ræða um leiklistina og praktísera hana og gera okkur sjálf að betri listamönnum .
" Í upphafi var planið að skrifa stefnuyfirlýsingu .
" Það varð ekkert úr því og manifestóið okkar varð bara autt blað .
Við ákváðum að setja ekkert á blaðið , " segir hún en þetta undirstrikar að Vesturport er ófeimið við að takast fordómalaust á við margskonar verkefni .
Hún segir að þau hafi gantast með í upphafi að verða besta leikhúsið í Evrópu .
Nokkrum árum síðar hugsuðu þau : Af hverju takmarka sig við Evrópu , af hverju ekki verða besta leikhúsið í heiminum ? " Við hlógum að þessu meðal okkar þegar við tókum við verðlaununum á sunnudaginn .
" Hópurinn er tengdur vina- og fjölskylduböndum en Nína Dögg og Gísli Örn Garðarsson , leikari og leikstjóri , eru hjón .
Í svona nánum hópi verða stundum árekstrar , segir Nína .
" En við höfum náð að vinna ótrúlega vel saman sem hópur .
Það kemur útfrá gagnkvæmri virðingu , virðingu fyrir hugmyndum hinna .
Við vitum að við erum öll saman í ferðalagi og allir vilja gera sitt besta og það besta úr þeim efniviði sem við erum með hverju sinni .
Það er óneitanlega þakklátt og dýrmætt að tilheyra hópi sem þessum .
Þú ert ekki einn í listinni .
Þú átt alltaf þennan hóp til að leita til með hugmyndirnar þínar og vangaveltur .
Þú veist þú átt bakland .
Í Vesturports-sýningum geta ekki alltaf allir verið með .
Við komum samt alltaf að horfa og gefa okkar álit .
Það skiptir okkur öll máli hvað við erum að láta frá okkur sem hópur þó við séum ekki í sýningunni .
Manni líður alltaf eins og maður hafi skyldum að gegna gagnvart hópnum .
" Vesturporti hefur sannarlega vegnað vel en árangurinn virðist hægt að þakka samstöðu og krafti og mikilli vinnu .
Þarna liggur mikil elja að baki , krydduð með smávegis heppni og góðum tímasetningum .
Rómeó og Júlía var eins og þekkt er sú sýning sem vakti athygli á leikhópnum á alþjóðavettvangi .
Vesturport flutti Shakespeare klipptan og skorinn á flugi í háloftunum til Bretlands , ekki síst fyrir tilstilli Gísla Arnar , sem Nína Dögg segir mikinn ofurhuga .
Faust , Hamskiptin og Rómeó og Júlía eiga það sameiginlegt að vera líkamlegar sýningar , með ákveðnu sirkus- og loftfimleikaeiginleikum .
" Þetta kemur mest frá Gísla , " segir hún en hann var lengi í fimleikum .
Takmarkið er að skapa einstaka upplifun , eitthvað sem er aðeins hægt að sjá í leikhúsi en ekki á hvíta tjaldinu .
Skella hurðum og skipta um föt Næsta verkefni Vesturports er af allt öðrum toga , en hópurinn frumsýnir Hús móðurina , glænýjan íslenskan gleðileik , í Borgarleikhúsinu næstkomandi miðvikudag .
Það á þó sammerkt með öðrum verkefnum hópsins að hann velur ekki auðveldustu leiðina .
" Við ákváðum að gera eitthvað sem við höfum aldrei gert áður , gamanleikrit .
Og við ákváðum að skrifa það sjálf , " segir hún en handritaskrifin eru samvinnuverkefni og sömuleiðis leikstjórnin .
Eins og gefur að skilja er hlutverk húsmóðurinnar í fyrirrúmi og fylgst er með henni á þremur mismunandi tímapunktum , sjötta áratuginum , þeim áttunda og loks nútímanum .
" Við pældum í því hvað hver kynslóð ber með sér og hvað næsta kynslóð ætlar ekki að gera eins og mamma og pabbi .
Við komum ekki með nein svör við því og þetta er ekki prédikun .
Við erum bara að birta litlar myndir af aðstæðum sem við búum til , " segir hún .
" Þegar maður fer í svona ferðalag tekur þetta allt svolítið lengri tíma .
Svo fengum við Selmu Björns að hjálpa okkur á lokasprettinum og Ólafur Darri Ólafsson hefur verið að koma og gefa okkur nótur og sparka í rassinn á okkur og svo auðvitað Magnús Geir og starfsmenn Borgarleikhússins .
" En er ekkert erfitt að demba sér út í eitthvað þegar maður veit ekki endapunktinn ? " Þetta hefur yfirleitt verið þannig hjá okkur .
Sýningarnar okkar eru alltaf í þróun .
Þetta er áskorunin við að vera listamaður , finnst mér .
Að taka svona ákvarðanir og gera eitthvað allt annað en er í þínu öryggisneti , " segir hún og bætir við að líðanin hafi verið góð eftir fyrstu forsýninguna og að finna að brandararnir virkuðu .
" Við erum orðin mjög góð í því að opna og loka hurðum á réttum tíma og skipta um föt ! " Pálmi Sigurhjartarson sér um tónlistina og segir Nína Dögg hann " ómissandi þátt " í verkinu .
Hún segir að tilgangur leikhússins geti verið margvíslegur en hana hafi allltaf langað til að snerta fólk .
" Það er tilgangur minn með listinni , að hreyfa við fólki .
" Er listin sjálfsskoðun í leiðinni ? " Algjörlega .
Þú ert á misjöfnum stað í þínu lífi en þú þarft samt alltaf að stíga á svið .
Þú ert varan , tækið .
Maður er alltaf að vinna með sjálfan sig .
Þú þarft að vera í ákveðnum tengslum við þig .
Stundum er samt gott að fara í vinnuna og hverfa inn í karakter og þurfa ekki að vera memm í tvo tíma , " segir hún og hlær .
Hjákátlegt að hneigja sig Nína útskýrir að henni hafi samt alltaf þótt vandræðalegt að hneigja sig undir lófaklappi áhorfenda .
" Mér finnst mjög óþægilegt og hjákátlegt að hneigja sig .
Þá ertu kominn úr karakter .
Mér finnst þetta alltaf jafn skrýtið , " segir Nína sem á áreiðanlega eftir að fá lófaklapp fyrir húsmóðurhlutverkið en uppselt er á 25 sýningar .
Nóg er framundan hjá Vesturporti , Síbería í október með Hamskiptin , Grænland í ágúst með Brim , New York eftir tvö ár með Faust , Sarajevo í október með Hamskiptin , þriggja vikna heimsókn til Kóreu er líka á dagskrá og upptalningin gæti áreiðanlega haldið áfram .
Sjálf er Nína Dögg að fara að leika í Heimsenda , nýju þáttunum hans Ragnars Bragasonar , í sumar , auk þess að vera fastráðin við Borgarleikhúsið þar sem Vesturport ætlar að setja Karamazov-bræðurna á svið næsta vor .
" Það er allt á fullu , " segir hún og það eru orð að sönnu .
Stoltið fór að renna hratt inn Á Evrópsku leiklistarverðlaunahátíðinni voru pallborðsumræður um Vesturport undir stjórn Michaels Billington frá The Guardian .
Ennfremur tóku þátt Jane Edwards frá Time Out , Kate Basset frá The Independent , Guðjón Pedersen fyrverandi leikhússtjóri Borgarleikhússins , gagnrýnandinn Jón Viðar Jónsson , Alain Twitchell framleiðandi frá Þýskalandi og bresku leikararnir Jonathan Pryce og Kate Fahy .
" Það var magnað að sitja úti í sal og fá sýn á okkur frá öðru fólki , hvernig það hefur upplifað okkur í gegnum árin .
Maður varð upp með sér og þarna fór stoltið að renna hratt inn , " segir Nína Dögg og hrósar í leiðinni leikhússtjóranum fyrrverandi .
" Guðjón kenndi okkur í skólanum .
Hann var okkur mikill innblástur og hvatning og gaf okkur mörg tækifæri .
" Að pallborðsumræðunum loknum sat Vesturportsfólkið fyrir svörum .
" Svo héldum við partý og buðum öllum eins og sannir Íslendingar og áttum yndislega stund með þessu fólki .
" 