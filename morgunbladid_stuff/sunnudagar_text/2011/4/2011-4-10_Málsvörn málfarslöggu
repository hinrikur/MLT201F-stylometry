Eitt neikvætt gífuryrði í íslensku er orðið málfarslögga .
Með því að nota orðið er gefið í skyn að hér á landi starfi laganna verðir sem komi böndum yfir lögbrjóta .
Þegar orðið er notað er það yfirleitt með neikvæðum formerkjum og gjarnan vandlætingartón í röddinni , jafnvel eru löggurnar fasistar ofan á allt annað .
Á þessum síðum hefur áður verið fjallað um tilgang málnotkunar af þessu tagi , en hann er einkum sá að vekja ótta og öryggisleysi .
Það er hins vegar deginum ljósara að meintir laganna málfarsverðir geta ekki sektað málnotendur hvað þá dregið þá fyrir dómstóla eða hneppt í fangelsi .
Tengingin við aðra laganna verði á því tæplega rétt á sér .
Það er líka svo að þau sem fjargviðrast hvað mest út í málfarslöggur , sem stundum eru líka kallaðar " Þeir " , virðast ganga út frá því að hér gildi lög um hvernig fara eigi með málið .
Ef svo væri yrðum við að gera ráð fyrir því að viðurlög lægju við því að brjóta lögin .
Umræða á þessum nótum er óþægilega mikið í anda þess sem varað var við í áramótaheiti málotandans 9. janúar .
Það er auðvitað ekki svo að fólk sé leitt fyrir dómstóla fyrir málnotkun ( nema náttúrlega að hún stangist á við lög eins og getur gerst í t.d. meiðyrðamálum ) eða það sektað fyrir málnotkun sína .
Nú má vel vera að einhverjum þyki einhverjir helst til smásmugulegir í aðfinnslum sínum við málnotkun annarra .
Það kann vel að vera að sú gagnrýni sé stundum réttmæt .
Það má líka vera að þeir sem fetta fingur út í málfarsleg atriði sem öðrum þykja ómerkilegar aðfinnslur séu meira áberandi í umræðunni en aðrir , um það verður ekki skorið úr hér .
Það kann líka vel að vera að þau sem fara mest í andúð sinni á málfarslöggum og handtökugleði þeirra hafi nokkuð til síns máls .
Það er ekki ólíklegt að margir séu meðvitaðir um tungumálið og taki eftir því sé það notað á óhefðbundinn hátt .
En að halda því fram að það séu " Þeir " sem lagt hafa stund á málfræði sem gangi harðast fram í refsigleði sinni og takmarki þannig aðkomu fólks að samfélaginu er vægast sagt djörf ályktun .
Sem betur fer eru margir sem hafa gaman af tungumálinu og nota það á fjölbreyttan hátt .
Kannski finnst einhverjum málnotkun þeirra vond og öðrum finnst hún góð .
Það er hins vegar háð mati sem er að sjálfsögðu ólíkt milli einstaklinga .
Það er engu að síður ljóst að fleiri en meintir málfarsfasistar taka eftir því þegar þeir sem vinna með tungumálið vanda sig ekki .
Um þetta ber síðan flickmylife.com gott vitni .
Þar deilir fólk myndum af ýmsu sem vekur hjá því spurningar eða kátínu úr daglegu lífi .
Sem dæmi má nefna myndir af bílum sem lagt er undarlega eða bílstjórum sem sýna sérkennilega ökufærni .
Myndir sem tengjast notkun tungumálsins eru fjölmargar .
Þær sýna áhugaverð og jafnvel fyndin dæmi þar sem tungumálið er í aðalhlutverki og bera oft vitni um hroðvirknisleg vinnubrögð þeirra sem með málið vinna .
Á umræddri síðu má m.a. sjá mynd af þessari fyrirsögn frá 17. mars á mbl.is : Rúta valt í Mýrdal .
Í fréttinni sjálfri stendur svo : " ...
telja má mikla heppni að rútan skildi ekki velta " .
Annað dæmi er mynd af verðmerkingu í búðarhillu sem er svona : " Hvítlauksolía - metraverð 1836 kr .
" Hvorugt þessara dæma sýnir saknæmt athæfi þeirra sem unnu að textanum , í versta falli sýnir þetta flumbrugang þegar textinn var unninn og kannski fljótfærnislegan yfirlestur .
Miðað við vinsældir umræddrar síðu má telja ólíklegt að henni sé haldið uppi af málfarslöggum og þær séu þau einu sem " læki " á myndir sem sýna ólöglegt athæfi málnotenda .
Hvað sem öllu meintu lögbroti líður getur óvandvirkni tæplega talist kostur og varla væru jafnmörg dæmi um óvandaða málnotkun ef málfarslöggurnar hefðu þau völd sem þær eru sagðar hafa .
Eða hvað ? 