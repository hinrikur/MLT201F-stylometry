Frank Brady - Endgame * * * * Bobby Fischer var ungi ofurhuginn , sem einn og óstuddur bauð mulningsvél sovéska skákveldisins byrginn og hafði betur .
Saga Fischers er reyfarakennd og sennilega eru fáir í betri aðstöðu til að gera henni skil en Frank Brady .
Bók hans , Endgame , er bráðskemmtileg aflestrar .
Hann lýsir uppvexti þessa bráðgera drengs við kröpp kjör , hvernig hann fær dálæti á skákinni , byrjar að sækja skákklúbba í New York , öðlast þar smám saman virðingu og verður að eftirlæti fjölmiðla allt til þess að hann er orðinn að nokkurs konar fanga á Íslandi og ber hér beinin .
Brady fjallar um Fischer af innsæi og dregur upp trúverðuga mynd af manni með snilligáfu , sem gerir honum kleift að ná hæstu hæðum í skákinni , en felur einnig í sér fræin að falli hans .
Þegar Fischer sigraði Boris Spasskí í heimsmeistaraeinvíginu í Reykjavík 1972 vann hann í hugum margra einnig sigur á sovéska heimsveldinu .
Fischer vildi meina að Sovétmenn hefðu á margvíslegan hátt reynt að leggja stein í götu sína , en hann hefði séð við þeim .
Tuttugu árum síðar hófst önnur rimma við risaveldi .
Bandarísk stjórnvöld töldu að Fischer hefði brotið viðskiptabann við Júgóslavíu vegna þess að hann tefldi einvígi við Spasskí í Sveti Stefan 1992 .
Fischer var orðinn einangraður fyrir , en þetta mál gerði útslagið .
Brady þykir greinilega vænt um Fischer .
Hann hlífir honum þó ekki og dettur heldur ekki í þann pytt að draga geðheilsu hans í efa .
Bók Bradys er mjög læsileg og gerir hinu skrítna lífsferðalagi Fischers góð skil .
Philip Kerr - Field Grey * * * - Bernie Gunther rekur um heiminn fyrir straumföllum liðinnar aldar .
Sögur Philips Kerr um þessa þýsku löggu hófust í Þýskalandi Hitlers .
Gunther er lögregluforingi með óbeit á foringjanum og öllum þeim , sem honum fylgja .
Hann glímir við það að búa í þriðja ríkinu án þess að hætta að vera ærlegur og glata reisn sinni .
Iðulega þarf hann að gera málamiðlanir og slá af , en aldrei gengur hann svo langt að selja sál sína .
Í Field Grey er stríðinu lokið og Gunther kominn til Kúbu , en alltaf nær fortíðin að teygja sig í hann og draga hann inn í flókið ráðabrugg þar sem hann þarf að hafa sig allan við til að sleppa heill .
Stokkið er fram og til baka í tíma og lesandinn þarf stundum að hafa sig allan við til að halda þræði og átta sig á hver er að svíkja hvern , að ekki sé talað um hvers vegna .
En vald Kerrs á frásögninni og traustur sagnfræðilegur grunnur gerir að verkum að reyfararnir um Bernie Gunther verða hin besta skemmtun .
Karl Blöndal kbl@mbl.is 