Jimmy Fisher er á þönum þennan daginn eins og venjulega .
Enda er hann svokallaður " bellman " eða vikapiltur á stóru hóteli í Boston og atgangurinn tilheyrir starfinu .
Að hjálpa fólki með töskur og pinkla og sjá til þess að allt heila klabbið komist haganlega inn í lyftuna .
Hann segir íslenskar konur elska að versla .
Þær kaupi það besta og svo telur hann upp nokkur merki , Eileen Fisher , Victoria ' s Secret , Lady Godiva ...
Sumar komi árlega fyrir jólin og versli þar til þær geti ekki meira .
Þá þurfi hann að aðstoða þær með allan varninginn þegar þær snúi örmagna aftur á hótelið .
Jafnvel þurfi hann að hjálpa þeim að pakka niður .
Þetta er kannski ekki sérlega óvenjulegt miðað við starf Jimmys en hann sker sig þó rækilega úr að einu leyti .
Hann verður nefnilega 86 ára í október og hefur starfað í 62 ár á Lenox-hótelinu í Boston .
" Ég held mér í góðu formi með því að synda og ganga á hverjum degi .
Ég bý í Flórída yfir vetrarmánuðina og er nú nýkominn aftur , " segir Jimmy sem er sólbrúnn og sællegur eftir dvölina .
Jimmy er upprunalega frá Bretlandi en var í bandaríska sjóhernum í seinni heimsstyrjöldinni .
" Við vorum eitt sinn á leið frá Halifax til Skotlands og stoppuðum á Íslandi til að taka bensín .
Þetta var árið 1941 og við máttum ekki fara í land þar sem landið var ekki hlutlaust en það var þá enn hernumið af Bretum .
Við vörðum því heilum degi í höfninni á Íslandi og fórum upp á dekk til að kíkja á stelpurnar í gegnum kíki .
Enda vorum við allir ungir menn þá .
Þær voru allar saman ljóshærðar , " segir Jimmy sem minnist liðinna tíma með blik í auga og bros á vör .
Hann hefur ekki heimsótt Ísland eftir þetta en sá þátt um landið í sjónvarpinu og þótti áhugaverð sú staðreynd sem þar kom fram að húsþökin á Íslandi væru öll með mismunandi lit .
Jimmy segir að það besta við starfið sé að hitta fólk alls staðar að úr heiminum .
Starfið veiti honum lífsfyllingu og hann ætli að vinna eins lengi og guð og heilsan lofi .
Jimmy lítur vel út og segir okkur systrunum að hann haldi andlitinu unglegu með Olay-hrukkukremi .
Þetta þykir okkur skemmtileg staðreynd og punktum hjá okkur að kaupa eins og eina krukku í næsta apóteki .
Svo bætir hann við að flotarommið góða hafi nú sjálfsagt haft sitt að segja .
Á hverjum degi hafi herlæknirinn sagt við hópinn að nú gæfi hann þeim meðalið þeirra og þessu hafi hann viðhaldið .
Ekki of mikið samt .
Bara örlítinn dreitil en annars þurfi hann ekki að taka nein lyf .
Svo hefur Jimmy engan tíma til að spjalla lengur , " þakka ykkur fyrir elskurnar , " segir hann glaður í bragði og smalar okkur góðlátlega inn í lyftuna .
Síðan er hann þotinn aftur af stað til að sinna sínum störfum .
María Ólafsdóttir maria@mbl.is 