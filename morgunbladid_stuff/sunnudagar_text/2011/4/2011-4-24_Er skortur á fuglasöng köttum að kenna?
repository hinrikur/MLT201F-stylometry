MEÐ Sigurður Guðmundsson bæjarfulltrúi A-lista á Akureyri Söngur skógarþrastanna hefur tvímælalaust minnkað með fjölgun katta á Akureyri .
Skógarþrestir ýta ungum sínum ófleygum úr hreiðri og þeir eru þar af leiðandi auðveld bráð fyrir svanga ketti .
Þó að bjöllur eða annað sé notað fuglum til viðvörunar hefur ófleygur þrastarungi takmarkaðan hlaupahraða til að koma séu undan .
Það er í raun ekki óeðlileg krafa að kattareigendur haldi dýrum sínum inni á viðkvæmasta tíma því fuglalífið er eitt af einkennum Akureyrar .
Það ætti í raun að vera sjálfsagt að virða rétt annarra dýra .
Eflaust má deila um skaðsemi katta í fuglalífi en varðandi þrestina er það óumdeilanlegt .
Það er ekki lengur svo að kettir þurfi að leita sér viðurværis utan heimilis síns .
Mitt mat er að svipaðar reglur eigi að gilda um hunda- og kattahald .
Bæði hvað varðar gjaldtöku og samþykktir .
Reglugerð sú sem bæjarstjórn samþykkti á dögunum er gott skref í rétta átt .
Það má deila um hversu hátt þetta gjald á að vera en það verður væntanlega endurskoðað þegar raunkostnaður liggur fyrir .
Bæjaryfirvöld líta ekki á þessa gjaldtöku sem nýjan skattstofn heldur til að standa undir kostnaði .
Lausaganga verður áfram leyfð án takmarkana sem að mínu áliti voru mistök .
Lausaganga katta er ekki betri heldur en lausaganga hunda .
Þarna þurfum við að gæta jafnræðis og virða rétt fólks sem ekki heldur gæludýr til friðhelgi .
Sjálfur á ég einn hund og tvo ketti .
Það er ekki mikið mál að halda þessum dýrum inni ef viljinn er fyrir hendi .
Það á ekki að vera á hendi húseigenda eða barnafólks að gera ráðstafanir fyrir ágangi katta á eigur sínar .
Hvort heldur sem er barnavagnar , sandkassar eða híbýli fólks .
Vissulega er hægt að segja að kettir séu ekki eins og hundar og er atferli þeirra frábrugðið á margan hátt .
En ábyrgðin á alfarið að vera á hendi eigenda dýranna .
Hundaeiganda er ekki heimilt að láta dýr sitt gera þarfir sínar í annarra manna görðum og að sjálfsögðu á það sama við um eigendur kattardýra .
Til að framfylgja þessu þarf mun harðari reglur um dýrahald .
Eitthvað myndi heyrast ef hundaeigendur legðu það í vana sinn að fara niður að Tjörn og láta hunda sína gæða sér á gæsum eða öndum .
Þaðan væri haldið í Hljómskálagarðinn og hundurinn látinn gera þarfir sínar .
Þetta væri með öllu ótækt .
Í mörgum bæjarfélögum eru þessi mál til endurskoðunar og var tími til kominn .
MÓTI Ragnheiður Gunnarsdóttir kattavinur á Akureyri Ég tel það alls ekki vera köttum að kenna ef ekki heyrist fuglasöngur á Akureyri , því mér finnst nú bara ekki vera neinn skortur á honum hér í bæ .
Allavega ekki í mínu hverfi og bý ég í hverfi þar sem eru margir kettir .
Undanfarna morgna hef ég vaknað við þrastasöng og einnig heyrt í þeim yfir daginn þegar gott er í veðri .
Á hverju sumri verð ég vör við marga skógarþresti í hverfinu að syngja sinn fallega söng , sem og annars staðar á Akureyri .
Auðvitað lenda einhverjir fuglar í klóm katta , en það er gangur lífsins .
Flest dýr eru bráð í augum annarra dýra .
Þannig hefur það alltaf verið og mun alltaf vera .
Helst eru það skógarþrastaungarnir sem lenda í klóm kattanna , eða svo hef ég heyrt .
Ástæðan ku vera að skógarþrastaforeldrarnir láta þá fara úr hreiðrinu áður en þeir eru orðnir fleygir .
Skal þó taka fram að í þau skipti sem ég hef séð kött veiða skógarþröst er það yfirleitt fullorðinn skógarþröstur á berjafylleríi á haustin , en þá eru þeir afskaplega auðveld bráð .
Kettir og fuglar hafa lifað á jörðinni í þúsundir ára og ekki hefur kettinum enn tekist að útrýma fuglunum svo ég hef engar áhyggjur af því að það sé að fara að gerast á næstunni .
Eðli kattarins er missterkt og sumir kettir hafa engan áhuga á að veiða fugla , láta sér nægja að horfa á þá , ef þeir nenna því þá .
Ekki er því hægt að setja alla ketti undir einn hatt sem brjálaða fuglamorðingja ! Af hverju eiga fuglarnir að hafa meiri rétt til lífs í bænum en kettirnir ? Ég vil sjá bæði ketti og fugla hér , ekki bara annað hvort .
Ábyrgir og góðir kattaeigendur setja bjöllur á kisurnar sínar og reyna þannig eftir fremsta megni að koma í veg fyrir að kettir veiði fugla , þó svo aldrei sé hægt að komast alveg hjá því .
Taka skal þó fram að kettir geta lært á bjölluna sína og vitað hvernig á að hreyfa sig svo stundum þarf að nota fleiri en eina bjöllu á þá til að koma í veg fyrir veiðar .
Allir kettir ættu að sjálfsögðu að hafa bjöllur svo við getum hlíft fuglunum eins og við mögulega getum .
En að ætla að kenna köttunum um að það sé lítill fuglasöngur hér í bæ er bara rugl .
Ef fólk vill finna einhverja ástæðu þá myndi ég frekar segja að fuglarnir vildu frekar búa sér til hreiður í fallegum skógi þar sem meira næði er fyrir fólki , umferð og öðrum ólátum sem berast frá bæjum og borgum .
Bæjarstjórnin á Akureyri ætti að finna sér eitthvað þarfara að gera en að reyna að útrýma köttum bæjarins .
