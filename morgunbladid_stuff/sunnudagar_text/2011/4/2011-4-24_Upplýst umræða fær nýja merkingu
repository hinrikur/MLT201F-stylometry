Nánast er óþekkt að almenningsumræða eigi sér stað í stærri blöðum erlendis .
Blaðamenn og sérvaldir launaðir pistlahöfundar sjá alfarið um umræðuna .
Jafnvel á Norðurlöndum á almennur lesandi mjög erfitt með að fá inni með grein í höfuðborgarblað .
Þessu er enn öðru vísi farið hér á landi , sem betur fer .
Blöðum hefur fækkað og þau dregist saman að stærð og umfangi .
Því hafa aðsendum greinum verið sett stærðarmörk sem aðeins er vikið frá í undantekningartilvikum .
Ekki er óþekkt að menn sem senda frá sér fjölda aðsendra greina á ári hverju líki því við ritskoðun ef einhver greina þeirra er látin bíða fáeina daga til að koma grein að eftir annan sem sjaldnar skrifar .
Nú eiga þeir sem vilja koma sínum sjónarmiðum að við aðra mun fleiri kosti en áður vegna netsins .
Þar fer fram mögnuð umræða .
þótt ekki sé hún öll kræsileg .
Stór hluti hennar fer þó fram hjá öllum almenningi því hún er í lokuðum farvegi .
Það breytir ekki því að áhrif hennar eru mikil .
Upplýst umræða sprengir af sér ramma Hann er þreytulegur frasinn um hina " upplýstu umræðu " sem stundum felur aðeins í sér að viðurkenndur stjórnmálalegur rétttrúnaður eigi einn að ráða rökum og niðurstöðu .
En það tekst ekki alltaf að halda upplýstu umræðunni innan þess opinbera ramma .
Nýlegt dæmi er umræðan í aðdraganda þjóðaratkvæðagreiðslu .
Fáeinum vikum fyrir kjördag var mælt að ríflega 60% þjóðarinnar ætluðu að segja nei .
Á kosningakvöldi var það mat sérfræðings í sjónvarpi að þetta kynni að hafa breyst og úrslitin gætu jafnvel orðið tvísýn .
Þá hafði aðeins ein skoðanakönnun af fjórum sýnt " nei " í meirihluta og hann stóð tæpt : 52% gegn 48% .
En þegar á kosninganóttina leið kom smám saman í ljós að sigur andstæðinga ríkisábyrgðar var miklu meiri .
Á þeim vikum sem umræðan stóð hafði 60% stuðningur snúist í 60% andstöðu .
Þó var hinn skipulagði áróður miklu þyngri já megin frá og margfalt meiri fjármunum varið þaðan í baráttuna .
Auk þess lagði stærsti hluti fjölmiðla landsins allan sinn þunga á þá skálina .
En þegar umræðan er skoðuð eftir á kemur í ljós að sá hluti hennar sem óbeislaður var lagðist með neii .
" Elítan " beitti sér vissulega ákaft já megin og sjónarmiðum var komið á framfæri í gegnum auglýsingastofur .
En hin sjálfsprottna umræða átti hvorki samleið með elítunni né auglýsingunum .
Og hún var mælikvarði á það hvað atkvæðin sjálf voru að hugsa þótt smalarnir héldu að þeir væru að hóa þeim með hávaða í sína rétt .
Skáldin , rithöfundarnir , söngskáldin og þeir sem snerta strengina betur en hinir sem halda að þeir séu fæddir til forystu töluðu mál sem þjóðin skildi .
Þess vegna fór þetta allt vel , þótt við ósigrandi ofurefli virtist vera að etja .
Flotinn ósigrandi var það ekki eftir allt saman frekar en fyrri daginn .
Hann var háreistur en hriplekur .
Hann átti ekkert í útsynninginn og ölduhæðina sem hann skóp .
Skáldin hafa svo sem ekki alltaf verið á róli með réttlætinu og hinum góða málstað , enda svo sem ekki öruggt að þetta tvennt sé yfirleitt til .
Maðurinn sem sagði í orðaskaki að þungamiðjur málsins væru tvær átti ekki gott fyrst á eftir .
Og sá , sem héldi því fram að margt væri réttlætið og ekki væri góði málstaðurinn endilega einsleitur væri sjálfsagt lítið betur kominn .
Enda er það auðvitað hagfellt og huggunarríkt að hafa komist yfir réttlætið og fengið einkaumboð fyrir hinn góða málstað .
En sú lukka leggst ekki með öllum .
Til eru þeir menn sem yrðu þakklátir fyrir gætu þeir verið jafn vissir um eitthvað eins og sumir eru um allt .
Afmælisbarnið Halldór Laxness , sem á afmæli um þessar mundir , var ómetanlegur þeim sjónarmiðum sem hann studdi .
Sum þeirra sjónarmiða áttu það alls ekki skilið að slíkur orðsnillingur styddi þau .
Sjálfur talaði hann um gengna hugsjón sem steinbarn í maga sem ætti ekki að ganga með út ævina og afgreiddi svo málið með sveiflu .
En steinbarnahjörðin hans lifði þó áfram um hríð , þótt skáldið hefði sleppt af henni hendinni og vildi sem minnst af henni vita .
En þótt hinn virti rithöfundur hafi oft gert vondum málstað mikið gagn hefur hann óháð því örugglega gert pólitíska umræðu magnþrungnari , hvenær sem hann tók til máls því úr penna hans kom aldrei pár hvað sem gæðum málstaðarins leið .
Og harðari kröfur voru fyrir vikið gerðar til þeirra sem stóðu vaktina hinum megin .
Og þeir reyndu líka sem þeir gátu að fá skáldmælta menn um borð í sína skútu .
Vafalítið hefur þessi þörf ekki gert ritlist og bókmenntum mikið gagn og gert rithöfundum sem vildu fá að vera í friði við sína iðju heilmikið ómak .
Og það ógagn hefur aukist vegna þess að stjórnmálamenn fóru þá með veitingarvald fjármuna til listrænnar iðju sem annars .
Þetta hefur allt breyst .
Nú eru listamenn síður í fylkingum en áður og þá ber æ fleiri niður þar sem þeir vilja það sinnið og enginn getur stólað á þá fyrir hinn eina málstað , einmitt þann sem hann hefur einkaumboð fyrir .
Þess vegna skipta orð þeirra og ástríða jafnvel meira máli en áður fyrr þegar löngum var blásið úr þekktri átt og einatt eftir pöntun .
Og þetta gildir þótt það vefjist ekki fyrir almenningi að listamenn hafa síst meira vit á einstökum dægurmálum en aðrir menn .
En þeir kunna öðrum betur að klæða afstöðu sína í búning og gera flókin mál viðkunnaleg .
Indriði G. Indriði G. Þorsteinsson rithöfundur var málafylgjumaður sem lét til sín taka á vettvangi dagsins .
Skrif hans voru fjörleg og skemmtileg og full af afstöðu , sem stundum átti ekki endilega mikinn hljómgrunn .
En skemmtilegastur var hann þó og skoðanafastastur í fámennum hópi vina og kunningja , hláturmildur og hress .
Indriði var að koma frá Kína , ungur maður og var á röltinu í Kaupmannahöfn að bíða fars heim með Gullfossi þegar hann sá óvænt auglýsingaskilti um að " Halldór Laxness har faaet Nobelprisen .
" Indriða varð mikið um þessa góðu og gleðilegu frétt svo hann stóð lengi og starði á ljósakynninguna .
Núna hefði hann fengið SMS , sem ekki hefði verið eins tilkomumikið .
En gleði Indriða yfir verðlaununum til Halldórs var fölskvalaus sem flestra annarra Íslendinga .
Enda fannst þeim vísast að þeir hefðu líka fengið þessi verðlaun .
Það gat ekki drepið gleðina þótt Halldór hefði allt of lengi og allt of vel hampað ógeðfelldum málstað .
Og ekki heldur þótt aðrir hefðu viljað að Gunnar Gunnarsson yrði valinn fyrst komið væri að Íslandi í nóbelsverðlaunum , eins og sumir kusu að orða það .
Indriði sat blaðamannfundi Halldórs í Danmörku og um borð í Gullfossi : " Halldór Laxness er með allra kurteisustu mönnum .
Stundum er eins og hann ætli að leysast upp í frumeindir sínar þegar hann er að heilsa fólki .
Þarna var hann afskaplega kurteis auðsjáanlega glaður yfir að vera kominn um borð í sinn gamla farkost , sem hann hafði notað til svo margra utanferða .
" Og Indriði á einkaviðtal við verðandi nóbelsskáld í klefa hans .
" Halldór lá út af á bekk sínum og hafði breitt yfir sig teppi sem náði uppundir höku .
Þá talaði hann um að suma fréttamenn varðaði ekkert um nema pólitík .
Minntist hann í sömu andrá á að fréttamaður frá Associated Press í New York hefði hringt í sig til Gautaborgar kvöldið sem hann hlaut útnefninguna .
" Blaðamaðurinn talaði við mig í kortér en minntist ekki á neitt af því sem ég hef skrifað eða á þessi verðlaun yfirleitt .
Hann talaði bara við mig um flugvöllinn í Keflavík í heilan stundarfjórðung þvert yfir úthafið .
" Mig grunar að þessi fáránleiki hafi gengið honum svo nærri hjarta , að atvikið hafi m.a. orðið til þess að hann dró verulega úr afskiptum sínum af pólitík til að losna við ánauð .
Og honum tókst það að mestu .
" Með öðrum orðum var steinbarnið farið að sparka og kominn tími á það utan kviðar .
Hvað er gert við nóbelsverðlaun ? Og Indriði spurði Halldór um það hvernig hann myndi brúka hinn mikla verðlaunasjóð .
Hvort hluti hans færi kannski í framkvæmdir við Gljúfrastein .
Halldór hló og sagði : " Nei , nei , ég ætla að nota þá peninga , fyrst þeir eru skattfrjálsir , eins og ég hef alltaf notað peninga .
Sóa þeim í alls konar óþarfa ; til kaupa á glingri , í veislur , siglingar o.s.frv .
" -- Ég svaraði engu , en hugsaði aðeins að þetta gæti ég ekki birt eftir allt sem á undan var gengið í Tímanum á liðnum áratugum .
Þá reis Halldór upp á olnbogann svo teppið svifaðist frá hökunni og bætti við : " Heldurðu að bændum þyki þetta ekki gott ? " " En skáldið náði ekki að nota alla sína aura í glingur .
Þegar ríkið var að kaupa Gljúfrastein með öllu sem var innanstokks til að gera að safni teygði fulltrúi þess sig í bók í skáp af handahófi til að sjá brot af því sem það hefði eignast .
Og þegar fulltrúinn blaðaði í bókinni féll úr henni á gólfið tékki gefinn út af Chase Manhattan bankanum upp á 600 dollara , dagsettur árið 1964 .
Þessi dágóði skildingur hafði gleymst og falist þarna öll þessi ár .
Tæpri hálfri öld áður hefði mátt fá fyrir það blað mikið glingur .
