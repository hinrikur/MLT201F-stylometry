Það eru mikil umbrot í pólitíkinni í kjölfar þjóðaratkvæðagreiðslunnar um Icesave um síðustu helgi og sviptingasamrar atkvæðagreiðslu um vantrauststillögu Bjarna Benediktssonar á Alþingi sl. miðvikudagskvöld .
Hins vegar er ólíklegt að þessi umbrot leiði til afgerandi breytinga á þeirri pólitísku stöðu sem uppi er .
Innan ríkisstjórnarinnar er samstaða um að sitja þótt þar sé samstaða um fátt annað .
Innan þess sem eftir er af Vinstri grænum er samstaða um að halda saman , þótt þar sé samstaða um fátt annað .
Innan Sjálfstæðisflokksins er sá ágreiningur , sem varð til vegna ákvörðunar forystu flokksins og meirihluta þingflokks um að styðja Icesave III , að jafnast á þeirri forsendu þó að forystusveit flokksins gangi ákveðnar fram í baráttunni gegn aðild Íslands að Evrópusambandinu .
Innan Framsóknarflokksins eru tveir þingmenn , Siv Friðleifsdóttir og Guðmundur Steingrímsson , að búa sér til stöðu til þess að ganga til stuðnings við ríkisstjórnina .
Hins vegar er ólíklegt að eftir því verði leitað nema þörf verði á því að slíkur stuðningur mun kosta eitthvað .
Óljóst er enn hvort þeir þrír þingmenn , sem hafa yfirgefið þingflokk VG , stofna nýjan þingflokk sem gæti orðið fyrsta skrefið til stofnunar nýs flokks þótt þeir hafi ekkert gefið upp um slíkt .
Augljóst er að Ásmundur Einar Daðason hefur tækifæri til að sækja fylgi í raðir andstæðinga aðildar Íslands að Evrópusambandinu , enda í forystu í þeirri baráttu , svo og til landsbyggðarinnar .
Lilja Mósesdóttir á rætur í götumótmælunum í ársbyrjun 2009 og hefur tengsl við Borgarahreyfinguna .
Atli Gíslason hefur gefið til kynna að hann kunni að hætta afskiptum af stjórnmálum , ekki síðar en við næstu kosningar .
Guðfríður Lilja Grétarsdóttir er komin í lykilstöðu innan stjórnarflokkanna .
Hún hefur líf ríkisstjórnarinnar í hendi sér , ef henni sýnist svo .
Það væri sterkur leikur fyrir stjórnarflokkana að gera Guðfríði Lilju að menntamálaráðherra í barneignarleyfi Katrínar Jakobsdóttur .
Hún mundi sóma sér vel í því ráðuneyti .
Jóhanna Sigurðardóttir og Steingrímur J. Sigfússon hafa lengi stefnt að því að losna við Jón Bjarnason úr ríkisstjórn .
Þau hafa ekki lengur bolmagn til þess .
Myndin , sem við blasir á hinum pólitíska vettvangi er mikið umrót en jafnframt sjálfhelda .
Þessi staða kann að henta flokkunum og mörgum þeirra þingmanna , sem nú sitja á Alþingi og vita að þeir eiga ekki afturkvæmt en hún hentar ekki þjóðinni og hagsmunum hennar .
Við aðstæður sem þessar er ríkisstjórnin ekki líkleg til mikilla afreka eða yfirleitt að koma nokkru í verk sem máli skiptir .
Með pólitískri sjálfheldu , sem of margir hafa hagsmuni af að haldist , er þjóðinni haldið í eins konar gíslingu .
Kannski er það versta við flokkana að þeir hafa ekki einu sinn orðið alvöru vettvangur fyrir umræður um það sem aflaga hefur farið í samfélaginu .
Eru stjórnmálaflokkar í sinni hefðbundnu mynd kannski að verða úrelt fyrirbæri á 21. öldinni þegar þjóðaratkvæðagreiðslur eru að ryðja sér til rúms ? Eru flokkarnir að verða íhaldssamar stofnanir sem standa í vegi fyrir breytingum í stað þess að vera farvegur fyrir þær eins og þeir ættu að vera í lýðræðislegu samfélagi ? Í Morgunblaðinu í fyrradag sagði Baldur Arnarson blaðamaður frá baráttusamtökum sem orðið hafa til á Írlandi og nefnast " We the Citizens " eða Við borgararnir .
Markmið þeirra er að " ræða leiðir að nýjum samfélagssáttum og umbótum á stjórnkerfinu " .
Sú mynd , sem dregin var upp hér að framan af stöðunni á hinum pólitíska vettvangi á Íslandi , er vísbending um að stjórnmálaflokkarnir svara ekki kalli almennings um breytingar , sem hefur hljómað af mismiklum styrkleika frá hausti 2008 .
Og Alþingi endurspeglar ekki þjóðarviljann með viðunandi hætti .
Þingið sjálft hefur hafnað því að efna til kosninga .
Hvað gerir fólk þá sem er orðið óþreyjufullt eftir breytingum ? Þetta sama fólk og fann til máttar síns í þjóðaratkvæðagreiðslunni sem fram fór fyrir viku .
Kannski tekur fólk þessari stöðnun með þegjandi þögn og lætur hana yfir sig ganga .
Á tímum nýrra samskiptahátta er það þó fremur ólíklegt .
Grasrótin í samfélaginu er mjög virk eins og í ljós kom í aðdraganda þjóðaratkvæðagreiðslunnar um Icesave III. Á skömmum tíma urðu til hópar á báða vegu sem tóku baráttuna upp á sína arma .
Hið sama getur gerzt nú .
Fyrir tveimur árum var kominn tími á breytingar sem voru knúnar fram með götumótmælum .
Nú er aftur kominn tími á breytingar fyrst og fremst vegna þess að núverandi stjórnarflokkar sem hafa tekizt á við vandamálin í kjölfar hrunsins hafa reynzt ófærir um að móta stefnuna fram á veg , og líka vegna þess að það er að skapast alvarleg neyð á Íslandi .
Og úr því að flokkarnir eru að dæma sig úr leik er ekki um annað að ræða en að fólkið í landinu taki málin í sínar hendur eins og það gerði í þjóðaratkvæðagreiðslunni fyrir viku .
Fyrsta skrefið í þá átt gæti verið að hér yrði til hreyfing á borð við þá , sem er að verða til á Írlandi – Við borgararnir , sem hafi það fyrst að markmiði að skapa vettvang fyrir umræður um breytingar á samfélaginu þar sem teflt er saman ólíkum sjónarmiðum úr ýmsum áttum .
Svo leiðir eitt af öðru .
Við lifum á áhugaverðum tímum ! 