Fyrir tæpum tveimur áratugum las ég ævisögu Vladimirs Horowitz , hins mikla píanóleikara 20. aldarinnar , eftir Harold C. Schonberg , sem var um langt árabil tónlistargagnrýnandi New York Times .
Hann skrifaði reyndar líka um skák og var hér á Íslandi sumarið 1972 og fylgdist með einvígi Fischers og Spasskís fyrir blað sitt .
Við lestur þessarar bókar varð mér ljóst í hvers konar tengslum Ragnar Jónsson í Smára hefur verið við innsta kjarna mestu tónlistarmanna 20. aldarinnar og hvílíkt afrek hann hefur unnið við að fá suma þessara manna hingað til Íslands á vegum Tónlistarfélags Reykjavíkur .
Í bók Schonbergs kemur skýrt fram , að Horowitz var í innstu " klíku " öflugustu tónlistarmanna þeirra tíma , sem flestir voru gyðingar .
Þar á meðal voru þýzki fiðluleikarinn Alfred Busch og Rudolf Serkin , píanóleikarinn heimsþekkti , sem var af rússneskum ættum og varð tengdasonur Busch .
Þeir Horowitz og Serkin voru nánir vinir til dauðadags .
Í bók Schonbergs er skemmtileg frásögn af Horowitz á efri árum og einmana .
Ráðskona hans sagði : Valdimir .
Af hverju hringir þú ekki í Rudolf .
Horowitz svaraði : Hann á að hringja í mig .
Hann er yngri en ég .
( Matthías Johannessen , sem er átta árum eldri en ég minnir mig stundum á þessa sögu ! ) Í bók um Ragnar í Smára , sem Listasafn ASÍ og Sverrir Kristinsson gáfu út segir Halldór Laxness m.a. : " Þeir Ragnar og félagar hans í smjörlíkinu voru líka stofnendur Tónlistarfélagsins , auk þess sem þeir stefndu hingað mestu tónlistarmönnum heimsins til hljómleikahalds ...
Undantekningarlaust héldu þeir tónleika í Gljúfrasteini fyrir eins marga og komust í húsið , endurgjaldslaust og að því þeir sögðu , sjálfum sér til mestrar ánægju , þó að margir yrðu að sitja þröngt í stigunum .
Meðal fyrstu gesta hérna voru Adolf Busch og Rudolf Serkin .
Busch varð svo hrifinn af Ragnari , að hann skírði son sinn í höfðið á honum .
En þeir Serkin urðu aldavinir og fjölskyldur þeirra heimagangar hvor hjá annarri .
" Svo kom Askenasí til sögunnar við hlið Þórunnar Jóhannsdóttur , sem ég og mín kynslóð munum eftir á tónleikum í Austurbæjarbíói á barnsaldri .
Askenasí er skýringin á því að hingað komu á fyrstu árum Listahátíðar fyrir nokkrum áratugum tónlistarmenn á heimsmælikvarða .
Þeir voru vinir hans og komu hingað fyrir hans orð .
Hann er óumdeilanlega hugmyndasmiðurinn á bak við Hörpu og hefur verið óþreytandi að leggja því verkefni lið .
Því húsi lýsir einn fremsti tónlistarmaður okkar nú um stundir , Áshildur Haraldsdóttir flautuleikari , með þessum orðum í viðtali við Morgunblaðið sl. laugardag eftir að Sinfónían var flutt í Hörpu : " Þetta var eins og ævintýri líkast .
Þetta var eins og að ganga inn í einhvern álfaklett .
Salurinn stóðst væntingar og þær voru háar .
Tónninn var mjög hlýr og hann var líka mikilfenglegur í sterku hljómunum , tók rosaleg vel undir ...
Það var eins og þetta væri lifandi skepna – ég fékk á tilfinninguna að ég stæði frammi fyrir einhverju náttúruundri .
" Sú tíð er liðin að tónleikar fari fram í Trípólíbíói , Austurbæjarbíói og Háskólabíói .
Nú getum við boðið tónlistarmönnum , innlendum og erlendum upp á að spila í álfakletti .
Geri aðrir betur ! Nú hvílir sú skylda á Illuga Gunnarssyni , alþm .
og stjórnarformanni Sinfóníuhljómsveitar Íslands ( sem sjálfur efnir til tónleika heima hjá sér eins og skáldið á Gljúfrasteini forðum ) , Sigurði Nordal , framkvæmdastjóra hljómsveitarinnar , Árna Heimi Ingólfssyni tónlistarstjóra og Steinunni Birnu Ragnarsdóttur tónlistarstjóra Hörpu að feta í fótspor Ragnars í Smára og Askenasís og sjá til þess að Íslendingar geti notið á heimavígstöðvum mikillar listar .
Í júnímánuði nk. verður einn mesti núlifandi píanóleikari heims sjötugur .
Það er Martha Argerich , stórkostlegur píanóleikari og mikill persónuleiki fædd í Argentínu .
Það er að vísu hæpið að hafa uppi fullyrðingar um að einn sé betri en annar , þegar list er annars vegar .
Það er ekki hægt að tala um að einhver sé beztur , hvorki í tónlist eða bókmenntum eða á öðrum sviðum menningar .
En það er hægt að fullyrða , að Martha Argerich er meðal fremstu tónlistarmanna heims á okkar dögum .
Það væri sæmdarauki fyrir Ísland að fá hana hingað í heimsókn til tónleikahalds í því húsi , sem Einar Jóhannesson klarinettuleikari lýsir á þann veg í Morgunblaðinu sl. laugardag að " ...
það er eitthvað yfirnáttúrulegt við þetta .
Eins og að vera með Stradivarius-fiðlu í höndunum og kunna að spila á hana .
" Á þeim tímamótum , sem framundan eru í tónlistarlífi okkar , er ástæða til að hugsa til upphafsins og þeirra frumkvöðla , sem ruddu þessa braut .
Ég efast um að við skiljum fyllilega það þrekvirki , sem Ragnar í Smára og félagar hans í Tónlistarfélagi Reykjavíkur unnu á sinni tíð .
Þeir hófu þá uppbyggingu jafn tómhentir og forystumenn Leikfélags Reykjavíkur nokkrum áratugum áður .
Þeir Ragnar í Smára og Vladimir Askenasí vörðuðu þessa braut .
Það væri kannski ástæða til að heiðra minningu Ragnars í Smára með árlegum tónleikum sem tengdir yrðu hans nafni ? Og þakka Askenasí fyrir frumkvæði hans , framlag og stöðuga hvatningu með árlegum tónleikum , sem tengdir yrðu nafni hans og konu hans Þórunnar Jóhannsdóttur ? Sumum fannst langt gengið að klára Hörpu á krepputímum .
Þegar Iðnó var byggt var þjóðin allslaus .
Þegar bygging Þjóðleikhússins hófst var þjóðin fátæk .
Nú er álfakletturinn yfirnáttúrlegi ljós í myrkrinu , eins og Guðrún Birgisdóttir flautuleikari sagði við mig á dögunum .
Það er ánægjulegt hvað tónlistarmenn okkar eru glaðir .
