" Afbrigðilegt og erfitt barn er ekki einkamál og einkaböl foreldra sinna heldur eru slík börn í heild siðgæðislegt og efnahagslegt vandamál þjóðarinnar allrar .
" ( Úr uppeldisbók frá 1959 ) Áður fyrr þótti skilyrðislaus hlýðni eftirsóknarverð í hátterni barna .
Slík hlýðni virðist ekki lengur vera markmið uppeldis , sé eitthvað að marka uppeldishandbækur nútímans , þar sem lögð er mikil áhersla á að útskýra orsakir og afleiðingar hegðunar fyrir börnum .
Í þessari grein , sem er önnur í röð þriggja greina um uppeldi , er fjallað um aga og hlýðni frá ýmsum sjónarhornum .
Anna Lilja Þórisdóttir annalilja@mbl.is Í einni umdeildustu uppeldisbók síðari tíma sem heitir The Battle hymn of the Tiger Mother , eða Baráttusöngur tígrismömmunnar , er lögð áhersla á að skilyrðislaus hlýðni sé grunnurinn að velgengni á allflestum sviðum lífsins .
Höfundur bókarinnar , Amy Chua , segir þar að vestrænt uppeldi sé á villigötum og miði að því að ala upp veiklundaða aumingja .
Klisja , goðsögn eða staðreynd ? Margt er sagt um agavandamál á íslenskum heimilum og í skólum .
Er það margtuggin klisja , goðsögn eða staðreynd ? " Margir segja að við séum agalausari en aðrar þjóðir .
Það er erfitt að segja til um hvort það sé rétt .
Kannski er þetta goðsögn .
En það er ekki hægt að horfa fram hjá því að þjóðfélagið þróaðist í miklum stökkum hér á Íslandi , við bókstaflega þeyttumst inn í nútímann .
Þéttbýlismyndun var mjög hröð í lok 19. aldar , það var mikil tarnavinna hjá fólki og ekki hægt að gera ráð fyrir jöfnum og stöðugum aga við slíkar aðstæður , segir Ólöf Garðarsdóttir , prófessor í félagssögu við Menntavísindasvið Háskóla Íslands , en hún hefur rannsakað samfélagslega stöðu barna og ungmenna .
" Ef börn og unglingar eru agalaus hljótum við hin að vera það líka .
" Ólöf segir að umræða af þessum toga sé síður en svo nýtilkomin .
" Á 4. áratug síðustu aldar var til dæmis mikið býsnast yfir nemendum og talað um agaleysi .
Margrét Pála Ólafsdóttir , stofnandi Hjallastefnunnar , tekur undir þetta .
" Það er ekki klisja að íslensk börn séu agalaus , ég fullyrði að þau eru það .
Agavandamál hafa aukist síðasta aldarfjórðunginn vegna þess samfélagslega rofs sem varð þegar uppeldið færðist inn á stofnanir .
Við stöndum frammi fyrir stórum agavandamálum í dag bæði á heimilum og í skólakerfinu og hugmyndafræðileg tíska í uppeldi er stór þáttur í þessu .
Það er sífellt verið að bíða eftir að barnið finni hjá sjálfu sér að haga sér vel .
Flest börn langar til hegða sér vel .
En ef þeim hefur aldrei verið leiðbeint verða til vandamál .
Þetta einskorðast ekki við börnin .
Við Íslendingar höfum alla tíð þjáðst af eðlislægu virðingarleysi , við erum svo mikið einstaklingshyggjufólk og þyrftum að æfa okkur í að bera virðingu fyrir öðrum og að vera kurteisari .
Erum við sem sagt sokkin í botnlaust svarthol agaleysis og eigum okkur ekki viðreisnar von ? " Jú , jú , okkur er viðbjargandi .
En við þurfum að skilja okkur sjálf til að geta lagað þetta , segir Margrét Pála .
Þorði ekki að nota orðið " agi " Hún segir að lengi vel hafi hugtakið agi verið litið hornauga .
" Ég ætlaði aldrei að þora að nota þetta orð .
Það endaði með því að ég notaði hugtakið jákvæður agi .
Það eru svo mörg börn sem aldrei hafa kynnst mótlæti .
Við fengum okkar skerf af mótlæti þegar við vorum að alast upp , það gerði okkur bitur og við ætlum ekki að láta börnin okkar ganga í gegnum það sama .
Við verðum að skilja að mótlætið kenndi okkur fleira og þroskaði okkur meira en allar þær stundir sem klappað var fyrir okkur og við hvött áfram .
Börnin okkar þurfa á ákveðnu mótlæti að halda .
En við teljum þeim trú um að allir geti orðið allt , gert allt , fengið allt .
Við teljum þeim trú um að það sé hægt að kaupa sig frá mótlæti .
Þessi hugmyndafræði er ekkert annað en vestræn markaðshyggja í sínu tærasta eðli .
" Nanna Kristín Christiansen , M.Ed í uppeldisfræði og höfundur bókarinnar Skóli og skólaforeldrar , segir að ekki sé óalgengt að erlendir gestir , sem heimsæki íslenska skóla , veki máls á því hversu frjálsleg börnin séu og að hér virðist minni agi en þeir eigi að venjast .
" En ég verð líka hissa þegar ég fer í erlenda skóla og sé 30 börn sitja grafkyrr eins og mýs inni í skólastofu .
" En geta 30 íslensk börn ekki setið eins og mýs inni í skólastofu ? " Þau geta það alveg .
En spurningin er : finnst okkur það eitthvað sérlega eftirsóknarvert ? Það er aldrei hægt að taka skólann út úr samfélaginu , hann er ekki eyland .
Ef grunnskólanemendur eru agalausir , þá er restin af þjóðfélaginu það líka.Við getum ekki ætlast til þess að einn hluti þjóðarinnar hagi sér eins og vel þjálfaðir hermenn inni í skólastofu á meðan restin af þjóðinni leikur lausum hala .
Er skilyrðislaus hlýðni svarið ? Áður fyrr var mikil áhersla lögð á skilyrðislausa hlýðni .
Í tilskipum um húsaga frá árinu 1746 segir að börnum eigi að temja " guðsótta , hlýðni og erfiði " , en varað við því að þau alist upp í " leti , sjálfræði og öðru vondu " .
Krafist var skilyrðislausrar hlýðni , gengi það ekki fram voru refsingar oft óvægnar .
Bríet Bjarnhéðinsdóttir skrifar í Kvennablaðinu árið 1895 að " Fyrsta og langhelsta skilyrðið fyrir góðu uppeldi er , að barnið læri að hlýða .
" Getum við leyst kannski leyst öll agavandamál með því að hverfa til fortíðar og krefjast skilyrðislausrar hlýðni ? " Slík hlýðni þykir ekki eftirsóknarverð í dag , " segir Margrét Pála .
" Reglur sem þvingað er upp á börn kenna þeim kúgun og þau hætta að spyrja spurninga .
Það getur leitt til mótþróa .
" Ólöf segir að áður fyrr hafi veri gerð miklu sterkari krafa um að börn hlýddu án þess að spyrja .
" Nú held ég að það sé algengara að börn setji sjálf mörkin með foreldrum sínum og það tengist breyttu viðhorfi til lýðræðis .
" Kínverska tígrismamman Ein umdeildasta uppeldisbók síðari ára er " Battle hymn of the tiger mother " eftir Amy Chua sem er lagaprófessor við Yale-háskóla .
Í bókinni staðhæfir Chua að vestrænar uppeldisaðferðir séu allt of linar , verið sé að ala upp ofverndaða aumingja og hugmyndir á borð við : " Allir eru góðir í einhverju " og " Börnin eiga að fá að velja sjálf " séu skaðlegar .
Börn eigi ekki að fá að ráða sjálf í hvað þau verji tíma sínum , þau hafi engar forsendur til þess og það sé hlutverk fullorðna fólksins að skipuleggja líf barnsins .
Hún segir að bandarísk börn séu ofvernduð gegn hvers konar hnjaski , mikilvæga þætti vanti því í uppeldi þeirra og þau kunni ekki að fást við höfnun eða álag .
Í bókinni rekur hún uppeldi dætra sinna tveggja sem nú eru komnar á unglingssár .
Að sögn Chua , sem er af kínverskum ættum , hlutu dæturnar hefðbundið kínverskt uppeldi .
Þær skara fram úr í námi , íþróttum og tónlist og sagði móðirin í viðtali við bandaríska morgunþáttinn Today Show fyrir skömmu þennan afburða árangur fyrst og fremst vera vegna uppeldisaðferðanna .
Ástæðan fyrir velgengni asískra barna á flestum sviðum væri uppeldið .
Í formála bókarinnar segir Chua frá því að rannsókn á uppeldisháttum hafi leitt í ljós að 70% vestrænna mæðra telji beinlínis rangt að leggja áherslu á góðan námsárangur , 0% asískra foreldra var sama sinnis .
" Kínverskir foreldrar skipa börnunum sínum að vera efst í bekknum .
Vestrænir foreldrar biðja börnin sín um að gera sitt besta og eru í ofanálag allt of uppteknir af sjálfsmati barnanna sinna .
Þeir hafa áhyggjur af því hvernig börnin bregðist við ef þeim mistekst .
En það versta sem þú gerir sjálfsáliti barnsins þíns er að leyfa því að gefast upp .
Kínverskir foreldrar gera ráð fyrir að börn sýni styrk og dugnað og þess vegna gengur börnunum vel .
Þetta snýst ekki um að vestrænir foreldrar séu slæmir , allir vilja það besta fyrir börnin sín , " segir Chua .
Er vestrænt uppeldi skelfilegt ? Uppeldisaðferðir Amy Chua vöktu fyrst athygli í greininni " Why Chinese Mothers are superior " sem birtist í The Wall Street Journal í byrjun janúar .
Þar segir hún að dætur sínar hafi aldrei fengið að gista hjá öðrum börnum , velja eigin áhugamál eða taka þátt í skólaleikriti .
Þykir mörgu bandarísku foreldrinu illa farið með börnin og hafa skrif Amyar vakið gríðarlega sterk viðbrögð vestanhafs frá því að bókin kom út í janúar .
Hún hefur verið gestur í öllum helstu spjallþáttum og blogg- og spjallsíður hafa logað vegna skoðana hennar .
Í grein á vefsíðu CNN er líkum leitt að því að hugsanlega séu viðbrögðin svona harkaleg vegna þess að hún hafi hitt á veikan punkt hjá Bandaríkjamönnum , sem leyfi börnum sínum að ráða sér allt of mikið sjálfum og viti innst inni að ýmislegt sé bogið við uppeldið .
Amy Chua bendir á að vestrænar uppeldisaðferðir skelfi íbúa annarra heimshluta sem geti ekki með nokkru móti skilið hvers vegna börnin fái að verja fleiri klukkustundum á dag í tölvuleiki , netflakk og sjónvarpsgláp í stað þess að verja tíma sínum í eitthvað skynsamlegra .
Aukinheldur segist Amy Chua hafa skömm á eilífu hrósi Vesturlandabúa við börn sín og segir kínversk foreldra aldrei hrósa börnum á almannafæri .
Amy segir að í " kínversku uppeldi " sé ekki leitað utanaðkomandi skýringa á því sem miður fer .
" Ef kínverskt barn fær ekki hæstu einkunn er það barninu að kenna .
Skuldinni er ekki skellt á kennsluaðferðirnar eða skólastefnuna , eins og algengt er á Vesturlöndum .
Þegar barninu gengur vel er því síðan hrósað en ekki fyrir framan annað fólk .
Kínverskir foreldrar eru sjálfsöruggir í sínu hlutverki og staðfastir í þeirri trú að þeir viti hvað er best fyrir barnið .
Vestrænir foreldrar efast stöðugt .
" " Uppeldislega erfið börn voru til á öllum tímum með þessari þjóð ...
" Uppeldislega erfið börn voru til á öllum tímum með þessari þjóð .
Frá þeim segir í Íslendingasögum og öðrum heimildum frá hverju skeiði þjóðarsögunnar .
" ( Erfið börn – Sálarlíf þeirra og uppeldi : 1959. ) " Þegar ég sé að það þarf að leysa eitthvert vandamál með barninu mínu eru einlægar samræður besta leiðin .
" ( Barnið mitt er gleðigjafi : 2008 ) " Þegar foreldrar öguðu börn sín í gamla daga lögðu þeir bann við óæskilegu athæfi en skiptu sér ekki af þeim hvötum sem ollu athæfinu .
" ( Uppeldishandbókin : 1970. ) " Upp af misheppnuðu uppeldi spratt t.d. flökkulýðurinn , hin starfsfælna eirðarlausa sveit , sem oft varð plága í landinu .
Eðli þjóðarinnar er óbreytt og erfið börn munu ávallt reyna á skilning og kunnáttu uppalenda sinna .
" ( Erfið börn – Sálarlíf þeirra og uppeldi : 1959. ) Agaleysi er inngróið í þjóðarsálina , hér tíðkaðist fram eftir öldum að sýna öðru fólki sem minnsta virðingu , sérstaklega yfirvaldi .
Það eimir enn eftir af þessu .
Við skulum átta okkur á því að stór hluti þjóðarinnar er kominn beint af fólki sem fór frá Noregi vegna þess að það vildi ekki hlíta boðum og bönnum yfirvalda .
Það eru ekkert mjög margar kynslóðir á milli þeirra og okkar .
" ( Margrét Pála Ólafsdóttir : 2011 ) " Áður en barnið sekkur í iðukasti spillingar og ógæfu , þá má ganga að því vísu að margra bjargráða er búið að leita barninu til frelsis .
" ( Foreldrar og börn – uppeldisleiðarvísir : 1894 ) 