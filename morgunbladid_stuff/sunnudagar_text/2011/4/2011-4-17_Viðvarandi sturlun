Bók breska sagnfræðingsins Simon Sebag Montefiore Jerusalem : The Biography er með þeim magnaðri sem undirrituðum hefur borist í hendur um langt skeið .
Hér á ferðinni saga um hvernig afskekkt byggð utan alfaraleiðar konungsríkja og heimsvelda fornaldar verður að þungamiðju helstu trúarbragða heims ; viðvarandi átakasvæði trúarsturlunar og valdafíknar hvers fortíð er svo blóði drifinn að hliðstæður finnast vart annars staðar .
Þetta er auðvitað myrka hliðin á sögu borgar sem jafnframt stafar af einstæður dýrðarljómi í krafti sögunnar sem hefur dæmt hana til þess að vera höfuðborg tveggja þjóða , heimili musteris þrennra trúarbragða og eini þéttbýliskjarninn á jörðu sem á sér hliðstæðu á himnum , ef marka má trúarrit .
Þrátt fyrir hinn einstaka sess sem Jerúsalem skipar í hugum svo margra þá er saga borgarinnar í raun og veru saga mankynsins fram á okkar daga en segja má að það sé inntakið að nálgun Montefiore að viðfangsefninu .
Þessa ríflega þriggja þúsund ára sögu rekur Montefiore með frásögnum af konungum , stríðsmönnum , spámönnum , skáldum og öðrum þeim sem hafa markað spor sín á fortíð þessarar borgar sem lengi var talinn vera nafli alheimsins – allt frá því að spámaðurinn á áttundu öld fyrir Krist sá sýnina um framtíð borgarinnar fram til sex daga stríðsins árið 1967 þegar ísralelskir hermenn náðu austurhluta borgarinnar á sitt vald .
Í sjálfu sér er ágætt að stöðva frásögnina á þeim tímapunkti þar sem að það sem á undan hefur gengið færi manni heim sanninn um að örlög borgarinnar voru sennilega ráðin í upphafi .
Það er ekki einleikið að segja þessa sögu með þeim hætti sem Montefiore gerir .
Sagan gjörsamlega heltekur mann frá upphafi .
Þó svo að ofbeldið , hatrið og sturlunin sé fyrirferðarmikil í sögunni þá gnæfir það aldrei yfir samúðina sem lesandinn fær með þessu vesalings fólki sem skapaði þessa miklu fortíð .
Saga Jerúsalem er auðvitað ekki eingöngu veraldleg þar sem trúarbrögð móta hana að svo miklu leyti og það sem gerir frásögn Montefiore svo magnaða að hann nær að flétta þeirri vídd inn í verkið án þess að lesandinn fái á tilfinninguna að höfundurinn telji eitt rétt umfram annað í þeim efnum .
Eftir lestur þessarar mögnuðu sögu stendur hin mikla þversögn borgarinnar eftir : Af hverju hefur borg sem hefur staðið í þúsundir alda úr alfaraleið fangað hugmyndaflug og vonir kynslóðanna með jafn stórbrotnum afleiðingum og raun ber vitni ? Kynngimagn Jerúsalem mun vera slíkt að heilkenni er kennt við borgina : Fjölmargir pílagrímar sem koma til borgarinnar þurfa að fá aðhlynningu geðlækna meðal annars vegna áhrifa þeirra vonbrigða sem þeir verða fyrir þegar þeir átta sig á við komuna að þeir eru að stíga inn á himneskan stað og verða þess í stað fyrir svipuðum hughrifum og þeir sem standa við Hafnargötuna í Keflavík í suðvestanroki á þriðjudagsmorgni .
Ein hugsun sótti sterkt að manni við lestur þessarar mögnuðu bókar Montefiore : Hvað voru íslensk stjórnvöld að fara með samþykkt sinni á sérstakri Aðgerðaáætlun fyrir Mið-Austurlönd veturinn 2007-2008 ? Hvaða hugmyndir höfðu menn uppi í utanríkisráðuneyti Íslands um erindi stjórnvalda til lausnar deilna sem eiga sér rætur í hinni löngu og flóknu sögu þessa heimshluta sem endurspeglast svo vel í ferð Montefiore yfir ævi Jerúsalemborgar ? Rétt er að leyfa leitinni að svörum við þessum spurningum að bíða betri tíma rétt eins og öðrum þeim sem sækja á lesandann við lestur þessarar bókar .
