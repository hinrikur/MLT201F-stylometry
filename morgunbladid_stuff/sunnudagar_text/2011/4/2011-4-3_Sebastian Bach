Söngspíran leið um sviðið eins og slanga .
Hold- og klæðalítil .
Brýndi raustina eins og sjálft lífið væri í húfi .
Fámennt var í Laugardalshöllinni en góðmennt þetta síðsumarskvöld árið 1991 , þegar nýjasta undrið í málmheimum , Skid Row , stakk þar við stafni .
" Ekki rekur mig minni til að hafa séð aðra eins almenna stemningu á tónleikum hér á landi , " sagði Árni Matthíasson í umsögn sinni um tónleikana í Morgunblaðinu .
Og ekki þurfti Bakkus að kynda undir mannskapnum en samkvæmt heimildum Árna fundust aðeins níu áfengisílát eftir tónleikana " sem getur ekki talist mikið þar sem hátt í 3.000 rokkþyrstir unglingar koma saman til að skemmta sér " .
En hvað varð um téða söngspíru þeirra Skid Row-manna , kvennaljómann mikla Sebastian Bach ? Bach , sem skírður var Sebastian Philip Bierk , fæddist árið 1968 og óx úr grasi í Kanada í hópi átta systkina .
Faðir hans var listmálarinn David Bierk og hvatti hann börn sín óspart til að gefa sig sköpuninni á vald .
Þrír bræðra Bachs hafa fetað í fótspor föður síns í listinni , einn bræðranna er ljósmyndari og systirin , Dylan Bierk , starfar sem leikkona .
Þá náði enn einn bróðirinn Zac Bierk talsverðum frama sem markvörður í NHL-deildinni í íshokkíi .
Uppgötvaður í brúðkaupi Liðsmenn Skid Row , sem eru frá New Jersey , heyrðu Bach fyrst syngja í brúðkaupi og töldu hann á að ganga til liðs við sig .
Frumburður sveitarinnar , sem bar nafn hennar , kom út árið 1989 og féll í frjóa jörð .
Þar gat að heyra lög á borð við Youth Gone Wild og kraftballöðurnar I Remember You og 18 & Life .
Næsta plata , Slave to the Grind , kom út tveimur árum síðar og gekk ennþá betur , fór alla leið á topp bandaríska breiðskífulistans .
Orð Árna Matthíassonar í téðri umsögn voru skrifuð inn í þessa stemningu en hann sagði að Skid Row væri " óneitanlega með fjórum fremstu þungarokkssveitum heims í dag " .
Þá gekk grönsið á land og málmsenunni var tímabundið snúið á hvolf .
Þegar Skid Row reyndi næst fyrir sér með plötu , Subhuman Race 1995 , hafði áhugi rokkelskra dvínað verulega .
Ári síðar hrökklaðist Bach úr sveitinni eftir að hafa orðið á þau mistök að bóka hana sem upphitunarband fyrir hina goðsagnakenndu glyssveit Kiss .
Hinir meðlimir Skid Row voru sammála um að sveitin væri of stór til að hita upp fyrir aðra .
" Maður er aldrei of stór til að hita upp fyrir Kiss , " svaraði Bach um hæl og kvaddi með kurt og pí .
Örlögin eru kaldhæðin skepna og fjórum árum síðar þáði Skid Row einmitt þetta gigg – að hita upp fyrir Kiss .
Söngleikir og veruleikaþættir Allar götur síðan hann yfirgaf Skid Row hefur Bach starfrækt málmband í eigin nafni en afrek þess koma hvergi fram á skjálftamælum .
Hann kom til álita sem söngvari Slash-sveitarinnar Velvet Revolver fyrir nokkrum árum en gaf það frá sér vegna vináttu sinnar við hatursmann Slash , W. Axl Rose .
Þeir félagar hafa einmitt túrað dálítið saman undanfarin misseri .
Bach hefur líka reynt fyrir sér í Broadway-söngleikjum , meðal annars Jeckyll & Hyde , þar sem hann fékk prýðilega dóma .
Þátttaka hans í uppfærslu á Jesus Christ Superstar fékk hins vegar snubbóttan endi þegar Bach var látinn taka pokann sinn vegna dívískra tilburða .
Hann hefur líka komið fram í ýmsum veruleikaþáttum gegnum árin , á VH1 og víðar , auk þess að leika m.a. gestahlutverk í sjónvarpsþættinum Gilmore Girls .
Bach kynntist eiginkonu sinni , Mariu Bierk , þegar hann var nítján ára og eiga þau þrjú börn .
Synina London og Paris , sem hefur reynt fyrir sér sem trymbill í þrasssveit , og dótturina Sebastiönu .
Maria hefur fylgt Bach gegnum súrt og sætt ( fór m.a. mikinn í veruleikaþættinum I Married Sebastian Bach ) eða þar til á liðnu ári að þau skildu að borði og sæng .
Síðustu fregnir úr herbúðum Bachs herma að lögskilnaður bíði þeirra á þessu ári .
Stelpur , kappinn er sumsé á lausu ! orri@mbl.is 