Jafntefli FC Bayern München við Nürnberg um helgina gerði útslagið .
Ljóst var að liðið myndi ekki vinna titil á þessari vertíð og nú virtist þriðja sætið í Búndeslígunni og þar með sæti í meistaradeild Evrópu einnig ætla að ganga liðinu úr greipum .
Í München hafa menn aðrar væntingar .
München á að verða Þýskalandsmeistari , bikarmeistari og að lágmarki komast í úrslit meistaradeildar Evrópu – á hverju ári .
Nú var ekki annað hægt en að láta Louis Van Gaal þjálfara taka pokann sinn .
Reyndar lá fyrir að Van Gaal myndi ekki vera við stjórnvölinn í München á næstu leiktíð , en nú lá á að koma honum burt .
Við liðinu tekur Andries Jonker , aðstoðarþjálfari og vinur Van Gaals , og á að bjarga því sem bjargað verður , en hann verður aðeins þjálfari næstu fimm leiki .
" Ég er ekki glaður , " sagði hann .
" Á síðasta tímabili náðum við ótrúlegum árangri .
Og síðan fer allt úr böndunum hjá hópnum .
" Á næsta tímabili er afráðið að Jupp Heynckes taki við liðinu .
Hann hefur verið þjálfari Bayer Leverkusen og þykir hafa staðið sig afbragðsvel .
Um helgina verður hann í þeirri undarlegu stöðu að leiða Leverkusen gegn Bayern , liðinu sem hann tekur við .
Sigri Leverkusen gæti það endanlega gert út um vonir Bæjara – og þar með hans – um að etja kappi við þá bestu í Evrópu .
Van Gaal er síður en svo eina dæmið um hvað þjálfarastöður hafa verið ótryggar í Þýskalandi í vetur .
Helmingur liðanna 18 í Búndeslígunni er ekki með sama þjálfara þegar fimm umferðir eru eftir og í upphafi tímabilsins .
Tveimur dögum eftir að Van Gaal var rekinn var Marco Pezzaiuoli þjálfara sagt upp störfum hjá 1899 TSG Hoffenheim , sem aðeins hefur unnið einn leik af síðustu átta og er fallið niður í tíunda sæti í deildinni .
Pezzaiuoli staldraði því ekki lengi við sem aðalþjálfari hjá Hoffenheim .
Hann tók við 2. janúar þegar Ralf Rangnick , sem unnið hafði kraftaverk með liðið , lét af störfum vegna ágreinings við stjórn og eiganda Hoffenheim .
Holger Stanislawski , núverandi þjálfari Hamborgarliðsins St .
Pauli , sem á í harðri fallbaráttu , mun fara þaðan til Hoffenheim í sumar .
Schalke 04 er annað dæmi .
Miklar væntingar voru gerðar þegar Felix Magath tók við liðinu á sínum tíma eftir að hafa gert Wolfsburg að meisturum .
Magath þótti ekki standa undir þeim og gengi liðsins í Búndeslígunni varð til þess að ákveðið var að reka hann .
Gilti þá einu að Schalke var komið í úrslit í bikarnum og hafði gengið vel í meistaradeild Evrópu .
Þátttaka liðsins í henni er reyndar orðin að öskubuskuævintýri eftir að liðið lék Inter Mílanó sundur og saman í 5-2 sigri í Mílanó og er nú komið í fjögurra liða úrslit , nokkuð sem enginn hefði þorað að spá .
Magath er hins vegar aftur kominn til Wolfsburg og um liðna helgi mátti hann þola 1-0 ósigur gegn sínu gamla liði Schalke .
Magath er reyndar þriðji þjálfari Wolfsburg þetta tímabil .
Steve McClaren byrjaði með liðið í haust , þá kom Pierre Littbarski , sem tók Eyjólf Sverrisson með sér og var eiginlega farinn áður en hann kom .
Þá er ljóst að Armin Veh mun ekki nýta rétt sinn samkvæmt samningi til að vera áfram þjálfari Hamburger Sportverein heldur hætta með liðið í vor .
Hjá Hamborg hefur lítið gengið á tímabilinu .
Eintracht Frankfurt byrjaði tímabilið vel og vann í síðasta leik fyrir jól fyrst liða sigur á Dortmund .
Eftir jól hefur lánleysið hins vegar verið algert og það kostaði Michael Skibbe þjálfarastólinn .
Nú á Christoph Daum að sjá til þess að liðið falli ekki .
Slæmt gengi Kölnar varð til þess að Zvonimir Soldo var látinn fara og Frank Schaefer kom í staðinn .
Strax í desember var Jens Keller rekinn frá VFB Stuttgart og Bruno Labbadia tók við .
Keller hafði verið ráðinn í október þegar Christian Gross var rekinn .
Stuttgart hefur enn ekki losnað við falldrauginn .
Meira að segja landsliðsþjálfaranum , Joachim Löw , ofbýður þjálfararúllettan í þýskum fótbolta : " Það sem hér er á ferðinni er undarlegt .
Hjá félögunum og sérstaklega leikmönnunum veldur þetta óróa og jafnvel taugaveiklun .
" " Það hefur engin áhrif að skipta um þjálfara " Brottrekstur þjálfara er eins og mænuviðbragð þegar illa gengur , en breytir litlu .
Sú var að minnsta kosti niðurstaða fræðimanna í Münster og Kassel , sem greindu rúmlega 150 þjálfaraskipti á árunum 1963 til 2009 .
" Það hefur engin áhrif að skipta um þjálfara , " segir Andreas Heuer , sem stýrði rannsókninni .
Lið sem skipti um þjálfara spili nákvæmlega jafn vel eða illa og lið sem ekki skipti um þjálfara .
Heuer og félagar notuðu ýmis viðmið í rannsókninni og var ekki bara miðað við hversu mörg stig lið fengu , heldur einnig hversu mikið var skorað .
Til að sjá mætti árangur urðu þjálfaraskiptin að hafa átt sér stað eftir tíundu umferð og fyrir þá 24 .
Í skýrslunni kemur meðal annars fram að þjálfarar séu iðulega reknir hafi tveir síðustu leikir tapast stórt .
Í fyrstu leikjunum eftir skiptin gangi yfirleitt betur .
Höfundar rannsóknarinnar segja að það komi hins vegar þjálfaraskiptunum ekkert við .
Reglan sé sú að lið rétti úr kútnum eftir að hafa fengið slæma útreið í tvígang hvort sem þau skipta um þjálfara eða ekki .
Þá sé ekki óalgengt að liðum , sem gangi illa og spili undir getu á fyrri hluta leiktímabils , gangi betur á því síðara , hvað sem líður þjálfaraskiptum .
Samfella betri en tíð skipti " Vissulega verður að meta hvert tilfelli fyrir sig , en stöðugleiki og samfella í þjálfaramálum hjá félögum þar sem stefnan er skýr tryggir til lengri tíma ávallt betri árangur en stöðug þjálfaraskipti .
" Joachim Löw , þjálfari þýska landsliðsins , telur tíð þjálfaraskipti hjá þýskum liðum til vandræða .
