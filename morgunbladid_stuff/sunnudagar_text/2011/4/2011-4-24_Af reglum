Öll könnumst við við það að ákveðin málnotkun fylgir vissum stéttum og starfshópum .
Bifvélavirkjar hafa á hraðbergi orð og talshætti sem sum okkar þekkja ekki ; við þurfum ekki á þeim að halda í lífinu ; treystum bara sérfræðingunum fyrir því sem er ofar okkar skilningi – og borgum fyrir .
Einn þessara starfshópa eru fasteignasalar sem þurfa nauðsynlega að geta lýst vörunni sem þeir selja , sem sé húsum og íbúðum .
Okkur sýnist í fljótu bragði að það sé létt verk og löðurmannlegt og krefjist ekki verulegs orðaforða eða kunnáttu í máli ; nokkurn veginn sama upptalning á eiginleikum húsnæðis birtist okkur dag eftir dag , ár eftir ár .
Þó er áberandi að sumir þessara góðu manna þurfa nauðsynlega að taka sig á .
Lítum til dæmis á þessa íbúð : Skipalón – 3-ja herb Sex 3ja herb .
rúmgóðar íbúðir með tveimur svölum og tveimur baðherbergjum .
Íbúðirnar eru skilaðar fullbúnar án gólfefna .
50 ára og eldri .
Verð frá 26.3 millj Allir muna víst eftir því að þegar við lærðum íslensku í grunn- og framhaldsskólum skorti ekkert á að við yrðum að læra ákveðnar reglur .
Nokkrar þessara reglna eru nú úr sögunni , voru kannski alltaf vafasamar , og enginn tekur lengur mark á þeim .
Þótt þessar reglur væru misvel þegnar verður að viðurkennast að þær hafa margar hverjar komið sér vel í lífinu , jafnvel fyllt okkur öryggi ; við kunnum regluna og erum því viss í okkar sök er við notum tungumálið .
Í auglýsingunni um íbúðina á Skipalóni þverbraut fasteignasalinn tvær reglur sem hann lærði í skóla .
Þessar : 1 .
Orðið svalir er ekki notað í eintölu ( svöl ) .
Þess vegna verðum við að skrifa og segja tvennar svalir .
Ein svöl , tvær svalir koma því ekki til greina .
Af sömu ástæðu segjum við ekki tvær buxur , heldur tvennar , ekki eitt skæri , heldur tvenn .
Fasteignasalar þurfa starfs síns vegna oft að útmála gildi ákveðinna íbúða vegna þess að þeim fylgja svalir .
Því er næsta nauðsynlegt að kunna þessa góðu reglu .
2 .
" Íbúðirnar voru skilaðar " er náttúrlega ekki boðlegt .
En gæfan skælbrosir við okkur ; það er nefnilega til regla .
Hún segir okkur að ef andlag er í þágufalli í germyndarsetningu heldur það áfram að vera í þágufalli sé setningunni breytt í þolmynd .
Sögnin að skila stýrir , eins og alkunna er , þágufalli ; ég skilaði bókunum , ég skilaði íbúðunum .
Því verða setningarnar svo í þolmynd : Bókinni var skilað , íbúðinni var skilað ( setningarnar " bækurnar voru skilaðar " og " íbúðirnar voru skilaðar " eru ótækar með öllu ) .
Nú er það svo að sagnir eru mishættulegar í þessu tilliti .
Sögnin að bjóða hefur t.d. reynst mörgum lítt viðráðanleg þegar kemur að þolmyndinni .
Fyrir skömmu birtist þetta á visir.is sem fyrirsögn fréttar : Forsetahjónin ekki boðin .
Fréttin sem fylgdi hófst síðan svo : " Íslensku forsetahjónunum er ekki boðið til brúðkaups Vilhjálms prins í Bretlandi .
" Þetta þóttu mér reyndar góð tíðindi og tók mér drjúgan tíma til að samgleðjast umræddum forsetahjónum .
Fátt held ég geti verið leiðinlegra en sitja og standa , jafnvel nærast , í óratíma með helstu merkikertum álfunnar , jafnvel heimsins alls – þar sem hattasýning yfirstéttarkvenna er eitt helsta fréttaefnið þegar upp er staðið .
En snúum okkur að öðru .
Hvort voru forsetahjónin boðin í brúðkaup eða forsetahjónunum boðið ? Hér gildir sama regla og ég lýsti hér að ofan .
Sögnin að bjóða stýrir þágufalli þegar tekur til þeirra sem er boðið ; ég bauð forsetahjónunum í mat .
Þess vegna segjum við og skrifum : Forsetahjónunum var boðið í mat ( af mér ) .
Þannig er ljóst að reglur geta komið sér afar vel .
Þær eru ekki alltaf skemmtilegar , stundum líka torskildar .
En með reglurnar í malnum erum við betur sett , öruggari og verður síður á .
Þeir sem reglur kunna þurfa þá síður að lesa um sjálfa sig í Tungutaksgrein Morgunblaðsins – sem er augljós kostur ! 