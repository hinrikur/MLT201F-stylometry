Ég er um það bil að ljúka lestri á bók eftir Max Frisch , Montauk , sem er sérkennilegt verk , einskonar stílfærðar minningar , og mundi líklega kallast skáldævisaga í dag .
Max Frisch var svissneskur höfundur og er sennilega helst þekktur hér af leikritunum Biedermann og brennuvargarnir og Andorra , auk skáldsögunnar Homo Faber sem hefur verið þýdd .
Montauk skrifaði hann kominn á sjötugsaldur og umgerð bókarinnar er lýsing hans á stuttu ástarævintýri í Bandaríkjunum , með þarlendri konu sem er mun yngri en hann .
Bókin er óvenjuleg í byggingu og má segja að hún raðist smám saman upp líkt og mósaíkmynd .
Hann hleypur fram og aftur í tíma , notar ýmist fyrstu eða þriðju persónu um sjálfan sig .
Hann rifjar upp minningar úr barnæsku sinni , en meginhluti bókarinnar fjallar þó um samskipti hans við fyrrverandi eiginkonur sínar og ástkonur og hann hlífir sjálfum sér hvergi í lýsingum , er nánast nöturlega hreinskilinn á köflum .
Auk þessa rýnir hann í líf sitt sem rithöfundur í áranna rás , og sú hlið á ævi hans hlýtur svipaða meðferð og ástalífið , hann sviptir burt ýmsum hulum og goðsagnakenndum blæ sem gjarnan hvílir yfir ferli heimsþekktra höfunda , en hann stóð einmitt á hátindi vinsælda sinna um þetta leyti og var meðal annars mjög eftirsóttur fyrirlesari í Ameríku .
Nú bý ég ekki svo vel að geta lesið Frisch á þýsku svo vel sé og er með hann í enskri þýðingu , sem þó er talin mjög vönduð .
Eftir þessari bók að dæma , og svo Homo Faber sem ég hafði lesið áður á íslensku , er Frisch stílisti sem á sér fáa líka .
Hann hefur einhvern tón sem er algerlega hans eigin , þó ef til vill mætti líkja honum við t.d. Heinrich Böll að einhverju leyti , og þá á ég kannski helst við Írsku dagbækurnar eftir Böll .
Næmi Frisch á landslag , umhverfi og andrúm allt er með fádæmum og þessi þáttur í bókinni fellur fullkomlega að þeirri sögu sem hann hægt og hægt leiðir fram og gefur skýra en nokkuð napra mynd af manninum bak við rithöfundinn Max Frisch .
Þetta er tregafull bók , en þó alls ekki laus við húmor , og vekur hugann með ýmsu móti .
