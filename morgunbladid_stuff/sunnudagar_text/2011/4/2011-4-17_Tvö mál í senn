Við lifum í fjöltyngdum heimi .
Allt í kringum okkur eru áletranir á erlendum málum , oftast ensku , og öllu því dóti sem við hlöðum í kringum okkur fylgir leiðarvísir á ensku sem við berjumst í gegnum .
Við tölum íslensku heima hvert við annað en hlustum á ensku í sjónvarpinu , margir lesa jöfnum höndum bækur á íslensku og erlendum málum , eiga erlenda vini eða tala ensku í vinnunni .
Túlkun af einu máli á annað krefst mikillar þjálfunar , að geta lesið eða hlustað á eitt mál en talað og skrifað annað jafn óðum .
Allur almenningur er í þeirri stöðu að þurfa á þessari leikni að halda en fólk hefur mismikla þjálfun í að halda tveimur tungumálum aðgreindum og tungumálakunnáttan er mismikil .
Við lærum erlend tungumál í skólum til að geta tekið þátt í samfélagi þjóðanna , til að geta tekið þátt í samtímanum .
Samtíminn er alþjóðlegur og okkur er nauðsynlegt að geta lesið bækur , horft á sjónvarp , lesið leiðbeiningar með varningi , átt samskipti við fólk , þegið hugmyndir og fróðleik og tekið þátt í að móta samtímann eins og aðrir .
Fyrsta mars síðastliðinn hélt Microsoft á Íslandi mjög áhugaverða ráðstefnu um notkun upplýsingatækni í skólastarfi .
Þarna voru saman komnir kennarar og kerfisstjórar úr allmörgum skólum til að bera saman bækur sínar og miðla nýjungum og reynslu .
Ekki er langt síðan tungutak tölvufólks var nokkurn veginn óskiljanlegt öllum almenningi , bæði var tæknin framandi og öll hugtök á ensku .
Orðræða um tölvumál var eftir því , fólk öpplódaði data á sörverinn gegnum múltprósess í módúlum og allt var síðan displeiað á þartilgerðum mónitor .
Þegar fólk sló inn texta eins og margir höfðu gert á ritvél um árabil var hann jústeraður við margin á rúlernum og ef einhverju þurfti að breyta mátti alltaf kötta og peista eða bara delíta .
Allt klabbið var síðan seivað í lokin .
Nú kvað við annan tón .
Flestir fyrirlesarar voru bærilega skiljanlegir og gerðu sitt besta til að tala íslensku .
En það er ekki auðvelt að tala um hugbúnað á íslensku þegar allar áletranir og aðgerðir á skjánum birtast á ensku .
Slíkt krefst þjálfunar .
En þau forrit sem mestu skipta fyrir allan almenning eru með íslensku viðmóti , stýrikerfið Windows og Office-böggullinn .
Þetta tvennt mætir langflestum landsmönnum daginn langan á skjánum , bæði heima og í vinnu .
Microsoft hefur um árabil séð til þess að íslenska er jafn sjálfsögð á skjánum og tungumál hvaða menningarþjóðar annarrar sem vill líta á sig sem þátttakanda í samtímanum .
Ástæða þess að sumir nota ennþá ensku er önnur .
Kunningi minn fór í veiðibúð um daginn .
Afgreiðslumaðurinn var greinilega ákafur laxveiðimaður og vildi gjarnan miðla reynslu sinni og þekkingu .
Tungutak afgreiðslumannsins fór alveg eftir því hvaða áletranir voru á varningnum .
Hann sýndi kunningja mínum fesant teil fjaðrir og píkokk hörl , dökk wings og efni í dræ flæs .
Flugulínurnar voru með sinking tip og sjútíng hedd og við bætast líderar sem ekki má vanta í góðu veiðivesti með spesíal kóting .
Áletranir hafa mikil áhrif á það tungutak sem við notum .
Sennilega þarf sérstaka gáfu eða þjálfun til að halda tungumálum svo vel aðgreindum í huga sér að geta talað eitt mál en haft annað fyrir augunum .
Áletranir á veiðivarningi skipta kannski ekki höfuðmáli fyrir nútíð og framtíð íslenskrar tungu en það gerir íslenskt viðmót í tölvum .
Að lokum : Vegna tvíræðrar dagskrárkynningar Ríkisútvarpsins vil ég minna á að hefð er fyrir því að vika hefjist á sunnudegi .
Vikan fyrir páska heitir dymbilvika , en páskavika er sú vika sem hefst með páskum .
Sú málvenja , sem finna má orðabókum , að kalla dymbilviku páskaviku veldur óæskilegri óvissu .
Lifið heil .
