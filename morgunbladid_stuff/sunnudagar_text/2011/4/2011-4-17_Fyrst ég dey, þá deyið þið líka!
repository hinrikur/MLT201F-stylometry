Hjálp , hjálp .
Mamma ók bílnum bara út í vatnið , " veinaði hinn tíu ára gamli La ' Shaun Armstrong þegar honum tókst loksins að stöðva bíl á hraðbraut við Hudson-ána í borginni Newburgh , norður af New York , að kvöldi síðastliðins þriðjudags .
Konan sem nam staðar , Meave Ryan , bað drenginn , sem var holdvotur , að hoppa upp í bílinn .
Því næst ók hún sem leið lá niður að staðnum , þar sem drengurinn sagði að móðir sín hefði ekið út í ána .
Ekkert var að sjá , þannig að Ryan ók rakleiðis á næstu slökkviliðsstöð og gerði viðvart .
Ekki tók langan tíma að fá frásögn La ' Shauns litla staðfesta .
Móðir hans , hin 25 ára gamla Lashanda Armstrong , hafði ekið út í ána með börn sín fjögur innanborðs .
La ' Shaun komst út úr bílnum af sjálfsdáðum og synti í land í ísköldu vatninu en móðir hans og þrjú yngri systkini , Landen ( 5 ára ) , Lance ( 2 ára ) og Lainaina Pierre ( 11 mánaða ) , voru öll drukknuð þegar að var komið .
Þau voru öll inni í bílnum .
Bíllinn var ekki á miklu dýpi , skammt frá bakkanum en á móti kemur að vatnið á þessum slóðum er afar gruggugt .
Fyrir vikið dregur lögregla þá ályktun að hefði drengurinn ekki sloppið út hefði málið örugglega verið flokkað sem mannshvarf og jafnvel ekki verið upplýst í bráð .
Engin önnur vitni en La ' Shaun litli virðast hafa verið að atburðinum .
Deildi við barnsföður sinn Meave Ryan tjáði The New York Times að drengurinn hefði upplýst sig um að móðir sín hefði verið í miklu uppnámi þetta kvöld .
Hún hefði verið staðráðin í að svipta sig og börn sín lífi .
" Fyrst ég dey , þá deyið þið með mér , " á hún að hafa sagt .
Þegar út í vatnið var komið mun La ' Shaun hafa sagt Meave að móðir sín hefði fengið bakþanka .
" Guð minn góður , ég er að gera mistök , ég er að gera mistök .
" Drengurinn sagði að hún hefði reynt að setja bílinn í bakkgír en það hefði verið um seinan .
Þá braut La ' Shaun sér leið út úr bílnum .
Meave hefur eftir drengnum að móðir hans hafi verið í uppnámi eftir deilur við föður yngri barnanna þriggja , Jean Pierre , en þau bjuggu ekki saman .
Deilan mun hafa staðið um framhjáhald .
Armstrong hringdi í föður sinn skömmu áður en hún framdi voðaverkið og hótaði að vinna sér mein .
Hann var staddur hjá systur sinni og hringdi hún í neyðarlínuna .
Í framhaldinu var lögregla send að heimili fjölskyldunnar .
Hún greip í tómt .
Lögreglustjóri Newburgh , Michael Ferrara , staðfestir þetta og bætir við að föðursystir Armstrong sem hringdi hafi óttast að hún ætti í harðvítugum heimiliserjum , jafnvel átökum .
" Ég heyrði ópin í börnunum í bakgrunninum , " segir föðursystirin , Angie Gilliam .
Nágrannar staðfesta við The New York Times að Armstrong og Pierre hafi deilt heiftarlega áður en hún ók á brott með börnin .
Gilliam fór ásamt hópi ættingja að staðnum , þar sem Armstrong ók út í ána , í vikunni og lagði þar blóm og leikföng til minningar um frænku sína og börnin .
Hún var í mikilli geðshræringu og var að vonum ekki spennt fyrir að úttala sig við fjölmiðla , staðfesti þó að La ' Shaun litli myndi dveljast hjá henni .
Þá mælti Gilliam stuttlega eftir frænku sína : " Hún var góð móðir .
Enginn veit hvað frænka mín gekk í gegnum .
" Borgarbúar harmi slegnir Fólk er að vonum harmi slegið í Newburgh og hefur borgarstjórinn , Nicholas Valentine , lýst því yfir að um sé að ræða mesta harmleik sem um getur þar um slóðir .
Borgin er tæpa eitt hundrað km norður af New York-borg og kemst sjaldan í heimsfréttirnar .
Þar búa um þrjátíu þúsund manns að staðaldri .
Bjuggu ekki saman – og þó Lashanda Armstrong og Jean Pierre kynntust í gagnfræðaskóla .
Þau bjuggu ekki saman en umgengust mikið enda áttu þau þrjú börn saman .
Heimildum ber ekki saman um hvort þau hafi verið par eður ei .
Nágranni þeirra , Steve Sheehan að nafni , tjáði The New York Times að þau hefðu gert flesta hluti saman eins og hjón en leigusalinn , John Boubaris , segir Armstrong í tvígang hafa beðið sig að skipta um lás á íbúðinni til að halda Pierre í skefjum , síðast fyrir tveimur mánuðum .
" Hún kvaðst ekki vilja neitt með hann hafa , eigi að síður var hann hérna öllum stundum , " segir Boubaris .
Þá ræðir blaðið við konu , Sharon Ramirez , sem gengst við því að hafa átt í sambandi við Pierre .
Það var meðan systir hans bjó í sömu íbúð og Armstrong flutti í með börnin fyrir um ári .
" Hann sagði mér að hann ætti börn en neitaði að vera í sambandi við móður þeirra , " segir hún .
Lögregla í Newburgh hefur staðfest að hún hafi ekki í annan tíma haft afskipti af Jean Pierre , hvorki fyrir heimilisofbeldi né aðrar sakir .
