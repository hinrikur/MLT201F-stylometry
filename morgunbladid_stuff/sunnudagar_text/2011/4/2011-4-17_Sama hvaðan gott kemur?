Ég sat og spjallaði við ágætan félaga minn í vikunni , sem var nánast froðufellandi yfir framgöngu Ólafs Ragnars Grímssonar , forseta Íslands , á blaðamannafundi á Bessastöðum á sunnudag og á Bloomberg-fréttaveitunni á mánudag og í BBC á þriðjudag .
Hann kallaði þetta " framgöngu " en ég leyfði mér að kalla þetta hinu jákvæða nafnorði " frammistöðu " .
Raunar hefur þessi góði maður verið meira og minna froðufellandi , síðan forsetinn synjaði Icesave staðfestingar öðru sinni og vísaði málinu til ákvörðunar þjóðarinnar og þar á undan hafði hann froðufellt með reglulegu millibili í heilt ár , eða frá því að forsetinn synjaði Icesave-lögum staðfestingar í fyrra skiptið .
Ég sagði eitthvað á þá leið , að það væri mér vissulega kvalafullt , að hrósa forsetanum fyrir góða frammistöðu , vegna þess að ég vissi innst inni að forsetinn gerði aldrei neitt , né segði nokkurn skapaðan hlut , nema hann væri búinn að vega það og meta sérstaklega , að það sem hann segði eða gerði , kæmi sér persónulega vel fyrir forseta Íslands .
Svo bætti ég við : " En kæri minn .
Þótt það hafi verið af eigingjörnum ástæðum sem forsetinn tók þennan pól í hæðina og markmiðið hafi verið að rísa svolítið í vinsældavísitölunni , þá getum við alveg horft framhjá því og sagt sem svo : Það er sama hvaðan gott kemur .
" Ekki varð nú þetta ígrundaða og rólega svar mitt til þess að róa félagann : " Nei ! Hér hefur þú einmitt á röngu að standa .
Það er alls ekki sama hvaðan gott kemur .
Og þetta útspil forsetans mun hafa þær afleiðingar í för með sér , að við sitjum uppi með þennan óþolandi , sjálfhverfa og sjálfupptekna forseta , í enn önnur fjögur árin , þegar kjörtímabil hans rennur út eftir rúmt ár .
Þá mun það blasa við þjóðinni að hafa forseta yfir sér í 20 ár samtals ; forseta sem var eitt sinn í Framsóknarflokknum og síðar í Alþýðubandalaginu og fór sem kafbátur um íslenska pólitík , þar til hann laumaði sér inn á Bessastaði , í enn einu dulargervinu – leikbúningi landsföðurins .
" Það er greinilegt að frammistaða forsetans í erlendum fjölmiðlum vekur blendnar tilfinningar meðal fólks .
Þar tjaldar hann öllu því , sem okkur blaðamönnum þótti hvað mest óþolandi við hann , þegar hann var í flokkapólitíkinni , þ.e. fljúgandi mælsku ; því að skjóta sér undan að svara þegar honum sýnist svo ; því að láta sem hann heyri ekki spurningar , ef það hentar honum .
Og við Íslendingar , a.m.k. þeir sem hafa frá upphafi verið andvígir því að axla skuldir annarra og gangast í ábyrgð fyrir þeim , með því að sætta okkur við hærri skattheimtu og versnandi lífskjör , sættum okkur vel við málatilbúnað forsetans , þótt við sjáum velflest í gegnum hann .
Við ypptum bara öxlum og segjum : Það er sama hvaðan gott kemur ! En aðrir , sem vildu óðir og uppvægir fá að borga Icesave sjá bara rautt þegar þeir heyra í forsetanum .
Guðbergur Bergsson , það mæta skáld , skrifaði fyrr í vikunni grein í spænska stórblaðið El País .
Þýðingin er fengin úr DV , en Guðbergur skrifaði m.a. : " Stærstu sökina á íslenska efnahagshruninu ber að miklu leyti núverandi forseti lýðveldisins , Ólafur Ragnar Grímsson , sem er ráðvilltur mikilmennskubrjálæðingur .
Hann er fyrrverandi þingmaður sem skipti nokkrum sinnum um flokk meðan hann starfaði í stjórnmálum , hann fór úr einum flokki í annan en glataði að lokum trúverðugleika sínum vegna hentistefnu sinnar .
En samstundis fann hann sér aðra hillu : forsetaembættið .
Síðastliðin fimmtán ár er gjöf þjóðarinnar til þessa manns sem er svo líkur þjóðinni sjálfri , þjóð sem hefur verið ringluð og einangruð frá meginlandi Evrópu og evrópskri hugsun í margar aldir ...
" Hvað sem annars má segja um forsetann , þá verður því seint haldið fram að Ólafur Ragnar sé óumdeildur maður .
