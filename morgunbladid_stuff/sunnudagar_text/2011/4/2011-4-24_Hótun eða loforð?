Það var áhugavert að fylgjast með því í íslenskum og erlendum fjölmiðlum hvernig hollensk stjórnvöld og bresk stjórnvöld brugðust við þegar fyrir lá að íslenska þjóðin hafði í þjóðaratkvæðagreiðslu hafnað Icesave-lögum öðru sinni .
Einhver undirtylla í fjármálaráðuneyti Breta hafði íslensku þjóðina á hornum sér en ekki heyrðist múkk frá forsætisráðherranum eða fjármálaráðherranum .
Þannig að Bretar ætla augljóslega ekkert að fara á límingunum þótt þjóðin hafi sagt nei við Icesave .
Hollendingar líta málið greinilega mun alvarlegri augum en vinir þeirra og bandamenn Bretar því það var sjálfur fjármálaráðherra Hollands , Jan Kees de Jager , sem krafðist þess að Íslendingar greiddu vexti af þeirri upphæð sem ríkissjóður Hollands greiddi eigendum Icesave-reikninga þar í landi .
En de Jager kallinn var ekkert að hafa orð á því að hollensk stjórnvöld , rétt eins og þau bresku , tóku það upp hjá sjálfum sér að greiða upphæðirnar út til reikningseigendanna og höfðu hvorki samráð um það við íslensk stjórnvöld né voru þau beðin um að gera slíkt af íslenskum stjórnvöldum .
Samt telja þessar þjóðir að við eigum að greiða vexti af fjárútlátum þeirra sem við báðum ekki um .
Sérkennilegt , ekki satt ? Svo kom þessi líka dýrlega frásögn af ræðu de Jager í hollenska þinginu þar sem hann sagði að Hollendingar hygðust koma í veg fyrir aðild Íslands að Evrópusambandinu leystist Icesave-deilan ekki .
Veslings kallinn hélt augljóslega að hann væri að setja fram hótun sem ógnaði sálarró lítillar þjóðar lengst norður í Atlantshafi .
Vitið þið , lesendur góðir , um einhvern , sem fór að titra og skjálfa á beinunum , við tilhugsunina um að við fengjum ekki að ganga í Evrópusambandið ? Mér kemur enginn í hug , nema þau Össur Skarphéðinsson utanríkisráðherra og Jóhanna Sigurðardóttir forsætisráðherra .
Fólkið í ríkisstjórn sem má ekkert vera að því að beita sér fyrir lausnum í atvinnumálum , skuldavanda heimilanna , leggja lóð á vogarskálar svo hér takist kjarasamningar og horfa til framtíðaruppbyggingar í þessu landi .
Nei , þau eru svo upptekin af því að reyna að toga þjóðina óviljuga inn í Evrópusambandið að ekkert annað kemst að .
Þau gefa nú lítið fyrir röksemdir í þá veru að mikill meirihluti þjóðarinnar vill alls ekki að Ísland gangi í Evrópusambandið , því þau vita svo miklu betur og þeim lætur svo vel að hafa vit fyrir þjóðinni ! Ætli sé ekki hægt að semja við de Jager að hann fari bara í áróðursherferð um gjörvalla Evrópu og kynni það sameiginlega sjónarmið sitt og íslensku þjóðarinnar , að það sé ekkert vit í því fyrir Ísland að ganga í Evrópusambandið ? Hann gæti a.m.k. gaukað eins og einu langlínusímtali að breskum stjórnvöldum svo þau sæju líka ljósið .
Þá vill de Jager líka að Alþjóðagjaldeyrissjóðurinn þrýsti á okkar aumu þjóð að ganga frá Icesave-málinu og greiða " skuldir sínar " eins og það var orðað í einni fréttinni .
En hvergi minntist hann á þann lagalega ágreining sem er uppi milli Íslands annars vegar og Hollands og Bretlands hins vegar , um það hvort stofnað hefði verið til skuldar af okkar hálfu .
Hvað segja þau Össur og Jóhanna nú ? Skötuhjúin sem hafa haldið því fram að engin tenging væri á milli Icesave og Evrópusambandsumsóknar ? Er þetta ekki alltaf að verða pínlegra fyrir ríkisstjórnina .
Var ekki líka holur hljómur í rödd þeirra Steingríms J. Sigfússonar fjármálaráðherra og Árna Páls Árnasonar efnahagsráðherra um síðustu helgi , þar sem þeir lögðust í víking til Washington DC og töluðu fyrir íslenskum hagsmunum ? Ný reynsla fyrir þá tvo , ekki satt ? Nú var ekki að merkja á þeim að heimsendir vofði yfir þjóðinni , þótt nei hefði verið sagt í Icesave .
Nei , hér var bara allt í stakasta lagi og bjart framundan .
Þegar þeir kynntu málstað Íslands fyrir stjórn Alþjóðagjaldeyrissjóðsins og talsmönnum lánshæfismatsfyrirtækja voru þeir búnir að gleyma hverju orði sem úr munni þeirra kom í aðdraganda þjóðaratkvæðagreiðslunnar .
Trúverðugleiki ríkisstjórnar Íslands er vitanlega fyrir margt löngu horfinn út í veður og vind en batnandi mönnum er best að lifa .
