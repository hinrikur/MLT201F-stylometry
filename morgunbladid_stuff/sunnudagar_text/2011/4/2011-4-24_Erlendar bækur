Guy Saville – The Afrika Reich * * -- Hér hefði maður haldið að væri komin uppskrift að kraftmiklum reyfara : Sjóðum saman ævintýrabók með hetjuívafi um mann sem glímir við erfiða fortíð og illvígan kokkál og látum hana gerast í Afríku í heimi þar sem Bretar og Þjóðverjar sömdu frið í seinni heimsstyrjöldinni sem gerði Þjóðverjum kleift að leggja undir sig meginland Evrópu og stóran hluta Afríku .
Víst er þetta skemmtileg hugmynd en mun betur hefði þurft að vanda til úrvinnslunnar ; bráðspennandi sprettir detta niður í loðmollulegt ofbeldi og atburðarásin verður fljótlega fyrirsjáanleg .
Mark Oliver Everett – Things the Grandchildren Should Know * * * ½ Mark Oliver Everett þekkja væntanlega festir sem e , en það er listamannsnafn hans og hefur verið frá því áður en hann setti á stofn hljómsveitina Eels .
Eins og kemur fram í þessari sjálfsævisögu átti hann erfiða æsku og í raun býsna erfitt líf eins og sést meðal annars á því að þegar hann er bráðungur kemur hann að föður sínum andvana , systir hann varð ólæknandi fíkill og svipti sig lífi og móðir hans lést af illvígu krabbameini .
Everett dregur og ekkert undan í lýsingum sínum , en er þó ekki að velta sér upp úr neinu , frekar að reyna að vera heiðarlegur og einlægur sem tekst býsna vel .
Samhliða fjölskyldusögunni segir hann okkur síðan frá tónlistarferlinum og sigrum og ósigrum á því sviði .
Það kemur reyndar fátt á óvart í þeirri frásögn ; víst vilja plötufyrirtæki bara græða peninga , þau eru ekki í þessu fyrir listina þótt þar sé oft að finna áhugasamt og vandað fólk .
Matt Haig – The Radleys * * ½ - Nú langar alla að skrifa vampírusögur og kemur ekki á óvart – það virðast líka allir vilja lesa slíkar bækur .
Þessi breska saga er þó óvenjuleg vampírusaga um margt , en hún segir frá vampírum sem búa í enskum smábæ og haga sér hreint ekki eins og blóðsuga er siður .
Foreldrarnir hafa nefnilega ákveðið að reyna að lifa sem eðlilegustu lífi og í því felst meðal annars að þau hafa ekki sagt börnum sínum frá því hvern vegna þau þola svo illa sól , eru svo þróttlítil og þola illa almenna fæðu .
Allt kemst þó upp um síðir þegar durtur reynir að nauðga unglingsdóttur þeirra hjóna og náttúra hennar grípur inn í .
Þegar svo bróðir fjölskylduföðurins , sem er vitanlega vampíra líka , skýtur upp kollinum er fjandinn laus .
Skemmtileg saga og bráðfyndin á köflum , þótt endirinn sé kannski fulleinfaldur .
Árni Matthíasson arnim@mbl.is 