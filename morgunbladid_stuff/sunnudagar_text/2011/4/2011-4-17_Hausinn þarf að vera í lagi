Það er pennastokkur á skrifborðinu sem Ólafur Jóhann Ólafsson hefur átt í þrjátíu ár .
" Maður breytir ekki neinu , " segir hann .
" Þorir það ekki .
Maður er hjátrúarfullur .
" Tilvera Ólafs Jóhanns hverfist um Central Park í New York , þó að ræturnar liggi á Íslandi .
Það liggur því beint við að heimsækja hann stuttlega á skrifstofuna í Time Warner-byggingunni að morgni dags , en Ólafur Jóhann er yfir stefnumótun samsteypunnar .
" Ég reyni að sjá breiðu línurnar fram í tímann , " segir hann .
" Að öðru leyti snýst þetta um daglegt streð .
Ef stefnumótunin leiðir ekki til daglegra ákvarðana er hún lítils virði .
Þetta er ekki ólíkt því að skrifa bók .
Útlínurnar liggja fyrir og bókin verður til jafnt og þétt með endalausu puði , það tekur nokkur ár að púsla henni saman .
" Á skrifstofunni er lítill íburður og helst að þar glampi á heila röð af verðlaunabikurum sem Ólafur Jóhann hefur stillt uppi við vegg undir bókahillum .
" Þetta eru bikarar frá knattspyrnumótum innanhúss í borginni , " segir hann .
" Ég hef einmitt nefnt að ég vilji fá meiri lýsingu á þá svo að hégóminn fari ekki leynt ! Yfirleitt spila ég fótbolta í hádeginu .
Þá verður eftirmiðdagurinn eins og annar morgunn – ég hef gott þrek fram á kvöld .
Mér finnst fátt eins leiðinlegt og að borða hádegismat .
Ég læt mér yfirleitt nægja 5-10 mínútur .
" Næsti áfangastaður á Manhattan er fótboltasalur við breiðgötuna Columbus , þar sem átta karlmenn kljást um leðurtuðru á fjórðu hæð , tvö lítil mörk við sitt hvorn endann , og Ólafur Jóhann merkilega slunginn við að finna netmöskvana – ljóst að hann hefur áunnið sér virðingu félaga sinna fyrir bragðið .
Á meðal þeirra sem taka þátt í átökunum er fréttamaður ABC-sjónvarpsstöðvarinnar , Bob Woodruff , sem hlaut alvarlega höfuðáverka á vettvangi stríðsins í Írak , en gefur þó ekkert eftir í tæklingum á Manhattan .
Svo liggur leiðin heim til Ólafs Jóhanns , upp í gegnum íbúðina , sem er á fjórum hæðum , en þó ekkert gímald .
Á þriðju hæð eldhús , þar sem við fáum kaffi og með því .
– Ertu kaffisvelgur eins og margir höfundar ? " Nei , ég drekk ekki mikið kaffi .
Ég byrja alltaf með kaffibolla á morgnana og hjónabandssælubita .
Það er morgunmaturinn ásamt lýsi , appelsínusafa og jógúrt .
Ég þarf þennan eina bolla til að hrökkva í gang , svo kannski hálfan í viðbót klukkutíma seinna .
Ég er mikill matmaður en ég borða létt í hádeginu því mér finnst það hægja á mér seinnipartinn ef ég borða mikið .
Gríp kannski samloku eða salat eða fiskbita .
En kvöldmaturinn skiptir máli , því við hjónin höfum bæði gaman af því að elda .
Ég fæ mér þá vínglas með .
" – Ég var ekki viss um að þú bragðaðir áfengi .
Ekki eftir lestur á Aldingarðinum þar sem áfengi er stundum þúfan sem veltir hlassinu og setur hversdagslífið úr skorðum .
" Mér þykir gott vín mjög gott , svo gott að ég passa mig að misnota það ekki .
Það kemur niður á manni daginn eftir og ég tími ekki að sólunda tímanum sem er manni fjandi naumt skorinn .
Ég er ekki hrifinn af fylliríi þó að ég sé enginn góðtemplari .
Pabbi bragðaði ekki vín , við erum ólíkir að því leyti .
En það var allt öðruvísi , á þeim tíma var ekkert úrval af góðum vínum á Íslandi .
Annaðhvort drukku menn koníak , viskí eða vodka – eða ekki neitt .
Yfirleitt fæ ég mér vín með kvöldmat .
En mér finnst vonlaust að fá mér vín í hádeginu þá get ég afskrifað það sem eftir er af deginum .
" – En þegar þú skrifar ? " Nei , aldrei .
Mig minnir að ég hafi prófað einhverjar fingraæfingar endur fyrir löngu eftir að hafa fengið mér í glas .
Auðvitað var það ónýtt .
Ég held að ég hafi meira að segja séð það strax .
Ef menn ætla að reyna að leysa erfiða stærðfræðijöfnu eftir að hafa fengið sér vín , þá kann það að bögglast fyrir þeim .
Það sama á við um skriftir .
Hausinn þarf að vera í lagi .
" Loks höldum við áfram upp á kontór rithöfundarins á fjórðu hæð .
Þar eru svalir á þakinu með ómótstæðilegu útsýni yfir Central Park og til bygginganna handan garðsins .
En kontórinn er lítill , bókahillurnar margar fyrir lítið herbergi , og þar hanga myndir af fiðrildum og fuglum .
" Ég fór bara í búð og keypti gamlar eftirprentanir .
En tússmyndirnar eru eftir Hörð Ágústsson sem var mikill fjölskylduvinur þegar ég var strákur .
" – Einn af forstjórum Time Warner , rithöfundur og þriggja barna faðir .
Hvernig ferðu að því að finna tíma í sólarhringnum fyrir þetta allt ? " Maður finnur alltaf tíma fyrir það sem skiptir mann máli og manni finnst maður verða að gera .
Ég skrifa aðallega á morgnana , byrja nokkuð snemma , stundum klukkan sex , stundum sjö , um helgar kannski átta .
Ég skrifa fjóra til fimm tíma á dag um helgar , ekki eins lengi á virkum dögum .
En ég skrifa ekkert á kvöldin og einhvern veginn tekst þetta .
Ég bý að því að vera skipulagður og er náttúrlega galinn að því leyti að ég er alltaf að – ég kann ekki að gera ekki neitt .
Það er nokkuð sem mig langar að læra og öfunda fólk sem tekst það en ég þarf alltaf vera að , hvort sem það er að skrifa , sinna vinnunni , stússa með fjölskyldunni eða spila fótbolta .
Ég þarf stímúlasjón en svo er auðvitað ansi margt sem freistar mín ekki .
Ég sinni til dæmis samkvæmislífi illa .
Í mínu starfi gæti ég verið í endalausum dinnerum en ég forðast þá .
Þá vil ég frekar vera með familíunni .
Menn finna tíma í það sem skiptir þá máli og þá fellur hitt útbyrðis .
" – " Sjálfur skil ég þá vel sem dreymir um að sameina borgaralega tilveru innra lífi listamannsins ...
" Þannig skrifarðu í Sakleysingjunum .
Þetta eru ólíkir heimar .
" Þeir eru það að mörgu leyti .
En það skiptir líka máli hvernig menn haga sér .
Í formúlunni eru þetta ólíkir heimar en það er hægt að flakka á milli .
Þeir sem gera það eru kannski ekki eins og allir aðrir í hvorugum þeirra , en það verður bara að hafa það .
Maður verður að feta sína eigin slóð .
" Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 