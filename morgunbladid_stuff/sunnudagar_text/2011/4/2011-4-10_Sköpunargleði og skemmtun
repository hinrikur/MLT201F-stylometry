Verksmiðjuhúsnæðið við Skúlagötu 28 þar sem Kexverksmiðjan Frón var til húsa áratugum saman varð Pétri Marteinssyni og félögum hans að innblæstri .
Þá langaði að gera eitthvað með þetta húsnæði og fannst staðsetningin skemmtileg og varð niðurstaðan sú að opna hostel .
Það hefur fengið nafnið Kex og verður opnað í maí .
Húsnæðið er bjart og það er vítt til veggja .
Iðnaðarmenn eru hvarvetna að störfum til að gera allt klárt fyrir opnunina .
Eftir skoðunarferð reynist nauðsynlegt að færa spjallið yfir í hliðarherbergi vegna hávaða .
Til að byrja með voru þeir þrír í þessu , Pétur , Kristinn Vilbergsson og Dagur Sigurðsson .
" Við erum gamlir félagar úr Versló .
Dagur er líka félagi úr sportinu , " segir Pétur en Dagur er handboltaþjálfari og Pétur fyrrverandi landsliðsmaður í knattspyrnu .
" Út af því hvernig húsið var skipulagt var ljóst að það væri dýrt að breyta þessu í hótel .
Hostel er önnur hlið á sama pening .
Okkur fannst sú hugmynd skemmtileg .
Við erum búin að ganga í gegnum góðæri og erum í miðri lægð .
Okkur fannst eðlilegt á þessum tímapunkti að bjóða uppá gistimöguleika sem allir hefðu ráð á .
Þú átt að geta komið hingað og haft það huggulegt og umfram allt skemmtilegt , " segir hann og höfðu þeir samband við húseigendur sem leist vel á að hýsa svona starfsemi .
Húsið var í niðurníðslu og búið að leyfa byggingu háhýsis og til stóð að rífa húsið .
Til að láta drauminn verða að veruleika þurfti fleira fólk í hópinn .
" Ég fæ Eið Smára og Hermann Hreiðarsson til liðs við okkur en við erum gamlir félagar úr landsliðinu .
Við höfum oft talað um að gera eitthvað saman , " segir hann en þarna kom tækifærið .
Kunnum að búa til stemningu Pétur segir að þar sem þeir hafi ekki mikið vit á ferðamannabransanum hafi þeir fengið frænda Kristins til liðs við sig , sá heitir Ásberg Jónsson og rekur ferðaskrifstofu .
" Það þurfti einn slíkan .
Við hinir kunnum bara að búa til stemningu , " grínast Pétur og bætir við að þeir hafi samt mikla þekkingu á ferðalögum enda gist á mörgum hótelum í kringum boltann .
Frá upphafi var takmarkið hjá þeim að hafa hostelið skemmtilegt og öðruvísi .
" Fyrst þetta var mögulegt var ennþá skemmtilegra að gera eitthvað uppbyggilegt .
Það er lagt upp með að hafa þetta skemmtilegt .
Út af því að við ákváðum að hafa þetta skemmtilegt , er búið að vera rosalega skemmtilegt .
Allir sem hafa komið að þessu hafa náð þessari stemningu og lagt sig fram við að hafa þetta gaman .
Þetta er búið að vera ferli sem hófst í júlí , ágúst á síðasta ári og núna erum við að fara að sjá afraksturinn , " segir Pétur sem segir skemmtilega hliðarverkun af því að koma að svona stóru og miklu verkefni vera þá að hann missi af fréttunum um Icesave og skattahækkanir .
Sköpunarkraftur allra hefur verið virkjaður .
" Það hafa allir lagt sitt í púkkið og komið með hugmyndir hvort sem þú ert málari , rafvirki , smiður eða pípari .
Ef hugmyndin er góð er hún framkvæmd og það skiptir engu máli hver á hana .
" Stéttlaust hótel Kex er víðsýnt hostel og er ekki upptekið af því hvort það sé hótel , gistiheimili eða hostel .
" Við höfum oft verið á fimm stjörnu hótelum eins og í kringum boltann en aldrei á skemmtilegum hótelum , " segir Pétur og útskýrir að slík hótel sæki sama týpan af fólki og það sama megi segja um hostel .
" Af hverju þarf að vera svona mikil stéttaskipting á hótelum ? " segir hann en þessu ætla þeir að breyta .
" Við erum með sextán manna herbergi með átta kojum en líka með tveggja manna herbergi með hjónarúmi , sjávarútsýni , sjónvarpi , baði og öllu tilheyrandi , " segir hann en Kex verður með 38 herbergi fyrir 140 gesti .
Líka verður hægt að fara einhvern milliveg en þarna verða einnig 2-4 manna gistiheimilisherbergi og sex , átta og tíu manna herbergi .
Vonast þeir til þess að með þessu skapist skemmtilegt og fjölbreytilegt mannlíf í húsinu .
Hönnun hússins er kapítuli út af fyrir sig .
" Listamaðurinn Magnús Jensson er arkitekt breytinganna .
Hann hefur hannað frábært skipulag í húsinu og er flæðið er mjög gott , " segir hann en innanhússhönnuðirnir eru Sara Jónsdóttir og Hálfdán Pedersen .
" Sara kemur úr auglýsingabransanum og Hálfdán er leikmyndahönnuður , " segir hann en mikið er lagt upp úr því að búa til stemningu á hostelinu .
" Við viljum ekki fela að þetta hafi verið verksmiðjuhúsnæði , ekki fela að þetta hafi verið kexverksmiðja og heldur ekki fela að þetta hafi verið gamalt hús .
Það voru fyrstu stikkorðin .
Okkur fannst því eðlilegt að vera með gamla hluti hérna inni .
" Fjársjóðsleit í Bandaríkjunum Sara og Hálfdán fóru til Bandaríkjanna í tvær vikur fyrir jól til að leita að gömlum munum .
Þau fóru á markaði í New York en þar var allt svo dýrt .
Þau enduðu því í Pittsburg , Ohio og West Virginia .
" Þau þræddu markaði , skansölur og ekki síst yfirgefin iðnaðarhúsnæði .
Þau voru þarna í ískulda og snjóbyl með lugt á enninu að gramsa í yfirgefnum byggingum og fundu fjársjóði .
Meðal þess sem prýðir nú Kex er kirkjubekkir úr Amish-kirkju , borð úr eldgömlu bakaríi , rakarastóll frá Chicago um 1930 og skápur úr tóbaksbúð frá 1920 .
Þetta eru því hlutir með sögu .
Þau fóru líka á markaði í Leipzig og Berlín í Þýskalandi og komu heim með ýmsa dýrgripi þaðan .
Ein af fjöldamörgum skemmtilegum innréttingarhugmyndum í Kexi er að búið er að veggfóðra tvo veggi með bingóspjöldum .
" Þau fundu gamalt " Vinabæjarhúsnæði " fullt af kössum með gömlum bingóspjöldum og tóku eitthvað með sér heim , " segir hann en bingóspjöldin eiga líka mögulega eftir að fá framhaldslíf sem glasamottur .
Sköpunargleðin er því í fyrirrúmi og sömuleiðis endurnýting og allt hjálpast þetta til við að gefa Kexi skemmtilegt og lífvænlegt yfirbragð .
Eins og áður segir eru allar mublurnar gamlar , keyptar í utanlandsferðunum eða þá í góða hirðinum eða á Barnalandi .
Það er reyndar ein undantekning á þessu , tveir leðursófar keyptir í Tekk Company en þeir eru að sjálfsögðu í gömlum stíl .
Stór og skjólgóður pallur Fyrir aftan húsið verður stór pallur , sem verður meira og minna búinn til úr gömlum vörubrettum .
Gólfið við barinn er sömuleiðis búið til úr þessu efni .
Búið er að bera á viðinn og leggja hann þannig að gólfið minnir á stórgert fiskibeinaparket .
Pallurinn vísar í suður og er mikið skjól í portinu , þar verður skyggni og hitalampar og því hægt að sitja úti stóran hluta ársins .
Í Kexi verður hægt að fá sér að borða og drekka bæði fyrir gesti hússins og líka fólk af götunni .
Á morgnana verður morgunverðarhlaðborð fyrir gesti eins og vera ber , kaffihús yfir daginn og svo veitingastaður á kvöldin þar sem lögð verður áhersla á að vera með fáa góða rétti á góðu verði .
Barinn í Kexi er stór og vonast Pétur til þess að þar eigi eftir að myndast góð stemning .
Hann er líka ánægður með nágrannana en í sama húsi er Nýlistasafnið og Dansverkstæðið .
Svo má ekki gleyma staðarmálaranum en Viðar Þór Guðmundsson listamaður verður með stúdíó í húsinu og verður líka húsvörður .
Ennfremur verða tvær skrifstofur utanaðkomandi fyrirtækja í húsinu en allt á þetta að stuðla að skemmtilegra mannlífi fyrir gestina .
Gamaldags líkamsrækt Eins og vera ber verður hægt að stunda líkamsrækt í húsinu en ekki á þrekhjólum og hlaupabrettum .
Í Gym & Tonic verða þungir leðurboltar , boxpúðar , hestar , kistur og stökkbretti .
Eins og Pétur segir : " Það verður pínu Rocky stemning þarna .
" Gólfið í salnum er endurnýtt en um er að ræða gamla gólfið úr Valsheimilinu .
Salurinn verður ennfremur fjölnotarými og þá getur hesturinn breyst í borð fyrir kokkteilglas yfir leiksýningu , ljóðalestri eða enska boltanum .
Annað endurnýtt gólf á svæðinu er í litlu rakaraherbergi en þar eru upprunalegar flísar úr kexverksmiðjunni , sem fundust í geymslu í Nýlistasafninu útataðar í smjöri og fitu .
Þær fá að þjóna Kexi á ný .
Fyrir þá sem vilja fylgjast með er Kex hostel með heimasíðuna www.kexhostel.is og er líka með virka Facebook-síðu .
