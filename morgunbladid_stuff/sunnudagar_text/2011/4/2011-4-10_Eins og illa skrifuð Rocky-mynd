Einn vinsælasti sjónvarpsþáttur landsins er Útsvar þar sem lið Norðurþings sigraði lið Akureyrar í eftirminnilegum úrslitaþætti þar sem úrslit réðust ekki fyrr en á síðustu spurningunni .
Liðstjóri Norðurþings var Þorgeir Tryggvason en hann er einnig meðlimur í hljómsveitinni Ljótu hálfvitarnir þar sem hann leikur á fagott .
Auk þess er hann formaður Bandalags íslenskra leikfélaga , leikskáld og leikstjóri sem dagsdaglega vinnur á auglýsingastofunni Hvíta húsinu .
" Mér finnst svona keppni nánast ekki vera keppni , " segir hann um þátttökuna í Útsvari .
" Mér finnst ég ekki vera að keppa við neinn , heldur er ég að grafa í setlögunum í sjálfum mér og leita að því sem ég man .
Annaðhvort veit maður hlutina eða veit þá ekki .
Það að taka þátt í svona keppni setur mig ekki í mikið uppnám , nema rétt þegar ég sest í sætið því þá hellist yfir mig tilfinningin : Ég er viss um að ég man ekki neitt .
Stemningin í kringum Útsvar er óskilgreind og hæfileg blanda af skemmtun og spennu .
Þetta minnir nokkuð á gamla uppáhaldssjónvarpsþætti mína , Kontrapunkt , þar sem viss afslöppun var í gangi og léttleiki sveif yfir vötnum , þótt verið væri að keppa .
" Í úrslitakeppninni voruð þið í Norðurþingi rúmum 20 stigum undir og nær vonlaust að þið gætuð unnið upp þann mun .
Trúðirðu því ekki að keppnin væri töpuð ? " Ég var alveg viss um það .
Við í liði Norðurþings erum oftast best í síðasta hlutanum í þessari keppni , þannig að það var hægt að sjá það fyrir sér að við myndum rétta úr kútnum , en við vorum ekki trúuð á sigur .
Þessi síðasti þáttur var svolítið eins og illa skrifuð Rocky-bíómynd .
Söguhetjan er búin að fara í gólfið tvisvar og tvisvar sinnum er búið að telja yfir henni upp að níu og blóðið flæðir um allt .
Svo stendur hún upp , hristir sig og rotar andstæðinginn .
" Lærður heimspekingur Hvaðan kemur öll þín þekking ? " Ég var algjör lestrarhestur sem krakki og mikill grúskari .
Þekkingin frá þeim tíma fylgir mér enn .
Ég er hins vegar ekkert sérlega góður í að leggja nýja hluti á minnið .
Ég settist niður í fyrra og ætlaði að læra allar höfuðborgir í Afríku utan að .
Það mistókst gjörsamlega , það tolldi ekki neitt í hausnum á mér .
Annar liðsmaður , Stefán Þórsson , Gettu betur-maður frá því í fyrra , er sem betur fer með allar höfuðborgir heimsins á hreinu .
" Hvar ólstu upp ? " Ég er fæddur á Siglufirði en flutti eins árs til Húsavíkur og bjó þar þangað til ég fór suður og í Háskólann .
Það var gott að alast upp á Húsavík .
Þar sem ég bjó blasti Reykjaheiði við og þangað fórum við félagarnir gjarnan á morgnana þegar ekki var skóli og vorum að þvælast um í hlutverkaleikjum með sverð , eða fórum í langa leiðangra .
Svo var auðvitað þessi hefðbundni fótbolti og bryggjudorg .
" Þú ert lærður heimspekingur .
Af hverju valdirðu að læra heimspeki ? " Eftir stúdentspróf var ég kennari í eitt ár í Gagnfræðaskólanum á Húsavík .
Þá var ég staðráðinn í því að fara árið eftir til Reykjavíkur í háskóla og læra efnafræði sem var uppáhaldsfagið mitt í Menntaskólanum á Akureyri .
Eitthvað sem ég las á þessu ári kveikti heimspekiáhugann sem hafði ekki verið neinn áður .
Eftir það sökkti ég mér niður í allt sem ég gat fundið af heimspeki á bókasafninu á Húsavík .
Ég las til dæmis verk Platóns og Tilraun um manninn eftir Þorstein Gylfason sem varð síðan minn helsti mentor í Háskólanum .
Ég lauk BA-námi en þá var alveg ljóst að ég hafði ekki áhuga á framhaldsnámi í heimspeki .
Ég segi ekki að það hafi slokknað á áhuganum og ég varð ekki afhuga heimspeki en mér fannst þetta orðið fínt .
Kannski að einhverju leyti vegna þess að sá heimspekingur sem ég lagði mig mest eftir og skrifaði lokaritgerð um var Ludwig Wittgenstein .
Einn rauði þráðurinn í hans speki og lífi er að maður eigi ekki að leggja fyrir sig heimspeki nema maður sé fast að því dauðvona ef maður gerir það ekki .
Eftir að Wittgenstein gerðist kennari stundaði hann það að nánast hrekja nemendur sína frá náminu ef honum fannst þeir ekki þurfa nægilega mikið á því að halda að læra heimspeki .
Ég keypti þessa mynd af heimspekinni og fann að ég gat sofið tiltölulega rótt á nóttunni þótt ég væri ekki alveg viss um orsakalögmálið .
Og þá þótti mér rétt að hætta .
" Sýsla við ýmislegt Þú ert meðlimur í hljómsveitinni Ljótu hálfvitarnir .
Hvernig varð það nafn til ? " Á þeim tíma sem við vorum þriggja manna hljómsveit , ég , Ármann Guðmundsson og Sævar Sigurgeirsson , þá vorum við eitt sinn að spila saman á pöbb á Húsavík .
Þar kom til okkar maður og sagði : Þið eruð nú ljótu hálfvitarnir .
Þannig varð til eitt besta hljómsveitarnafn í heimi því það finnst öllum gaman að segja það .
" Auk þess að vera tónlistarmaður og semja lög þá hefurðu skrifað leikrit , leikstýrt og leikið .
Manni finnst að þú sért maður sem gerir allt .
" Mér finnst fullkomlega óviðeigandi að kalla mig heimspeking , eiginlega bara fráleitt .
Mér er illa við að kalla mig leikskáld þótt ég hafi skrifað allnokkur leikrit og ég verð mjög hissa þegar fólk kallar mig tónlistarmann .
Ég sýsla bara við ýmislegt ef mér finnst það nógu skemmtilegt .
Leiklistaráhuginn kviknaði árið 1985 þegar ég var vakinn einn morguninn og mér skipað að fara í prufu hjá Leikfélagi Húsavíkur .
Ég gerði það með miklum semingi en endaði í stóru hlutverki og fékk algjöra leiklistardellu .
Á vissu tímabili var það eina sem ég hafði áhuga á að verða leikari .
Það var ekki fyrr en seinna sem ég byrjaði eitthvað að skrifa .
Um leið og ég kom suður og í Háskólann þá datt ég inn í leikfélagið Hugleik og hef verið þar allar götur síðan .
Þessa dagana er ég að leikstýra ásamt konunni minni , Huldu B. Hákonardóttur , næstu uppfærslu Hugleiks sem er leikritið Einkamál.is eftir Árna Hjartarson .
Leikritið er eins konar tilbrigði við umræðuna um staðgöngumæður en er skrifað áður en sú umræða hófst .
Árni er býsna naskur á að stinga á kýlum áður en þau verða til .
" Ertu sjálfur að skrifa eitthvað ? " Já , ég er alltaf eitthvað að skrifa .
Síðustu mánuðina hef ég verið í samkrulli við Gaflaraleikhúsið í Hafnarfirði og þar hef ég tengst nokkrum mismunandi verkefnum , aðallega handritaskrifum .
Svo er reyndar lítil gamanópera í smíðum fyrir Hugleik .
" Holl vinna fyrir orðháka Þín daglega vinna er starf á auglýsingastofu .
Hvernig á sú vinna við þig ? " Ég hef verið viðloðandi auglýsingabransann síðan 2000 .
Það sem heillar mig við þá vinnu er að ég þarf að sífellt að brjóta til mergjar hluti sem ég hef ekkert óskaplega mikinn áhuga á og þar kemur upp spurninga- og staðreyndanördinn í mér .
Það er gaman að neyðast til að skilja kosti einnar sjálfskiptingar umfram annarrar eða skilja af hverju lífeyrissparnaður er góð hugmynd .
Það er líka góður skóli í skrifum að fást við það knappa form sem auglýsingar byggjast á .
Þú færð að gera sjónvarpsauglýsingu , sem útheimtir handritaskrif líkt og stuttmynd , en hún má bara vera 30 sekúndur , þú skrifar texta í blaðaauglýsingu en hann má ekki vera meira en fjórar línur .
Þú skrifar útvarpsauglýsingu og hvert einasta orð kostar .
Mjög hollt fyrir orðháka .
" Finnst þér ekkert erfitt að skipta þér á milli listgreina , tónlistar og leiklistar ? " Það truflar ekki nema þá skipulagslega .
Ég get alveg séð skynsemina í því að sérhæfa sig á einhverju einu sviði og ná þar mikilli færni .
En ég er búinn að sætta mig við að verða ekkert óskaplega góður á einu sviði en kannski nothæfur á ýmsum sviðum .
Stundum hugsa ég : Er ekki best að taka einn mánuð þar sem ég geri ekki neitt nema æfa mig á fagott ? Svo svara ég sjálfum mér : Nei , nei , það er bara vitleysa .
Ég held að rótin að því að ég mæðist í mörgu sé í pönkinu .
Það er mín kynslóð og þó ég hafi aldrei verið neitt átakanlega mikill uppreisnarmaður þá er jarðvegurinn þar .
Þannig að ég vil gera hlutina sjálfur og gefa skít í takmarkanir sem geta og kunnátta setja manni , sem eru kannski ekki síst sálrænar takmarkanir .
Pönkboðorðið mikla sem Purrkur Pillnikk kyrjaði um árið er mér enn mjög kært : Málið er ekki hvað þú getur , heldur hvað þú gerir .
" Hvernig hefurðu tíma fyrir allt sem þú gerir ? " Maður gerir það sem maður hefur tíma til og stundum meira .
Við Íslendingar erum fáir og allir þurfa að gera margt .
" Ertu sérvitur ? " Já , ábyggilega , en ég reyni að vera opinn fyrir alls konar hlutum , les fjölbreytt efni og hlusta á alls konar tónlist .
Það er meira gaman hjá manni ef manni finnst fleira skemmtilegt en leiðinlegt .
Það er erfiðara líf að hafa mjög þröngan og vandaðan smekk .
Ég hef það ekki á neinum hlutum .
" Þú þykir nokkuð fyndinn .
" Já , er það ? Ég hef mjög litla tilfinningu fyrir því .
Kannski vegna þess að ég umgengst svo mikið fólk sem mér finnst klárlega fyndnara en ég .
" Svæsin umræða Þú bauðst þig fram til stjórnlagaþings .
Hefurðu mikinn áhuga á þjóðfélagsmálum ? " Já , ég fylgist vel með , les og rífst .
Mér fannst stjórnlagaþing vera vettvangur þar sem ég gæti gert gagn og um leið haft gaman af að gera gagnið því þarna sameinast margt sem ég hef áhuga á .
Heimspekibakgrunnur er undirstaða hugsana , kenninga og þanka um það hvernig fólk á að haga samfélagi sínu .
Og fyrir félagsmálamann eins og mig þá eru þjóðfélagsmál félagsmál á hæsta stigi .
Svo er ég þjálfaður í því gegnum nám og störf að tjá mig í rituðu máli , og það er mikilvægt að tillaga frá stjórnlagaþingi komi fram á auðskiljanlegu , skýru og afdráttarlausu máli sem erfitt verður að hártoga og skrumskæla .
" Hvernig viltu sjá íslenskt samfélag ? " Við erum klárlega í ógöngum .
Það er sama úr hvaða átt er horft , það er enginn ánægður með stöðu mála , hvort sem menn eru stuðningsmenn ríkisstjórnarinnar eða andstæðingar , hvort sem þeir eru já- eða nei-sinnar í ESB eða já- eða nei- sinnar í Icesave .
Það er almenn tilfinning fyrir því að ýmislegt þurfi að laga og breyta .
Ég er svo sem ekki með neina lausn .
Hugmyndir sem ég hefði sennilega barist fyrir á stjórnlagaþingi orka tvímælis , eins og allt annað , hugmyndir eins og beint lýðræði , breytingar á valdahlutföllum og valdaþáttum í þjóðfélaginu .
En þessi gegnsýrða óánægja með alla hluti er mjög áberandi í þjóðfélaginu og sennilega óhjákvæmileg , en jafnframt mjög skaðleg og óþægileg .
" Finnst þér þjóðfélagsumræðan vera of heiftúðug ? " Það er hún og síðustu daga hefur mér hvað eftir annað ofboðið .
Ég hélt að það væri liðin tíð að skoðanamunur kristallaðist í persónulegri óvild , en umræðan verður stöðugt svæsnari .
Alltaf stígur einhver fram og segir að við verðum að hætta þessu og allir vita að það er rétt , líka þeir sem hamast í andstæðingum sínum .
Staðreyndin er sennilega sú að við erum ófullkomin pólitísk dýr .
" 