Fyrir skömmu átti ég samtal við áhrifamann í íslenzku samfélagi , sem stöðu sinnar vegna hefur aðstöðu til að hafa óvenjulega góða yfirsýn yfir málefni lands og þjóðar í bráð og lengd .
Í samtali þessu opnuðust augu mín fyrir því , að það eru ekki bara að skapast ný tækifæri fyrir okkur Íslendinga vegna opnunar norðurslóða og siglingaleiðar norður um milli Atlantshafs og Kyrrahafs .
Það eru líka að verða til ný tækifæri fyrir okkur vegna fyrirsjáanlegrar mikillar uppbyggingar á Grænlandi fram eftir 21. öldinni .
Tækifærin sem ný siglingaleið milli Atlantshafs og Kyrrahafs veitir okkur snúast fyrst og fremst um það að Ísland verði umskipunarhöfn fyrir flutninga á þessari siglingaleið .
Skipin verða að vera sérstaklega styrkt og henta því ekki vel til siglinga á endanlega áfangastaði .
Þess vegna þarf umskipunarhafnir og önnur skip til þess að flytja varninginn áfram .
Við verðum ekki einir um að sýna slíkri starfsemi áhuga .
Við blasir að það sama getur átt við um hafnir í Noregi , ekki sízt í Norður-Noregi .
En þar sem líklegt má telja , að þessir flutningar fari ekki síður til norðurhluta Ameríku , Bandaríkjanna og Kanada en til Evrópu liggur nokkuð ljóst fyrir , að Ísland verður í góðri stöðu til þess að nýta þessi tækifæri .
Það snýst ekki bara um hafnir heldur líka um skipaútgerð , sem getur orðið enn umfangsmeiri en nú er , auk annarra afleiddra viðskipta .
Hlýnun á norðurslóðum veldur því , að fiskimið , sem ekki hafa verið aðgengileg , geta orðið það og þá vaknar auðvitað spurning um hverjir eiga rétt á að nýta þau .
Í nýrri ályktun Alþingis um stefnu Íslands í málefnum norðurslóða segir m.a. : " Að tryggja stöðu Íslands sem strandríkis innan norðurskautssvæðisins hvað varðar áhrif á þróun og alþjóðlegar ákvarðanir um málefni svæðisins á grundvelli lagalegra , efnahagslegra , vistfræðilegra og landfræðilegra raka .
Í því efni verði m.a. byggt á þeirri staðreynd að þar sem norðurhluti efnahagslögsögu Íslands er innan norðurskautssvæðisins og nær til Grænlandshafs við Norður-Íshafið á Ísland bæði land og rétt til hafsvæða norðan heimskautsbaugs .
Samhliða skal ríkisstjórnin hafa forgöngu um að þróa í samvinnu við viðeigandi stofnanir þau rök , sem styðja þetta markmið .
" Þarna kunna að opnast ný fiskimið fyrir íslenzkan sjávarútveg .
En jafnframt því , sem við hljótum að vera vakandi fyrir þessum möguleikum , er afar áhugavert að velta fyrir sér stöðu Grænlands og þeirri uppbyggingu , sem þar má búast við á næstu áratugum .
Á Grænlandi búa tæplega 60 þúsund manns .
Fyrir tveimur árum má segja að Grænlendingar hafi öðlast stjórnskipulega stöðu gagnvart Dönum , sem sé áþekk því fullveldi sem við fengum 1. desember 1918 .
Ný kynslóð Grænlendinga er að taka við stjórn landsins og stefnir á að nýta þær miklu auðlindir sem Grænland er talið búa yfir .
Nú eru sjávarafurðir mestur hluti útflutnings Grænlendinga en talið er að landið geti verið ríkt að bæði olíu , gasi og málmum að ekki sé talað um þá möguleika sem eru á vatnsaflsvirkjunum á Grænlandi og þar með mikilli raforkuframleiðslu til útflutnings .
Það liggur í augum uppi , að mikil umsvif á Grænlandi við nýtingu þessara auðlinda skapa margvíslega möguleika fyrir okkur Íslendinga til að veita Grænlendingum þjónustu og jafnvel að taka þátt í þeirri uppbyggingu .
Það á við um flutningafyrirtæki svo sem flugfélög og skipafélög .
Það á við um verktakafyrirtæki en einhver þeirra hafa nú þegar reynslu af fram kvæmdum á Grænlandi .
Það á líka við um þjónustu sem við getum veitt Grænlendingum í heilbrigðismálum og menntamálum svo að dæmi séu nefnd .
Og kannski samstarf um raforkuútflutning ? Það er ljóst , að alþingismenn okkar hafa áttað sig á þessum möguleikum , ef draga má ályktanir af tillöguflutningi á Alþingi .
Þannig hefur Ólína Þorvarðardóttir ( sem finnur til nálægðar við Grænland vegna búsetu á Ísafirði ) flutt nokkrar tillögur ásamt fleiri þingmönnum , sem snúast um samvinnu á milli Íslands , Grænlands og Færeyja um stjórn veiða úr sameiginlegum fiskistofnum .
Þá hefur Ólína flutt tillögur sem snerta samgöngur og þá ekki sízt á milli Vestfjarða og Austur-Grænlands .
Þegar við horfum annars vegar til þeirra tækifæra , sem eru að opnast fyrir okkur vegna siglingaleiðarinnar norður um og vegna nýrra fiskimiða sem kunna að verða aðgengileg vegna hlýnunar og hins vegar til þeirra möguleika á viðskiptum og þjónustu sem mikil og nánast fyrirsjáanleg uppbygging Grænlands á þessari öld skapar , er ljóst að hér er að verða til ný framtíð fyrir okkur Íslendinga , sem byggist á því að rækta garðinn okkar og næsta nágrenni hans betur en við höfum gert hingað til .
Þessi framtíð snýst um fleira en beinharða peninga .
Í þessu felst , að lega lands okkar er á ný að leiða til þess að við skiptum aftur máli í samskiptum við aðrar þjóðir , við fáum aftur það vægi , sem við misstum með lokum kalda stríðsins .
Lítið – og kannski ekki lítið – dæmi um það er að Norðmönnum stendur ekki á sama um áhuga sem við höfum lýst á að varanleg skrifstofa Norðurskautsráðsins verði á Íslandi .
Þetta eru nýir möguleikar og mikil tækifæri .
En það er einn hængur á .
Gerist Ísland aðili að Evrópusambandinu verðum það ekki við Íslendingar sem sitjum við þetta borð heldur fulltrúar framkvæmdastjórnarinnar í Brussel .
Það sem hér hefur verið rakið er ein aðalástæðan fyrir áhuga Evrópusambandsins á að Ísland gangi í þau samtök .
En þetta er líka ein helzta ástæðan fyrir því , að við eigum ekki að ganga í ESB .
