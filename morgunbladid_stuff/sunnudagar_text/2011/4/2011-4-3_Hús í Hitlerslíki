Rosknum húseiganda í Swansea í Wales brá í brún á dögunum þegar athygli hans var vakin á því að húsið hans væri sláandi líkt sjálfum Adolf Hitler .
Ljósmynd af húsinu hefur farið eins og eldur í sinu um samskiptavefinn Twitter eftir að 22 ára gömul kona , Charli Dickenson , setti hana þar inn .
Hún hafði setið föst í umferðinni fyrir framan téð hús og farið að horfa á það með þessum afleiðingum .
" Ég hef búið hérna í tvö ár en ekki tekið eftir þessu fyrr .
Nú sé ég líkindin .
Hvers vegna í ósköpunum ætli menn hafi hannað húsið með þessum hætti ? " varð nágranna að orði þegar hann frétti af málinu .
Meðal þeirra sem hafa smjattað á samlíkingunni er spéfuglinn Jimmy Carr .
Eigandanum er hins vegar ekki skemmt , furðar sig á umræðunni og kveðst aldrei hafa heyrt minnst á Twitter .
Gild ástæða er líka til að óttast áhrifin á fasteignamatið .
Hvernig ætli það sé annars að búa inni í höfðinu á Adolf Hitler ? 