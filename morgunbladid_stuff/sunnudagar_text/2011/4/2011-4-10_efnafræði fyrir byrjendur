í mólekúli blaðgrænu raða sér hundrað þrjátíu og sex atóm kringum eitt magnesíumatóm í miðju í runnanum bælir sig bráðin feiga hjartað lostið ofboðsótta laufblöð skjálfa fyrir angistaraugum valur hnitar háa hringi stendur byr undir báða vængi hvessir augun steypist ofan allar beittar klærnar þandar sé magnesíumatómið fjarlægt og járnatóm sett á sama stað í miðju hringsins breytist blaðgrænan í blóð of seint er að iðrast þegar að hjartanu er komið Úr Stöðum , ljóðabók Guðrúnar Hannesdóttur .
Salka gaf út 2010 .
