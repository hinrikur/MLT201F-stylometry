" Uppeldi barnanna er sannarlega vandaverk , og þó má segja , að það sje æði-fátt , sem menn kasti eins höndunum til .
Þegar um uppeldi barna er að ræða , þá þykjast flestir fullnuma .
" ( Úr uppeldisleiðarvísi frá 1894 ) Uppeldishættir hafa gjörbreyst á undanförnum áratugum .
Sífellt koma fram nýjar kenningar , sem eiga að miða að því að gera foreldra færari í hlutverki sínu .
Lítil umræða er að öllu jöfnu um uppeldi og foreldrahlutverkið hefur líklega aldrei verið flóknara .
Áður fyrr var til sameiginleg hugsun um hvað þótti gott uppeldi , en því er ekki lengur fyrir að fara .
Uppeldinu hefur verið útvistað til leik- og grunnskóla og hlutur foreldra í uppeldiskökunni hefur minnkað , ekki síst vegna áhrifa fjölmiðla og markaðar .
Þetta er fyrsta greinin í röð þriggja , þar sem fyrirbærið uppeldi er skoðað frá ýmsum sjónarhornum .
Anna Lilja Þórisdóttir annalilja@mbl.is Sumir halda því fram að íslensk börn séu hortug og óuppdregin , uppeldi þeirra sé lakara en gengur og gerist og þau séu illa haldin af viðvarandi agaleysi .
Lítið sé þó hægt að gera við því , þar sem þeim sé það í blóð borið .
Þrátt fyrir þetta meinta skelfingarástand er dagleg umræða um uppeldismál fremur takmörkuð .
Þá sjaldan sem uppeldismál komast í hámæli fellur umræðan oft í þann farveg að agnúast út í kennara og aðra sem starfa að uppeldismálum fyrir að sinna ekki starfi sínu sem skyldi .
Árlega eru gerðir tugir rannsókna á sviði uppeldismála hér á landi , til dæmis hafa yfir 130 ritgerðir verið skrifaðar um uppeldismál í háskólum landsins undanfarin tvö ár En fáar þeirra komast á almannavitorð .
Regluleg fjölmiðlaumfjöllun um uppeldismál er ekki fyrirferðarmikil .
Á Barnapressunni , sem tilheyrir vefmiðlinum Pressunni , er fjallað um börn og uppeldi frá ýmsum sjónarhornum , Margrét Pála Ólafsdóttir , stofnandi Hjallastefnunnar , er fastur gestur í Morgunútvarpi Rásar 2 og þátturinn Fyrstu skrefin , þar sem aðallega er fjallað um ung börn , er á mbl.is .
Um nokkurt skeið voru gefin út tímaritin Uppeldi og Fyrstu skrefin , sem einbeittu sér að skrifum á þessu sviði .
Útgáfu beggja hefur verið hætt og að sögn fyrrverandi útgefenda blaðanna var aðalástæðan sú að útgáfan bar sig ekki .
Stefnur og tískustraumar eru í uppeldi barna eins og í flestu öðru .
1,2,3-aðferðin , Uppeldi til ábyrgðar , SOS-uppeldi , SMT , Uppeldi sem virkar , PMT ; þetta eru örfá dæmi um uppeldisstefnur sem hafa notið vinsælda undanfarin ár .
Vart er að undra þó að þorri fólks viti ekki í hvorn fótinn hann á að stíga þegar kemur að uppeldi afkvæmanna .
Bannað að segja nei Það sem er börnunum fyrir bestu í dag er mannskemmandi á morgun .
Einn góðan veðurdag mátti alls ekki segja nei við börn , ein uppeldisstefna boðar að skammir séu skammarlegar og samkvæmt öðrum kenningum skiptir engu máli hversu miklum tíma foreldrar verja með börnunum sínum , heldur hvernig þeir verja þeim tíma .
Samkvæmt þessu er því vel hægt að eiga innihaldsrík samskipti við börnin sín og ala þau upp með prýði með því að umgangast þau í stundarfjórðung á dag .
Í bókinni Barnasálfræði eftir Guðfinnu Eydal og Álfheiði Steinþórsdóttur , frá árinu 2007 , segir að uppeldi snúist um að stýra barninu í eina átt eða aðra .
Barnið þurfi ytri ramma og skýr skilaboð um hvað sé leyfilegt og hvað ekki og þau skilaboð megi ekki breytast mikið frá degi til dags .
Ekki sé jákvætt að ala börn upp í of miklu frjálsræði , þá hafi þau lítið þol til að standast freistingar .
Ekki sé heldur árangursríkt að beita of miklu valdi í uppeldinu , því það geti hamlað þroska barnsins og brotið það niður .
Heilladrýgst sé , þegar foreldrar leiðbeini börnum sínum og setji þeim sanngjörn takmörk , ásamt því að sýna þeim hlýju og virðingu .
Hýðingar og barsmíðar Í uppeldisritum fyrri tíma kveður við nokkuð annan tón .
Þar er lögð áhersla á hreinlæti , sannsögli og siðgæðisvitund .
Iðjusemi skiptir miklu máli og að barnið temji sér virðingu gagnvart öðru fólki .
Mikilvægt þótti að búa hvert barn undir ákveðið ævistarf .
Ekki þótti tiltökumál að refsa börnum líkamlega , þótt varað væri við því að það væri gert með harkalegum hætti .
" Hýðingar og barsmíð fyrir smáyfirsjónir hefir hjer á landi lengi verið talin hin happasælasta uppeldisaðferð , " stendur í bókinni Foreldar og börn frá árinu 1894 .
Bríet Bjarnhéðinsdóttir skrifar í Kvennablaðinu árið 1895 að " jafnan ( verði ) að hegna börnunum þegar þau eru óhlýðin af ásettu ráði " .
Í Mæðrabókinni frá árinu 1925 segir að það sé " ekkert efamál að einn skellur á endann hafi stundum meiri áhrif , einkum á óstýrlát og óþekk börn , en sífelldar áminningar " .
Hins vegar er tekið fram að ástæðulausar barsmíðar séu ekki vænlegar til árangurs .
Barnaverndarlög voru sett árið 1932 .
Fram að því var Tilskipun um húsaga frá árinu 1746 í fullu gildi .
Þar segir að " fremji börnin nokkuð ósæmilegt " þá eigi foreldrarnir að ávíta þau .
Dugi það ekki til sé það skylda hvers foreldris að refsa barninu líkamlega " með hendi og vendi " eftir eðli yfirsjónarinnar , en þó er varað við því að slá barnið í höfuðið .
Ennfremur var lögð áhersla á að barnið þegði , nema á það væri yrt .
Þó var viðeigandi í vissum tilvikum að " barnið spyrðist fyrir með lotningu " .
Í nýlegri rannsókn Jónínu Einarsdóttur , prófessors í mannfræði , og Geirs Gunnlaugssonar barnalæknis á líkamlegum refsingum barna á Íslandi kemur fram að líkamlegar refsingar í uppeldisskyni hafi þótt eðlilegar fram undir 1970 .
Um miðjan áttunda áratuginn hafi hugmyndir fólks farið að breytast og nú séu refsingar helst fólgnar í því að taka af börnum ýmis réttindi og afnot af tækjum eins og farsímum eða tölvum .
Enda varða líkamlegar refsingar gegn börnum við lög .
Þrátt fyrir samfélagsgerð fyrri tíma , þar sem meginþorri landsmanna mátti hafa sig allan við að hafa í sig og á og hafði takmarkaðan tíma til annarra verka , virðist kærleikurinn ekki hafa verið langt undan .
Bríet Bjarnhéðinsdóttir skrifar árið 1895 að " kærleiksrík nærgætni og umsjá er sama lífsskilyrðið fyrir börnin og dögg og sólskin er fyrir blómin " .
Í sama streng tekur Ólafur Ólafsson , en hann skrifar árið 1894 að barnið sé eins og " blómhnappurinn , sem vjer veitum il og dögg , lopt og birtu til þess að hann geti sprungið út eptir eðli sínu " .
Áhersla er þó lögð á að gæta meðalhófs í þessu sem öðru og að ekki megi ausa barnið of miklum kærleika , því þá spillist það .
Gjörbreyttar áherslur í uppeldi " Þær breytingar sem ég hef séð á uppeldisháttum undanfarna áratugi eru gríðarlegar og felast helst í því að áhrif foreldra hafa minnkað .
Gjarnan er sagt að áður fyrr hafi börn mátt sjást , en helst ekki heyrast , " segir Margrét Pála Ólafsdóttir , stofnandi Hjallastefnunnar , sem hefur starfað að uppeldismálum í 35 ár og að eigin sögn marga fjöruna sopið .
" Þannig er það ekki í dag .
Þetta hefur breyst og hið " ideal " barn í dag er allt öðruvísi .
Það sem margir kjósa að sjá er barn , sem trúir á sjálft sig , hefur kjark til að fylgja sannfæringu sinni eftir , ber virðingu fyrir samferðafólki sínu í lífinu , hefur góða stjórn á sér og getur unnið vel með öðrum á jákvæðan og kærleiksríkan hátt .
" Ólöf Garðarsdóttir er prófessor í félagssögu við menntavísindasvið Háskóla Íslands og hefur rannsakað samfélagslega stöðu barna og ungmenna frá lokum 18. aldar fram til nútímans .
" Ég held það sé óhætt að segja að áherslur í uppeldi hafi breyst heilmikið .
En viðhorf til barna hafa líka breyst , segir Ólöf og segir þessa þróun hafa átt sér stað yfir langt tímabil .
" Skóladagurinn hefur lengst og skólaárið sömuleiðis , þannig að frítími barna er miklu minni en áður var .
Foreldrar skipuleggja tíma barnanna sinna í miklu meira mæli nú en nokkurn tímann áður , mörg börn hafa takmarkað frelsi eftir að skóla lýkur og það er miklu meira passað upp á börnin fram eftir öllum aldri .
Við þurfum ekki að fara lengra aftur en til ársins 1980 til að sjá mikinn mun að þessu leyti .
Það hlýtur að hafa áhrif á börn , að vera minna sjálfra sín en áður .
" Ólöf segir að hugsanlega sé þessi mikla skipulagning á tíma barnanna mótvægi við það frjálsræði sem þau njóta á öðrum sviðum , t.d. í netheimum og í símasamskiptum , þar sem þau virðist , mörg hver , leika tiltölulega lausum hala .
Sigrún Aðalbjarnardóttir , prófessor í uppeldis- og menntunarfræði við Háskóla Íslands , hefur rannsakað áhrif mismunandi uppeldishátta á þroska ungmenna .
Hún tekur fram að þótt engin ein uppskrift sé til að uppeldi barna komi skýrt fram í rannsóknum að svokallaðar leiðandi uppeldisaðferðir ýti undir velferð og vellíðan barna og efli þroska þeirra á ýmsum sviðum .
" Leiðandi uppeldisaðferðir einkennast af því að foreldrar krefjast þroskaðrar hegðunar af börnunum sínum , hvetja þau og styðja , " segir Sigrún .
" Þeir setja skýr mörk um hvað sé tilhlýðilegt og hvað ekki og útskýra fyrir börnunum sínum hvers vegna .
Þeir hvetja jafnframt börnin til að skýra út sjónarmið sín og taka vel á móti hugmyndum þeirra .
Einnig sýna þeir börnunum mikla hlýju og uppörvun .
" Niðurstöður rannsókna Sigrúnar og samstarfsfólks hennar sýna að ungmenni sem búa við leiðandi uppeldisaðferðir eru líklegri til að sýna meiri samskiptahæfni og sjálfstraust en önnur ungmenni .
Þau eru einnig ólíklegri til að reykja og neyta áfengis í óhófi og til að hafa prófað ólögleg vímuefni .
Jafnframt sýna þau betri námsárangur á samræmdum prófum og eru líklegri til að ljúka framhaldsskólaprófi .
" Niðurstöður þessara rannsókna veita okkur dýrmætar upplýsingar um þau áhrif sem uppeldisaðferðir foreldra geta haft á líf barna og unglinga , " segir Sigrún .
Foreldrahlutverkið er flókið í dag En hvað með hina sígildu fullyrðingu um að börn hafi " verið svo mikið betur alin upp áður fyrr " .
Er eitthvað til í því , eða er þetta dæmigerð " heimur versnandi fer " -klisja ? Ólöf segir að frá örófi alda hafi verið amast við agaleysi ungdómsins .
" Það hefur alltaf verið talað um hvað ungdómurinn væri illa agaður .
Það er alltaf þessi viðleitni til að reyna að breyta og bæta og þessi vanþóknun á uppeldisaðferðum samanborið við það sem tíðkaðist á undan .
" Ég trúi því ekki að það sé til eitthvað sem heitir rétt uppeldi .
Aftur á móti er einlæg ást á barninu og djúp virðing fyrir því heillavænlegt til árangurs .
Þegar við ætlum að skoða uppeldi , þá er fyrsta spurningin : hverjir koma að uppeldinu ? " segir Margrét Pála .
" Það eru foreldrar , sem samkvæmt lögum bera mesta ábyrgð á uppeldinu , formlegar uppeldisstofnanir , stórfjölskyldan , við erum með fjölmiðla sem hafa gríðarleg áhrif á uppvöxt barna í dag og við erum með markaðinn sem hefur líka margfaldað áhrif sín .
Áður fluttist uppeldisþekkingin á milli kynslóða , fyrst og fremst meðal kvenna því feður komu miklu minna að uppeldi .
Mæður lærðu af mæðrum sínum það sem þær höfðu lært af sínum mæðrum , þetta gekk mann fram af manni .
Þannig varð hinn íslenski uppeldisarfur til .
Fólk var sammála um uppeldi Nanna Kristín Christiansen , M.Ed í uppeldisfræði og höfundur bókarinnar Skóli og skólaforeldrar , segir að áður fyrr hafi samfélagið verið miklu einsleitara hvað uppeldisaðferðir varðar .
" Það var til sameiginleg hugsun um hvað þótti gott uppeldi , " segir Nanna Kristín .
" Fólk var nokkuð sammála um það hvernig gott og æskilegt væri að ala börn upp á sem bestan hátt og hvernig góð börn ættu að vera .
En samfélagsþróunin hefur verið svo hröð og ég held að foreldrahlutverkið hafi aldrei verið flóknara en einmitt núna .
Þetta getur verið virkilega erfitt fyrir þá foreldra sem hafa lítið sjálfstraust í uppeldishlutverkinu .
" Margrét Pála segir að mikilvægur þáttur í þessu sambandi sé að uppeldi er orðið að markaðsvöru .
" Það er hægt að selja fólki alls konar uppeldisaðferðir á ýmsan hátt .
Með því er ég ekki að segja að það sé neikvætt að leita sér þekkingar og ég held að það sé gott að fólk geti valið á milli ólíkra kosta .
Til þess að geta það þarf maður að hafa þekkingu á því sem er í boði .
En við eigum öll okkar uppeldismenningu og megum ekki glata henni .
Fólk má ekki missa trúna á sjálft sig í þessari sérfræðingavæðingu .
" Skal því byrja uppeldið mjög snemma , helzt undir eins frá fæðingunni og er naumast til of mikils ætlast , þegar svo er látið um mælt , að aðalatriðum þess skuli vera lokið áður en barnið er orðið fullra þriggja ára .
( Mæðrabókin : 1925 ) Þekking manna á afbrigðum í þróun einstaklingsins og viðeigandi uppeldisaðferðum hefur aukizt , svo að nú eru tök á því að gera nýtan og sjálfbjarga þjóðfélagsþegn úr nærfellt hverju barni og létta þannig þunga framfærslubyrði þjóðfélagsins .
" ( Erfið börn – Sálarlíf þeirra og uppeldi : 1959 ) " Uppeldi er á margan hátt erfitt og vanþakklátt verk á okkar tíð , ekki sízt á Íslandi .
" ( Uppeldishandbókin 1970 ) " Við göngum gjarnan út frá því að gott barn geti og vilji bíða rólegt , standa í röð og segja fyrirgefðu " .
( Barnið mitt er gleðigjafi 2008 ) " Ég held að það sé minna um það núna , en áður fyrr , að það megi ekki banna börnum neitt .
Ég man eftir því þegar ég átti fyrri strákinn 1987 og hvað mér fannst þetta vera fáránlegt .
Áður fyrr var mikil ánægja með hvað strákar leituðu mikið í tölvur , því það var svo fræðandi .
En í dag er verið að reyna að takmarka tölvunotkun .
Eins held ég að fasisminn varðandi brjóstagjöf hafi ekki verið eins mikill fyrir tveimur áratugum .
Þá voru flestar konur með börn á brjósti því það var gott fyrir börnin .
En núna liggur við að mæður sem geta ekki haft barn á brjósti mæti rosalegum fordómum , þetta er orðið eins og skylda .
( Foreldri sem átti börn með tæplega 20 ára millibili ) .
