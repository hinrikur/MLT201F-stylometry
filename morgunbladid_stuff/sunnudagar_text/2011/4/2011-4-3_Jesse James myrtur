Árið 1882 var tekið að fjara undan hinum víðfræga útlaga Jesse James vestur í Bandaríkjunum .
Gengi hans , sem farið hafði ránshendi um landið árin á undan , var að mestu fallið frá eða sest í helgan stein og James treysti engum nema Ford-bræðrunum , Charley og Robert , sem bjuggu á heimili hans í Saint Joseph , Missouri .
Fé hafði verið sett honum til höfuðs þegar árið 1869 og hringurinn var tekinn að þrengjast .
James var hvergi óhultur .
Það sem James vissi ekki var að annar Ford-bræðranna , Robert , hafði á laun gert samkomulag við Thomas T. Crittenden , ríkisstjóra Missouri , um að stöðva hann í eitt skipti fyrir öll .
Verðlaunaféð sem heitið var fyrir framtakið a ' tarna hafði löngum verið heldur rýrt , vegna ákvæðis í lögum , en eftir að Crittenden gerði samkomulag við rekstraraðila járnbrautarlestanna gat hann lofað fimm þúsund dölum .
Þeir síðarnefndu höfðu ótvíræðan hag af því að taka James úr umferð enda hafði hann rænt ófáar lestirnar um dagana .
Að morgni þessa dags fyrir 129 árum snæddi James morgunverð á heimili sínu , eins og venjulega , áður en hann hugðist leggja upp í ránsferð .
Óvenjuheitt var í veðri , þannig að James fór úr frakkanum og tók niður byssubeltið til að virðast ekki grunsamlegur .
Því næst steig hann upp á stól til að dusta ryk af mynd á veggnum .
Það reyndist lokaverk hans í þessari tilveru , því Robert Ford mundaði hólk sinn og skaut James í hnakkann .
Hann lést samstundis .
Svo illa var líkið leikið að taka þurfti mið af gömlum skotsárum til að bera kennsl á það .
Líkið var raunar auðþekkt , James hafði nefnilega áður misst löngutöng annarrar handar .
Morðið á Jesse James vakti óskipta athygli um gjörvöll Bandaríkin enda frægð útlagans mikil .
Robert Ford var hvergi feiminn og gekkst þegar í stað við verknaðinum .
Sendi Crittenden með hraði skeyti til að tryggja sér verðlaunaféð .
Fólk dreif að til að berja líkið augum .
Þegar yfirvöld bar að garði var hrundið af stað farsakenndri atburðarás .
Ford-bræðurnir voru , sér til mikillar undrunar , handteknir á staðnum , sakaðir um morð að yfirlögðu ráði .
Áður en sól hneig til viðar höfðu þeir verið ákærðir , játað glæp sinn , verið dæmdir til dauða með hengingu og náðaðir af Crittenden ríkisstjóra .
Samsærið spurðist út og almenningi í Missouri blöskraði að æðsti embættismaður ríkisins skyldi hafa tekið þátt í leynimakki með það fyrir augum að myrða óbreyttan borgara .
Ford-bræðrum varð ekki vært í Missouri og flúðu þeir ríkið .
Þeir höfðu aðeins hluta verðlaunafjárins með sér en Crittenden sá til þess að laganna verðir , sem komu að ráðabrugginu , fengju líka eitthvað fyrir sinn snúð .
Síðar drógu bræðurnir fram lífið með farandleiksýningu , þar sem þeir settu morðið á svið .
Charley Ford lifði aðeins í rúm tvö ár eftir morðið .
Hann veiktist af berklum ( sem í þá daga voru ólæknandi ) og svipti sig lífi vorið 1884 .
Robert Ford opnaði krá í Creede , Colorado .
Sumarið 1892 , tíu árum eftir morðið , stakk þar við stafni maður að nafni Edward O ' Kelley , dró upp tvíhleypta haglabyssu og skaut Ford í hálsinn .
Hann lést samstundis .
Tilgangur verknaðarins var að hefna Jesse James .
O ' Kelley var dæmdur í lífstíðarfangelsi en náðaður tíu árum síðar vegna mikils þrýsting frá alþýðu manna .
Enda þótt Jesse James hafi verið umdeildur þótti inngrip Roberts Fords í líf hans hafa einkennst af heigulsskap .
Hafi Jesse James verið þekktur fyrir varð hann umsvifalaust að goðsögn í villta vestrinu við dauða sinn .
Menn eru enn að skrifa um hann bækur og gera kvikmyndir .
Ekkja James , Zee , átti erfitt uppdráttar eftir lát bónda síns og dó ein í sárri fátækt .
Bróðir James , Frank , sem hafði áður fundið sér annan starfsvettvang , náði 72 ára aldri .
Tvö barna James komust á legg og varð sonur hans , Jesse yngri , lögfræðingur .
Nema hvað ? orri@mbl.is 