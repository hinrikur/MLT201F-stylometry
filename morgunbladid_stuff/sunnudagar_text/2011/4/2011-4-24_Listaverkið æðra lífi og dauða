Rithöfundurinn og skáldið Guðbergur Bergsson situr á veitingastað í hjarta gamla Austur-Þýskalands – á efstu hæð frægrar verslunarmiðstöðvar Galeria Kaufhof á Alexanderplatz í Berlín .
Hann situr teinréttur í sæti sínu eins og höggmynd og hæglátur eftir því í fasi og orðum .
" Ég kem oft hingað og kann vel við mig á verslunarstöðum vegna þess að þá er maður algjörlega ekki neitt .
Maður sér margt fólk og getur fengið sér eitthvað pínulítið – og síðan meira ef vill .
Á kaffihúsi er maður bundinn af umhverfinu , en í Kaufhof ekki af neinu .
Hér má sitja í langan tíma án samviskubits .
" – Þykir þér gott að skrifa innan um fólk ? " Nei , ég get það ekki .
En ég get hugsað .
Án þess er ómögulegt að skrifa , nema eitthvað venjulegt .
Og það vill maður helst ekki gera .
Úr því farið er út í þetta , þá vill maður ekki vera venjulegur .
" Þegar fundum okkar ber saman er Guðbergur á leið í minningarathöfn um sambýlismann sinn , Jaime Salinas , en hún fór fram 28. mars síðastliðinn í Madrid .
" Hann dó reyndar á Íslandi og er grafinn í Grindavík .
Hann var einn helsti útgefandi Spánar .
Og hann var líka fenginn til að leysa upp menntamálaráðuneytið vegna þess að miðstjórnarvaldið var alltof mikið , kvikmyndir , bækur og söfn heyrðu undir það , en hann afhenti héruðunum bókasöfnin og svo framvegis .
Hann var ráðgjafi Javiers Solana , sem síðar tók við Nató ; Solana kom oft til Íslands og kunni vel við sig þar .
" – Þið bjugguð saman í áratugi ? " Í 55 ár .
" – Og hann gaf út ævisögu sína ? " Já , hann var af þeirri borgarastétt sem talaði mörg tungumál .
Faðir hans var eitt helsta skáld Spánar .
Þeir urðu landflótta til Bandaríkjanna , bjuggu þar í átján ár , og síðan braust út heimsstyrjöldin síðari .
Þeir fluttu svo til Frakklands og gerðu kvikmyndir þar .
Sagan er skrifuð á spænsku , ensku og frönsku , því borgarastéttir af hásléttunni töluðu reiprennandi þrjú eða fjögur tungumál .
En núna hefur dregið úr því .
Upphaflega var talið að bókin myndi ekki seljast vegna þess að hún væri á mörgum tungumálum , en hún missir gífurlega mikið , ef ekki er amerískt talmál fyrir stríð eða franskan sem töluð var í Alsír , þar sem hann fæddist .
" – Þetta er merkileg frásagnaraðferð ! " Já , en í lokin var ekki hægt að eiga viðræður við fólk vegna þess að það þekkti ekki þessa þrjá heima .
Þannig að hann lokaðist eiginlega inni í mínum menningarheimi eða sínum menningarheimi – sem síðan tók við .
Þetta hefur ruglað mig í ríminu á vissan hátt , því ef ég gæti mín ekki , þá hrekkur upp úr mér orð á þessum tungumálum .
En nú er höfuðvandamál mitt , að ég hef glatað tungumálinu , spænskunni .
Heima á Íslandi er það ekki hið daglega mál .
Hvort sem ég vil það eða ekki , þá hrökklast ég algjörlega inn í íslenskan menningarheim .
En ég fer þó til Lissabon ár hvert til að fylgjast með ljóðlistinni .
" – Af hverju þangað ? " Ég fór þangað fyrst árið 1958 og þá voru engir ferðamenn eða útlendingar .
Síðan hef ég fylgst vandlega með þessari þjóð .
Þótt erfitt sé að henda reiður á því af hverju maður heillast af einhverju .
Nú tek ég Guðna [ Þorbjörnsson ] með mér , hann er flugmaður og kennir flug líka – hann getur kennt þér að fljúga .
" Guðbergur brosir .
" Hann á sína flugvél , en ætlar utan til að verða fullnuma sem þyrluflugmaður .
Hann getur stjórnað þyrlum , en hefur ekki próf , og þar sem ég er svona vel settur á Spáni , að þurfa ekki annað en að ýta á takka til að útvega þyrlukennslu , tók ég hann með til að koma honum í þyrluskóla .
Þannig eru Spánverjar .
Ef þú setur þig inn í þeirra heim , þá gera þeir allt fyrir þig , en ef þeir finna að þú ert ekki móttækilegur , þá frysta þeir þig með kurteislegum kulda og þú finnur eins og skot að þú átt ekki heima innan um þá – þú kemur aldrei aftur , sálarlíf þitt fer hraðfryst í burtu .
" Hann þagnar og virðir blaðamann fyrir sér .
" Ég jarðaði sjálfur þennan kunningja minn , " segir hann svo upp úr eins manns hljóði .
" Mér tókst að ryðja kirkjunni alveg frá .
Ég fékk Guðna til að kvikmynda , af því að hann er líka í kvikmyndum , bæði þegar hann var brenndur og líka þegar ég jarðaði hann í Grindavík .
Ég jarðaði hann sjálfur og Guðni tók upp athöfnina .
Spánverjar hafa aldrei séð annað eins , það var ægileg rigning og gífurlegt óveður .
" – Hvað verður um kvikmyndina ? " Ég hef fengið boð um að setja upp sýningu og geri það með kunningja mínum , sem setti upp sýninguna með mér í Gerðarsafni , þar sem við bjuggum til yfirlit yfir spænska myndlist á pappír .
" – Höfðuð þið Salinas ákveðið þetta ykkar á milli ? " Nei , nei , það var ekkert ákveðið .
Eftir að hafa þekkt mann í 55 ár , þá þarf ekki að ákveða neitt .
Það er bara tíminn sem hefur ákveðið .
" – Þetta hefur verið mögnuð stund ? " Þetta var í ægilegum veðurofsa .
Guðni gerði þetta mjög vel , það varð að þurrka af linsunni , rigningin var svo mikil .
Og þetta var sett upp af mér .
Þegar hann er brenndur , þá sit ég með duftkerið og öskuna , og norska söngkonan Kirsten Flagstad syngur Dauða Ísoldar úr Tristan og Ísold eftir Wagner .
Þegar ég jarðsyng hann , þá syng ég kveðjusöng á portúgölsku , þannig að athöfnin er sett upp sem listaverk , sem er miklu æðra en líf eða dauði , vegna þess að listaverk lifir miklu lengur .
Og það er áhrifameira af því að það er sett upp á vitsmunalegan og fagurfræðilegan hátt .
Presturinn ætlaði að skipta sér af þessu : " Á ég ekki að lesa eitthvað fallegt ? " Nei , ég vildi það ekki .
Svo lét ég hann bara niður í holuna .
" – Er þetta löng athöfn ? " Ætli hún sé ekki 15 til 20 mínútur .
Þetta er óskaplega fallegt og óvenjulegt .
Ég hef sýnt Spánverjum myndina og þeir hafa aldrei séð neitt þvíumlíkt og það þykir alveg óhugsandi að einhver einstaklingur komist í gegnum skipulag trúarinnar og ákveði að jarða sinn einstakling sjálfur .
En maður getur það ! " Hann kinkar kolli .
" Með vilja .
Og með því að láta engan beygja sig .
" – Er einhver tilgangur með þessu jarðlífi ? " Bara fagurfræðilegur tilgangur og lífsgleði , " svarar hann og yppir öxlum .
" Maður skapar lífsgleðina , yfirleitt með viðhorfi til lífsins og líka með viljanum .
" – Renna allar listirnar saman ? " Já , þær gera það .
Það gerir ekkert til þó enginn skilji það í hundrað eða tvö hundruð ár og heldur ekki þó að það misheppnist ; einn einstaklingur gerir það og týnist – maðurinn er fæddur til þess eins að gleymast .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 