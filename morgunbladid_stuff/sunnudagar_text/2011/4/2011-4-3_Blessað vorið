Ég þurfti ekki að skafa af bílnum mínum í morgun .
Loksins , loksins .
Ekki þurfti ég heldur að dúða mig í dúnúlpuna , fara í kuldaskó og setja á mig ullarvettlingana .
Já , það leit loksins út fyrir það í morgun að vorið gæti hugsanlega ( líklega ) verið á næsta leiti .
Það var auðvelt að keyra í vinnuna .
Engin hálka , snjór eða slabb og umferðin gekk vel .
Ég setti disk í græjurnar í bílnum og söng með .
Hástöfum .
Kannski var ég að reyna að syngja vorið inn .
Enda er alveg komið nóg af þessum vetri .
Fyrir aðeins nokkrum dögum síðar þurfti ég að skrifa niður dagsetningu .
25. mars , skrifaði ég .
Leit síðan út um gluggann þar sem enn var allt á kafi í snjó .
Gat verið að mars væri nærri liðinn ? Fannst hálf óraunverulegt að svo langt væri liðið á vor án þess að nokkuð væri farið að sjást í það .
En síðan fór skyndilega aðeins að hlýna .
Skaflarnir hurfu smátt og smátt og ég sakna þeirra ekki mikið .
Enda er miklu skemmtilegra að geta verið berfættur og léttklæddur í vori og sumri .
Talandi um það þá hleyp ég gjarnan á mig á þessum tíma .
Gleymi að það er samt bara mars eða apríl og verður svo ískalt á tánum þar sem ég sit berfætt í skónum .
Þetta hefur eitthvað með það að gera að í nokkurn tíma bjó ég erlendis .
Þar klikkaði ekki að í mars var farið að vora og í apríl / maí eiginlega bara komið sumar að mér Íslendingnum fannst .
Þetta var ekki einu sinni á neitt sérlega hlýjum stað .
Það rignir jú líka oft í Bretlandi .
En í minningunni eru vorin þar hlý og notaleg .
Útlandalykt í loftinu og hlý gola sem barst inn um lestargluggann þegar maður var á leið heim af flugvellinum eftir páskafríið .
Síðan hélt góða veðrið oftast bara svona áfram þó vissulega hafi örugglega eitthvað rignt svona endrum og sinnum .
Það er samt ekki með í minningunni .
Bara sól þar sem maður sat úti á svölum eða úti í garði og las fyrir próf .
Ég sakna þess oft að hafa ekki aðeins meira vor hér .
Það er nefnilega svo yndislegt þegar það loksins kemur en mætti gjarnan vera dálítið lengra .
Nú virðist í það minnsta styttast í blessað vorið og við getum farið að horfa bjartsýn fram á við .
Ekki bara niður fyrir okkur til að komast í gegnum rokið eða fara varlega til að renna ekki á svellbunka .
Vonandi bíður okkar bara ekki páskahret handan við hornið .
Það væri ósköp gott að sleppa bara við það þetta árið og leyfa frekar vorinu að njóta sín alveg í botn .
