Ryu Murakami – Popular Hits of the Showa Era * * * ½ Af þessari mögnuðu bók má ráða að eitt helsta vandamál Japana sé miðaldra konur , oba-san .
Það kemur í það minnsta í ljós þegar piltagengi , sem lifir og hrærist í algjöru tilgangsleysi , kemst upp á kant við klíku miðaldra kvenna og einn piltanna myrðir eina konuna sér til skemmtunar .
Konurnar grípa til hefnda og í kjölfarið harðna átökin til muna .
Þegar svo langt er komið að piltarnir leita leiða til að smíða kjarnorkusprengju svarar vísindamaður afdráttarlaust nei , en þegar hann heyrir að þeir eigi í stappi við oba-san snýst honum snarlega hugur – þá er sjálfsagt að hjálpa þeim .
Gamanið í sögunni er grátt og ofbeldið mikið og blóðugt , persónur ýktar og afkáralegar .
Murakami , sem er frægur fyrir blóðugar og gráglettnar skemmtisögur , er ekki síst að gera gys að japönsku samfélagi og skondið að sjá hve piltunum og konunum miðaldra finnst allt í einu gaman að lifa þegar dauðinn blasir við .
Su Tong – The Boat to Redemption * * * * Su Tong er líklega þekktastur fyrir sögurnar sem urðu að kvikmyndinni Rauðu luktinni sem margir kannast eflaust við .
Sú bók sem hér er til umræðu hlaut asísku Booker-verðlaunin fyrir tveimur árum , en í henni segir hann sögu af umgum manni sem er eins og milli tveggja heima , býr á fljótapramma en er þó ekki hluti af samfélagi fljótamanna og ekki heldur þeirra sem búa á árbakkanunm .
Málið er nefnilega það að faðir hans var talinn sonur þekktrar byltingarhetju , sem þola þurfti pínu fyrir marxískar skoðanir sínar , en sönnun þess að faðirinn sé sonur byltingarhetjunnar er fisklaga fæðingarblettur á rassinum á honum .
Svo fer að menn draga í efa að fæðingarbletturinn líkist fiski nógu mikið , fjölskyldan leysist upp og feðgarnir flytja út á á nauðugir viljugir .
Eins og þetta ber með sér er bókin mjög ævintýraleg og uppfull með afkáralegum uppákomum þar sem Su Tong leikur sér með pólitíska orðræðu menningarbyltingarinnar , en sagan gerist einmitt á þeim tíma .
Framvindan er hæg en sannfærandi og afkáralegar uppákomurnar , groddaleg kímnin og innantóm hugmyndafræðin sem gegnsýrir allt saman heldur manni við efnið .
Árni Matthíasson arnim@mbl.is 