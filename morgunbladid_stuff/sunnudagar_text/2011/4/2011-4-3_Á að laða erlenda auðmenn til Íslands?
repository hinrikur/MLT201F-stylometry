MEÐ Sturla Sighvatsson framkvæmdastjóri Northern Lights Energy Í stað þess að laða að fyrirtæki , hvers vegna ekki að laða að fólk ? Hugmyndin er einföld .
Löðum fólk til landsins , frekar en fyrirtæki .
En umræðan er komin langt frá kjarna málsins .
Gefðu þér því tíma til að lesa og mynda þér skoðun .
Auðmaður : Auðmaður er hugtak sem er orðið að skammaryrði í íslenskri tungu og eyðileggur skynsamlega umræðu .
Yoko Ono er auðmaður .
Björk er líka auðmaður .
Þegar við dæmum fólk úr leik með einu hugtaki þá heita það fordómar .
Gyðingur .
Svertingi .
Lesbía .
Viljum við svoleiðis umræðu ? Staðan : Við þurfum fjármagn til að koma efnahagslífinu aftur af stað .
Frá hruni höfum við verið í björgunaraðgerðum og vonast eftir því að erlend fyrirtæki sjái tækifæri í fjárfestingum hérlendis .
Við fórum í 700 milljóna herferð sem hét Inspired by Iceland til að vekja áhuga útlendinga á Íslandi .
Vandinn : Jafnvel þótt stjórnendur erlendra fyrirtækja hafi áhuga á Íslandi , þá samþykkja stjórnir eða hluthafar ekki fjárfestingu í landi gjaldeyrishafta og neyðarlaga .
Það koma því engin fyrirtæki með fjármagn til landsins við þessar aðstæður .
Við megum þakka fyrir að íslenskir sprotar á borð við Marel , Össur og CCP flýi ekki land .
Hugmyndin : Í stað þess að laða að fyrirtæki , hvers vegna ekki að laða að fólk ? Einstaklingar geta flust til Íslands , án þess að bera það undir stjórnir og hluthafa .
Margir fjársterkir einstaklingar búa og starfa á fleiri en einum stað í heiminum .
Til er hópur efnameiri fólks sem sækist eftir gæðum á borð við frið , frelsi og hreina náttúru fyrir sig og sína fjölskyldur .
Þetta fólk fjárfestir þar sem það býr .
Viðbrögðin : Miðað við umræðuna þá virðast Íslendingar sjálfir ekki meira " Inspired by Iceland " en svo , að við tortryggjum alla sem sýna landinu of mikinn áhuga .
Trúum við ekki eigin boðskap ? Framtíðin : Ef vilji er til að leita lausna , án fordóma eða rifrildis , þá er þarna tækifæri fyrir Ísland .
Þetta snýst ekki um 10 tiltekna " auðmenn " .
Þetta snýst um að við séum opin fyrir tækifærum , ræðum málin af yfirvegun og kurteisi og komumst að skynsamlegri niðurstöðu .
MÓTI Guðmundur Andri Thorsson rithöfundur og ritstjóri Tímarits Máls og menningar Við skulum ekki gera Ísland að Tortólu norðursins .
Við erum ekki bankahólf – við erum samfélag .
Í næsta húsi við mig búa elskuleg roskin skosk hjón sem hrifust af íslenskri náttúru og víðáttu , hafa verið hér með annan fótinn í mörg ár og ákváðu loks að setjast hér að og verja hér þessum parti ævi sinnar .
Ég veit ekkert um þeirra ríkisborgaramál – hvað þá fjármál – en ég vil endilega hafa þau þarna áfram .
Ég vil líka endilega að við njótum áfram krafta kvenna á borð við Priyanka Thapa og Jussanam Dejah sem hafa þegar náð að auðga íslenskt samfélag með nærveru sinni , gera hluti sem aðrir gera ekki hér , bæta við samfélagið en kerfið reynir með öllum ráðum að flæma þær úr landi á fáránlegum forsendum .
Okkur vantar alltaf gott fólk , ný augu , ný viðmið , þannig helst íslensk menning lifandi .
Sjálfur er ég kominn af allslausum innflytjanda sem kom hingað með tvær hendur tómar en kom vel undir sig fótunum því að hann sá ýmsa aðra möguleika en heimamenn og hafði til að bera einhverja eiginleika sem ekki voru algengir hér .
Það kom nokkuð vel út .
Ef auðmenn vilja setjast hér að – fyrir alla muni , ekki veitir af .
En við eigum ekki að reyna að lokka þá hingað umfram annað fólk og þeir eiga ekki að gerast ríkisborgarar hér á þeim forsendum að þeir séu svo ríkir .
Við þurfum ekki innrásarvíkinga .
Við eigum ekki að reyna að vera aðlaðandi á annan hátt en að hafa hér sæmilega gott samfélag með ákveðnu þjónustustigi , menningarstigi og velferðarstigi , sem fer ekki saman við þá skattastefnu sem manni skilst að sé aðlaðandi í augum auðmanna .
Ég vil ekki sjá listviðburði , líknarstarf , menntastofnanir og spítala " í boði " einhvers auðmanns – aldrei aftur slíka vitleysu .
Ef þeir sækja hér um sem hópur og einhvers konar flóttamenn er kannski athugandi að láta þá setjast að í Djúpuvík í nafni byggðastefnu og taka sér íslensk nöfn eins og Kormákur og Hávarður en annars verða þessir gaurar bara að sækja um eins og annað fólk .
Við skulum ekki gera Ísland að Tortólu norðursins eins og Hannes Hólmsteinn skrifaði heila bók um að við ættum að gera .
Við erum ekki bankahólf – við erum samfélag .
