Ruud Gullit var eitt sinn besti knattspyrnumaður heims .
Hann hafði viðurnefnið svarti túlipaninn og þegar hann komst á skrið fór hann í gegnum varnir andstæðinganna eins og hnífur í gegnum smjör og rastalokkarnir hristust í allar áttir .
Nú er makkinn horfinn , Gullit sestur í þjálfarastól og verkefnið er að búa til besta lið í Evrópu .
Það gæti reynst þrautin þyngri .
Liðið nefnist FC Terek og er í Grosní , höfuðborg Tsjetsjeníu .
Stjórnandi félagsins heitir Ramsan Kadyrov .
Hann á sér mikla drauma og er ekki þekktur fyrir þolinmæði .
Tímabilið fór ekki vel af stað hjá Gullit .
Liðið tapaði í fyrstu tveimur leikjunum , en lék reyndar við tvö af sterkustu liðum rússnesku deildarinnar , Rubin Kazan og Zenit frá Pétursborg .
Um liðna helgi var hins vegar botnslagur .
Terek fékk Tomsk í heimsókn og sigraði með tveimur mörkum gegn engu .
Með sigrinum skaust Terek upp í fimmta neðsta sætið og skaut meira að segja gömlu Moskvuveldunum Spartak og Dínamó aftur fyrir sig .
Kadyrov er leiðtogi Tsjetsjeníu og heldur þar um alla þræði .
Mannréttindafrömuðir saka hann um pyntingar og mannrán .
Hann neitar .
Blaðakonan Anna Politkovskaja , sem var myrt árið 2006 , sagði að hann væri maður stríðs og hryðjuverka , " Stalín okkar tíma " .
Þegar Gullit var valinn knattspyrnumaður ársins í Evrópu 1987 tileinkaði hann viðurkenninguna Nelson Mandela , sem þá sat enn í fangelsi .
Í Der Spiegel er rifjað upp að þegar Gullit gerðist málsvari Stofnunar Önnu Frank hafi hann sagt : " Þegar maður er þekktur á maður að opna munninn .
Þá hlustar fólk .
" Síðan bætir blaðið við að nú leggi bæði knattspyrnuáhugamenn og mannréttindafrömuðir eyrun við þegar Gullit sé annars vegar , en hann láti lítið að sér kveða .
Tsjetsjenía var vettvangur grimmilegra átaka í lok tuttugustu aldarinnar .
1994 hófst blóðug sjálfstæðisbarátta .
Fimm árum síðar gerði Vladimír Pútín Rússlandsforseti aðra atlögu að tsjetsjenskum sjálfstæðissinnum .
Kadyrov var í upphafi í liði uppreisnarmanna , en snerist síðan á sveif með Pútín .
Grosní var lögð í rúst í stríðinu .
Kadyrov hefur fengið 1,8 milljarða evra á ári til uppbyggingar .
Um allt hanga myndir af foringjanum .
" Að veggspjöldin skuli ekki hafa verið rifin niður sýnir hvað fólkið elskar mig , " segir Kadyrov .
Akhmed faðir hans var myrtur í tilræði árið 2004 á heimavelli Terek .
Hann stýrði einnig Tsjetsjeníu og Terek-liðinu .
Kadyrov hefur bannað áfengi til að ýta undir múslímsk gildi og hrósað unglingagengjum , sem hafa farið um Grosní og skotið málningarkúlum í konur sem sakaðar eru um djarfan klæðaburð .
Ekki eru nema tvö ár síðan vestrænar ríkisstjórnir vöruðu borgara sína við því að fara til Tsjetsjeníu .
Nú segir Kadyrov að vart finnist öruggari staður en Tsjetsjenía .
Saga Terek er skrautleg .
Liðið var við að leysast upp fyrir tíu árum .
Þá var uppreisnarmaðurinn Sjamil Bassajev miðframherji liðsins og einn af stjórnendum þess .
Í Der Spiegel segir frá því að Bassajev hafi skipulagt heimsmeistarakeppni múslímskra vígamanna , mujaheddin .
Sigurlaunin voru sprengjuvarpa .
Til 2008 lék Terek heimaleiki utan Tsjetsjeníu vegna þess að of hættulegt þótti að þau lékju heima fyrir .
Gullit , sem áður þjálfaði m.a. Chelsea og Los Angeles Galaxy , segir að Kadyrov blandi sér ekki í stjórn knattspyrnuliðsins og bætir við að nú sé allt öruggt í Tsjetsjeníu .
Þó ekki það öruggt að konan hans vilji fara með honum og af einhverjum sökum er hann með 80 manna öryggislið .
Hér er mér frjálst að gera mistök – eini þrýstingurinn kemur frá mér Annar þekktur knattspyrnumaður á þjálfarastóli á framandi slóðum er Tony Adams , fyrrverandi fyrirliði Arsenal og enska landsliðsins .
Adams er í Aserbaídjan hjá liðinu Gabala FC .
Hann hefur þó ekki vakið sömu athygli og Ruud Gullit í Tétsníu og þannig vill hann hafa það .
Gabala er 13 þúsund manna bær og lítið á seyði .
" Ég kann að meta að sviðsljósið er ekki á mér , " sagði Adams í samtali við Daily Mail fyrir jólin .
" Hér er ég bara þekktur sem þjálfari og það er hluti af ástæðunni fyrir því að ég er hérna .
Enginn dæmdi Jose Mourinho þegar hann var túlkur í Barselóna .
Þannig að það er góð ástæða fyrir því að vera hér .
Hér er mér frjálst að gera mistök .
Eini þrýstingurinn kemur frá mér .
" Liði hans hefur gengið vel í vetur og reynsla hans í Aserbaídjan hefur verið betri en hjá Portsmouth og Wycombe þar sem peningar voru af skornum skammti .
Eigandi Gabala á nóg af peningum og uppfyllir óskir Adams , hvort sem þær snúast um ástand vallarins eða leikmannakaup .
Lægi annars í sófanum heima Gullit segist hafa tekið þjálfarastarfið í Tsjetsjeníu í þágu friðar .
Kona hans , Estelle , segir hins vegar að samningur hans sé " milljóna virði ...
og hinn kosturinn er að vera með 48 ára gamlan mann að slæpast í sófanum heima " .
Johan Cruyff , tengdapabbi Gullits , líkir þessu við þegar hann fór til Barcelona í tíð Francos .
