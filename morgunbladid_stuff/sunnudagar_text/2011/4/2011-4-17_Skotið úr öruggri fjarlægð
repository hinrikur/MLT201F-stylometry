Markmið Bandaríkjamanna í Afganistan er tvíþætt : annars vegar að sigra talibana og hins vegar að gera það án þess að missa marga hermenn .
Pólitíkusar vita að ef mannfallið eykst að ráði dregur enn úr stuðningi heima fyrir við aðgerðirnar .
Lausnin sem Barack Obama forseti og menn hans nota til að takmarka manntjón Bandaríkjamanna er einkum lofthernaður .
Hverjir finna og greina skotmörkin ? Það gera oft snyrtilegir menn sem sitja í þægilegum vistarverum 10 þúsund kílómetra frá vettvangi og nota stýripinna á ómannaðar Predator-könnunarvélarnar sem þeir stjórna og geta verið vopnaðar flugskeytum .
Þeir manna eftirlitsstöðvarnar í Nevada og Flórída sem fylgjast með öllu sem gerist á jörðu niðri , reyna að finna talibana .
Greina skotmörk til að granda með mönnuðum eða ómönnuðum vélum .
Þeir fá upplýsingar frá ómönnuðum loftförum eins og Predator-vélunum sem taka stöðugt myndir úr nokkurra kílómetra hæð .
En stundum lesa menn rangt út úr myndunum .
Blaðið Los Angeles Times hefur komist yfir rannsóknarskýrslur sem varnarmálaráðuneytið í Washington lét gera eftir árás sem gerð var í dagrenningu á febrúarmorgni í fyrra á hóp fólks í þrem bílum á moldarvegi í miðhluta Afganistans .
Predator-stjórnendurnir í Nevada sannfærðust um að þarna væru talibanar á ferð og létu tvær Kiowa-herþyrlur ráðast á bílana .
Bandarískir og afganskir hermenn komust á staðinn innan við þrem stundum síðar og þá kom í ljós að um skelfileg mistök var að ræða .
Saklaust fólk var á ferð .
Bandaríkjamenn segja að 15 eða 16 karlar hafi fallið og 12 manns særst , þar af kona og þrjú börn .
Í nokkurra km fjarlægð , við bæinn Khod , var bandarískur flokkur sérsveitarmanna sem þyrlur höfðu flutt á svæðið , þeir áttu að kanna hvort uppreisnarmenn og vopn leyndust í þorpum á svæðinu .
Yfir sveimaði Predator-vél og tvær Kiowa-herþyrlur til verndar .
Bandarískir flugmenn fóru að fylgjast með bílunum þrem um fimmleytið um morguninn .
Þeir sáu að bílljós blikkuðu og töldu að um merkjasendingar væri að ræða .
Grunsemdir vöknuðu um að talibanar væru á ferð .
Hermenn í Okaloosa í Flórída , sérstaklega þjálfaðir í að " túlka " upplýsingar af skjám , tóku við innrauðum myndum frá Predator-vélum yfir Afganistan og sendu afraksturinn áfram til mannanna í Nevada .
Samkvæmt reglum átti yfirmaður sérsveitanna á jörðu niðri að ákveða hvort gerð yrði loftárás og það gerði hann .
Mennirnir í Nevada og Flórída rýndu í myndirnar og aðrar upplýsingar .
" Hvað eru þessir fuglar eiginlega með ? " " Við vorum allir að hugsa það sama , " sagði liðsforingi í landhernum síðar .
" Hvers vegna safnast 20 karlar á réttum aldri fyrir hermenn þarna saman klukkan fimm að morgni ? Það gat bara verið ein orsök , að við höfðum sent flokk bandarískra hermanna inn á svæðið .
" Korter yfir fimm sýndist einum Predator-manninum að hann sæi riffil í einum bílnum .
Hann var ekki viss .
" Ég var að vona að við sæjum riffil .
En allt í lagi .
" Bílalest Afgananna staldraði við um hálfsexleytið , myndavél Predator-vélarinnar var beint að manni sem fór út .
Hann virtist halda á einhverju .
" Hvað eru þessir fuglar eiginlega með ? " sagði einn Nevadamannanna .
" Já , ég held að þessi sé með riffil .
" " Það held ég líka , " sagði annar .
Nokkrum mínútum seinna kom fram að einn mannanna í Flórída hefði kannski séð eitt eða fleiri börn í bílunum .
Svörin í Nevada eru : " Af hverju sagði hann " kannski " barn ? Af hverju eru þeir svona fljótir að sjá börn en ekki riffla ? " Og síðan ræddu þeir hvort um væri að ræða börn eða unglinga .
Til að gæta allrar sanngirni þá var ekki einvörðungu stuðst við Predator-myndirnar þegar ákveðið var að gera árás .
Hleruð höfðu verið fjölmörg gemsasímtöl á svæðinu og þessi mikla umferð í ljósvakanum var talin benda til að verið væri að safna saman liði talibana til árásar .
En eftir situr ónotaleg tilfinning .
" Tæknibúnaður getur stundum veitt manni þá fölsku kennd að maður sjái allt , heyri allt og viti allt , " sagði James O. Poss , hershöfðingi í flughernum , sem sá um rannsóknina .
" Ég er sannfærður um að við lærðum af þessu máli .
" " Þeir eru að biðja " Úr samtölum stjórnenda eftirlitsstöðvanna í Bandaríkjunum : " Við sjáum að 18 manns hafa nú farið út úr bílunum .
" " Þeir eru að biðja , þeir eru að biðja .
" " Þetta er öruggt , þetta eru [ Talíbanahermenn ] " .
Biðja ? Já ég meina það , þeir eru að biðja .
" " Þeir ætla að gera eitthvað viðbjóðslegt .
" Óbreyttir borgarar eða grimmir óvinir ? Vandi vestrænna hermanna í Afganistan er ekki síst að talibanar og vígahópar sem styðja þá klæðast oftast venjulegum , borgaralegum fatnaði en ekki einkennisbúningum .
Oft er nær útilokað að greina á jörðu niðri hvort um hermenn eða óbreytta borgara er að ræða , hvað þá úr lofti .
Og oft grípa talibanar til þess ráðs að fela sig markvisst innan um óbreytta borgara , nota þá sem " mannlega skildi " .
Talibanar hafa auk þess unnið marga áróðurssigra með því að ýkja tölur um mannfall í röðum óbreyttra borgara í loftárásum NATO , þegar loksins er búið að rannsaka málið og komast að hinu sanna er það of seint .
Reiði almennings í garð NATO-liðsins hefur náð að magnast enn .
En því fer fjarri að alltaf sé um að ræða ýkjur þótt mun fleiri óbreyttir borgarar falli að vísu fyrir hendi talibana en erlendra hermanna .
Er þá réttlætanlegt að beita árásum sem óhjákvæmilega koma oft niður á saklausu fólki ? Þetta er spurning sem er jafngömul stríðsrekstri , hvort tilgangurinn helgi meðalið .
Í seinni heimsstyrjöld beittu bandamenn loftárásum gegn Þýskalandi .
Árásirnar styttu stríðið með því að draga úr hernaðarmætti Þjóðverja þótt þær dygðu ekki einar og sér til að knýja þá til uppgjafar .
En á seinni árum hafa margir fordæmt þær , bent á að megnið af fórnarlömbunum hafi verið óbreyttir borgarar .
Aldrei verður hægt að koma í veg fyrir að saklaust fólk deyi í stríði .
En sumir spyrja hvort rétt sé að beita vestrænni ofurhátækni gegn talibönum þegar hún er ekki fullkomnari en raun ber vitni .
Hvort fórnarkostnaðurinn sé of mikill .
