Þjóðaratkvæðagreiðslan um Icesave-samninginn , sem fram fer í dag er mikilvæg af mörgum ástæðum en ein þeirra skiptir þó mestu .
Nú er það þjóðin sjálf , sem tekur ákvörðun .
Ekki kjörnir fulltrúar hennar .
Taki hún ákvörðun um að segja já er það meirihluti þeirra , sem borga , sem tekur þá ákvörðun .
Taki hún ákvörðun um að segja nei fer ekki á milli mála , að réttur aðili hefur komizt að þeirri niðurstöðu og er þá tilbúinn til að takast á við það , sem á eftir fylgir – ef það verður þá nokkuð .
Í dag er íslenzka þjóðin að taka afstöðu til þess grundvallaratriðis , sem rætt hefur verið um í flestum Evrópulöndum undanfarna mánuði og misseri .
Eru einhver rök fyrir því , að skattgreiðendur – í hvaða landi sem er – taki á sig afleiðingar rangra ákvarðana sem stjórnendur einkafyrirtækja hafa tekið ? Hingað til hefur engum dottið í hug , að það ætti við um einkafyrirtæki almennt en því hefur verið haldið fram að annað ætti við um fjármálafyrirtæki .
Smátt og smátt hefur viðhorfið verið að breytast , ekki sízt í aðildarríkjum Evrópusambandsins .
Angela Merkel , kanslari Þýzkalands , stendur frammi fyrir þunga andúðar þýzkra skattborgara á að taka á sig kostnað vegna efnahagserfiðleika annarra þjóða .
Engum írskum stjórnmálamanni mundi nú detta í hug að gera það , sem þáverandi fjármálaráðherra Írlands gerði 29. september 2008 að lýsa yfir ábyrgð írska ríkisins á öllum skuldum írskra banka .
Finnar hallast í vaxandi mæli að stuðningi við stjórnmálaflokk , sem nefnist Sannir Finnar , sem mælir gegn því að finnskir skattgreiðendur taki á sig byrðar vegna vandamála annarra evruríkja .
Í grundvallaratriðum er íslenzka þjóðin í dag að taka afstöðu til sömu meginsjónarmiða og til umræðu hafa verið í Þýzkalandi , Írlandi og í Finnlandi .
Hver stjórnmálamaðurinn á fætur öðrum í þessum ríkjum og öðrum evruríkjum hefur sagt að aldrei aftur megi til þess koma að skattgreiðendur taki á sig skuldir einkafyrirtækja , jafnvel þótt um fjármálafyrirtæki sé að ræða .
Þess vegna verður fylgzt með niðurstöðum þjóðaratkvæðagreiðslu okkar af áhuga í öðrum löndum .
Þetta er önnur atkvæðagreiðslan , sem þjóðin gengur til um Icesave .
Þessar atkvæðagreiðslur eru vísbending um það sem koma skal .
Það verður ekki til baka snúið .
Á Alþingi er komin samstaða um að breyta stjórnarskrárákvæðum , sem nú eru fólgin í 26. stjórnarskrárinnar .
Sumarið 2004 var ekki pólitísk samstaða um það , þegar forseti vísaði fjölmiðlalögunum svonefndu til þjóðaratkvæðis .
Nú er pólitísk samstaða um að þau stjórnarskrárákvæði séu úrelt .
Nú er þjóðin að kynnast því hvað í því felst að hún hafi hið endanlega úrskurðarvald sjálf .
Og þessi vel menntaða og upplýsta þjóð tekur það hlutverk alvarlega .
Það er augljóst að fólk hefur lagt áherzlu á að kynna sér viðfangsefnið , Icesave , vel .
Fólk hefur ekki hlaupið að neinni niðurstöðu .
Það hefur m.a. komið í ljós í skoðanakönnunum , sem hafa sýnt hversu margir hafa ekki gert upp hug sinn .
Efnisatriði málsins hafa verið rædd manna á meðal fram og aftur .
Þannig á þetta að vera .
Svona á þjóð að komast að niðurstöðu .
Við getum töluvert lært af aðdraganda atkvæðagreiðslunnar í dag .
Það er nokkuð ljóst , að hinn almenni borgari kann því ekki vel , að of miklar tilraunir séu gerðar til þess að hafa áhrif á afstöðu hans .
Einn viðmælandi minn , sem kom mikið við sögu í forsetakosningunum 1968 , hafði orð á því nú í vikunni , að viðbrögð fólks við slíkum tilraunum " fyrirmenna " , þ.e. fólks , sem verið hefur áberandi í þjóðlífinu á undanförnum árum og áratugum , ýmist í stjórnmálum eða á öðrum vettvangi , minntu sig á sambærileg viðbrögð frá kosningabaráttunni sumarið 1968 .
Hinn almenni borgari kann illa einhverju sem hann upplifir sem " fyrirmæli ofan frá " um hvernig hann eigi að greiða atkvæði .
Þetta eru skiljanleg viðbrögð .
Í atkvæðagreiðslum sem þessum er það fólk sjálft sem hefur völdin .
Það þarf á upplýsingum að halda um málið , sem til afgreiðslu er en það þarf ekki á leiðbeiningu að halda um hvernig það á að greiða atkvæði .
Það hefur alla sömu burði til að taka þá ákvörðun og þeir sem vilja hafa áhrif á þá ákvörðun .
Það er svo umhugsunarefni , að stjórnvöld stóðu sig illa í að koma upplýsingum á framfæri eins og gagnrýni forstöðumanns Lagastofnunar Háskóla Íslands er vísbending um .
Það hefur líka komið í ljós í aðdraganda þessarar þjóðaratkvæðagreiðslu , að því er ekki vel tekið , þegar kjörnir fulltrúar reyna beinlínis að koma í veg fyrir að upplýsingar , sem varða málefnið , sem kjósa á um , komist til almennings áður en kjósandinn tekur sína ákvörðun .
Þetta á við um viðleitni fjármálaráðherra til þess að halda hjá sér upplýsingum um kostnað við samningagerðina um Icesave .
Þannig má margt af þessari atkvæðagreiðslu læra , hver svo sem niðurstaða hennar verður .
En vonandi verða atkvæðagreiðslurnar tvær um Icesave til þess að sú aðferð að þjóðin sjálf taki meginákvarðanir um málefni sín beint og án milligöngu ryðji sér til rúms og verði grundvallarþáttur í nýrri stjórnskipan íslenzka lýðveldisins .
Þótt við höfum stundum átt í basli með sameiginleg málefni okkar sem þjóðar er staðreyndin sú , að hér eru á Íslandi allar forsendur fyrir hendi til þess að byggja upp fyrirmyndarsamfélag .
Þótt fámennið sé stundum ókostur getur það líka verið kostur .
Fámennið , hátt menntunarstig , vel upplýst fólk og aðgengi að upplýsingum .
Allt veldur þetta því að við höfum tækifæri til að byggja upp samfélag , sem góð sátt ríkir um meðal þegnanna – og getur kannski orðið öðrum til eftirbreytni .
