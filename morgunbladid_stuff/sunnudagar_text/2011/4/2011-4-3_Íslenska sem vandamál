Viðhald íslenskunnar hefur marga ókosti .
Það er dýrt og einangrar þau sem ekki kunna önnur tungumál , auk þess sem íslenskan þvælist fyrir fólki í atvinnu- og ævintýraleit á Íslandi .
Benedikt Jóhannesson skrifaði í Greinar af sama meiði ( 1998 ) um hvað það kostaði að tala íslensku .
Þar rakti hann ýmsa útgjaldaliði og reifaði aðferðir við tungumálaskipti , m. a. hina 70 ára löngu ( en misheppnuðu ) tilraun í Sovétríkjunum með að gera rússnesku að allsherjarmáli í öllum sovétunum .
Hefði sú tilraun heppnast hefðu vandræðin sem menn sjá hér af viðhaldi íslenskunnar leyst af sjálfu sér þar eystra : Vinnuafl hefði flætt um og talað rússnesku en ekki einangrast og verið útilokað úr hópnum af þjóðernislegum tungumálaástæðum , og samrússnesk námsefnis- , kvikmynda- og dagskrárgerð hefði verið leikur einn á hinum risavaxna markaði .
Fólk hefði þó eftir sem áður þurft að ná sæmilegu valdi á rússneskunni til þess að " fá hlustun " og koma sjónarmiðum sínum á framfæri .
Þetta er rifjað upp nú vegna þess að 17. feb. setti Sævar Tjörvason fram róttækar hugmyndir í DV í hinum gamla sovétanda um að leggja niður íslenskuna .
Fyrir því færði hann seinna margvísleg efnahagsleg nytjarök í annarri grein 9. mars , eftir að Pétur Gunnarsson hafði risið upp til kröftugra andmæla 2. mars .
Hinn 15. mars komst Hallfríður Þórarinsdóttir síðan í návígi við hinn umræðustjóra Sjónvarpsins , Þórhall Gunnarsson , og lýsti þar réttmætum áhyggjum sínum af vandræðum innflytjenda og tengdi þau við hið stranga rétttrúnaðarviðhorf til íslenskunnar sem ofboðslega erfiðs tungumáls sem ekki væri á færi nema útvalinna í hópi innfæddra að tala rétt .
Með því að svara þeim á ensku sem tali með hreim eða líti út fyrir að vera ekki afkomendur landnámsmanna séum " við " að útiloka " hina " með því að neita þeim um aðkomu að " okkur " í gegnum tungumálið .
Sams konar höfnun finnum " við " með skóladönskuna á vörum við pylsukaup á Ráðhústorginu í Kaupmannahöfn – þegar Danir svara á ensku .
Sama gerist víða um lönd þar sem fólk heyrir útlendinga tala bjagað mál .
Þá er oft svarað á einhvers konar ensku í von um að koma á gagnkvæmum skilningi .
Undantekningin er í Skotlandi .
Þar svara innfæddir óhikað á sínu máli – þótt útlendingar ávarpi þá á ensku .
Það er réttmætt að velta fyrir sér þeim múrum sem tungumál reisa á milli manna .
Þeir múrar valda vandræðum en innan þeirra þrífst eftirsóknarverð fjölbreytni .
Tilfinningar eru einnig samofnar tungumálinu .
Engum tekst að læra annað mál en móðurmál sitt til þeirrar hlítar að dugi til sömu tjáningar og á móðurmálinu .
Því er ekki hægt að skipta um opinbert tungumál nema fórna andlegri vellíðan þeirra kynslóða sem lenda í málskiptunum – og arfleiða afkomendur þeirra að ómældum vandamálum sem tengjast því sambandsrofi við fortíðina sem málskipti valda .
Vandi þeirra sem hingað flytja minnkar ekki með því að gera íslenska málrækt að skotspæni eða lýsa henni sem einhverju málfasísku furðubæri á heimsvísu ( vel má þó minnast á að hvergi annars staðar hefur jafn fámennu málsamfélagi tekist að nútímavæða tungumál sitt og halda uppi opinberri umræðu um vísindi , tækni , listir , menningu og stjórnmál af þeim krafti sem við þekkjum hér ) .
Það er sorglegt ef einhver " okkar " nota jafn sjálfsagða menningariðju og málrækt til að næra fordóma sína gagnvart þeim sem hingað koma eða líta ekki út fyrir að vera af hinum norsk-gelíska genastofni víkingaaldarlandnámsmanna og -kvenna .
Það vekur ekki síður leiða ef fræðingar beita lærdómi til að greina vanda innflytjenda út frá málstefnu án þess að hafa skilning eða þekkingu á því hvað felst í þeirri málrækt og málvöndun sem iðkuð hefur verið undanfarna áratugi .
Alls staðar á byggðu bóli þarf fólk að læra tungumál þeirra sem búa í nágrenninu ef það vill blanda sér inn í menninguna , koma sínum sjónarmiðum að og auðga mannlífið með því sem það hefur fram að færa , ekki á forsendum aðlögunar heldur með þeirri lýðræðislegu virðingu fyrir margbreytileikanum sem við eigum að ráða við í okkar fjölmenningarlega samfélagi .
