Tískan tók völdin í Reykjavíkurborg um síðustu helgi á tískuhátíðinni RFF .
Þarna gafst einstakt tækifæri til að fylgjast með því nýjasta sem er að gerast í íslenska tískuheiminum en 22 fatamerki sýndu línur sínar fyrir fullu Hafnarhúsi .
" Íslenskur tískuheimur " er frasi sem einhvern tímann hefði verið mótsögn í sjálfu sér en ekki síst með tilkomu fatahönnunarnáms við Listaháskóla Íslands gjörbreyttist tískuvitund landans .
Eftir hrun hafa óteljandi fatamerki sprottið upp og landinn ekki verið eins meðvitaður árum saman um að velja íslenskt .
Nú að framleiðslunni .
Allt fór fagmannlega fram og leit vel út .
Fyrirsæturnar voru flottar og Margeir stjórnaði tónlistinni með glæsibrag .
Svo má ekki gleyma gjafapokanum .
Undir sætinu leyndist poki með ýmsum snyrtivörum , vatni og tyggjói ( vantaði þetta tvennt síðastnefnda einmitt sárlega þar sem aðeins var boðið upp á áfengan bláan drykk .
Af hverju er aldrei boðið upp á gin og tónik eða kampavín á svona viðburðum ? ) .
Á föstudagskvöldið sat ég í fremstu röð á besta stað , sem var auðvitað nauðsynlegt þar sem hvert kvöld fékk heilsíðuúttekt í Morgunblaðinu .
En skjótt skipast veður í lofti , eftir miklar tískupólitískar hræringar var mér skipað á aftari bekk á laugardagskvöldinu .
Það var þó ekki Dorrit sem ég stóð upp fyrir , það hefði auðvitað verið sjálfsagt , heldur stelpa með bleikt hár .
Inga Rún Sigurðardóttir ingarun@mbl.is 