Þrír ungir leikarar fara með aðalhlutverk í nýjum söngleik Ólafs Hauks Símonarsonar , Bjart með köflum , sem frumsýnt verður í Þjóðleikhúsinu um næstu helgi – öll þreyttu frumraun sína í atvinnuleikhúsi í vetur .
Leikararnir Hilmir Jensson , Þórunn Arna Kristjánsdóttir og Heiða Ólafsdóttir voru tekin tali eftir æfingu og bar ýmislegt á góma , meðal annars bæjaríg , Litlu Ljót og metnaðarfullan afturenda .
Pétur Blöndal pebl@mbl.is Það er verið að taka nótur fyrir söngleikinn Bjart með köflum þegar blaðamann ber að garði .
Þórhallur Sigurðsson leikstjóri situr í voldugu en nokkuð velktu sófasetti í kaffistofunni og fer yfir það sem betur má fara eftir rennsli dagsins .
" Það er mikið fjör hjá okkur alla daga , " segir hann blaðamanni .
" En þetta er nýtt leikrit , svo við breytum og bætum jafnt og þétt .
" Hann stendur upp .
" Þetta var stóra nótan .
Nú ætla ég ekki að skipta mér af þessu meira í bili .
" Þegar leikstjórinn hverfur á braut detta leikararnir úr hlutverkum og lífið byrjar sinn vanagang .
En þennan fimmtudag sitja leikararnir Heiða , Hilmir og Þórunn Arna uppi með blaðamann , sem þeir þurfa að opna leiktjöldin fyrir – og svo er þarna ljósmyndari ! Það verður uppi fótur og fit .
" Mér tókst að finna ríkismaskarann sem ég eignaðist í síðustu viku , " segir Þórunn Arna kát , en hún hafði ekki búist við myndatöku frekar en hin tvö .
" Ég hefði verið í spennandi fötum ef ég hefði vitað af þessu – ég er döpur .
" En svo tekur hún gleði sína á ný .
" Heyrðu , ég er með skemmtilega regnhlíf ! " " Tóta , " segir Hilmir og hristir höfuðið .
" Ég ætla bara að vera í gallabuxum , " bætir hann við og geispar .
Og röltir í joggingbuxunum í búningsklefann .
" Kannski ég fari í prinsessukjólinn , " heldur Þórunn Arna áfram , en hún fer með aðalhlutverk í Prinsessunni á Bessastöðum .
" Hvernig væri það ? " spyr hún og bætir við með uppgerðarhógværð : " Tja , ég tíndi nú bara eitthvað úr fataskápnum .
" Sagan Bjart með köflum gerist árið 1968 undir jökli , nánar tilgreint Snæfellsjökli , einhverstaðar í grennd við Arnarstapa , Malarrif og Hellna , en það skiptir svo sem ekki öllu máli hvar .
Þó að getum megi leiða að því að leikskáldið Ólafur Haukur Símonarson hafi skrifað söngleikinn á þeim slóðum , kannski undir áhrifum frá jökli .
" Ástandið á þessum tíma á Íslandi er svipað og við búum við núna , " segir Þórunn Arna .
" Þá var kreppa hér á landi og algengt að fólk flytti til Svíþjóðar og Ástralíu , en nú flytur fólk til Noregs .
" " Fyrirtækin í landinu áttu líka erfitt uppdráttar og landinn var að lepja dauðann úr skel , " segir Heiða ómyrk í tali .
" Það var mikill fólksflótti og rosalegt drama , " bætir Hilmir við .
" Og tengingin við nútímann er ekki síst að hinir ríku urðu ríkari , hinir fátæku fátækari , " heldur Heiða áfram .
" Stéttabaráttan var mikil , " klykkir Hilmir út með , " en um leið er þetta þroskasaga ungs drengs og klassísk ástarsaga .
" Ungu leikararnir sitja í einum hnapp í krók við einn af mörgum stigum Þjóðleikhússins .
Samtalið á sér stað á meðan ljósmyndarinn stillir upp fyrir myndatöku .
" Okkur grunaði ekki að svona stór hluti af starfi leikarans fælist í að sitja fyrir hjá ljósmyndurum , " segir Þórunn Arna og brosir .
" Og mig grunaði ekki að svona stór hluti af starfi ljósmyndarans fælist í að mynda leikara , " svarar ljósmyndarinn og hlær .
Þegar leikararnir hafa flætt með ljósinu á pappírinn hefst spjallið á nýjan leik .
Stéttabaráttan er undirliggjandi þema í sögunni , eins og í fleiri verkum Ólafs Hauks .
" Sögusviðið er tveir afskekktir bæir , mikill auður safnast fyrir á öðrum bænum sem sölsar undir sig allt í sveitinni , nema þennan fátæka bæ sem næst stendur , " segir Þórunn Arna .
Og Hilmir bætir við : " Sagan af bæjarígnum er þekkt , sem var og er enn við lýði , og allir hafa gleymt af hverju stafar .
Þú bara fæðist inn í þetta eitraða andrúmsloft , hatar hinn bæinn og þannig gengur það kynslóð af kynslóð .
" Jakob " Ég leik Jakob , strák úr Reykjavík , " segir Hilmir .
" Mamma hans var að flytja til Svíþjóðar , svo hann er sendur í sveit til vinafólks .
Og hann fer sem sagt á fátækari bæinn , Gil .
Svo eru heimasætur á báðum bæjum og hann lendir á milli steins og sleggju .
Hann þroskast á þessum tíma og þarf að átta sig á því hvaða gildi skipta máli .
" – Auðvitað peningarnir , skýtur blaðamaður inn í .
" Jú , jú , " segir Hilmir og kemur svolítið hik á hann .
" Hvernig kemur svona kaldhæðni út á pappír ? " Þórunn Arna bíður ekki boðanna : " Hann verður miðpunktur í aðstæðum , þar sem allir hatast .
" " Og þarf að taka afstöðu , er boðberi 68-kynslóðarinnar með hippahugsjónirnar , og vill færa heiminum ást og frið , " segir Hilmir .
Ausa " Ég leik Ausu , " segir Þórunn Arna .
" Hún er pabbastelpa á ríka bænum .
Þegar leikritið hefst er verið að færa henni píanó .
Hana dreymir um að flytja í borgina og lifa flottu lífi og er Jakob kemur í sveitina sér hún það sem leið til að komast suður og verður ofsalega skotin í honum .
En vandamálið er að hann býr á Gili .
Hún er hinsvegar sniðug og klók stelpa , myndi ég segja .
" " Og reynir að næla í hann , " segir Hilmir .
" Hún gefst ekki upp .
Aðrir hefðu verið löngu búnir að því en hún gerir allt aðeins of mikið , " heldur Þórunn Arna áfram .
" Það mun bjarga henni í lífinu , " segir Heiða kankvíslega .
Og Þórunn Arna segir hlæjandi : " Enda biður hún pabba sinn að næla í strákinn fyrir sig – pabbi , ég er búin að fá píanó , ég vil fá hann núna ! " Gunnvör " Ég leik Gunnvöru , sem er algjör strákastelpa , " segir Heiða .
" Hún býr á Gili og á ekki mikla peninga en hefur þá trú að sauðfjárbúskapur og hefðbundinn landbúnaður eigi ekki eftir að skila neinu í kassann .
Hún fer því til sjós , á sinn bát og rær ein til fiskjar .
Þannig aflar hún sér tekna og er þeirrar skoðunar að fiskurinn á miðunum við Ísland eigi eftir að bjarga þjóðinni .
Í raun er hún fyrirvinnan á bænum .
En þó að hún sé strákastelpa breytir það ekki því að hún er stelpa sem er skotin í strák .
" Leikhópurinn – Fóruð þið á Snæfellsnes til undirbúnings ? " Nei , " segir Hilmir .
" Jú , " grípur Heiða fram í – dreymin á svip , " og um nóttina vaknaði ég við að jökullinn geislaði og fann kraftinn sem helltist yfir mig á þessum dularfulla stað ! " " Nei , við erum ekkert mikið að einblína á Snæfellsnes í verkinu , það gæti gerst hvar sem er við sjávarsíðuna á Íslandi , " segir Hilmir .
" En þessir bæir eru afskekktir , einangraðir í sinni litlu tilveru , og hatrið er mikið og rígurinn á milli þeirra , eins og Íslendingar þekkja dæmi um úr sveitum og jafnvel af smærri eyjum .
" – En það er ekki rígur á milli ykkar ? " Þegar við erum í karakter á sviðinu getur andrúmsloftið verið mjög þrúgandi ; við þurfum að vera svo vondar stelpurnar , " segir Heiða og hlær .
" En það er rosalega mikil gleði í þessum hópi – að því leyti er þetta alveg eins og í fegurðarsamkeppnum , " bætir Þórunn Arna við og brosir .
" Við stöndum líka á sviðinu með landsliði íslenskra leikara og erum ekkert smáheppin .
" " Ég útskrifaðist úr leiklistarskólanum í fyrra , en er ekkert hættur að læra og það má segja að með okkur sé haugur af nýjum kennurum , " segir Hilmir .
" Þegar starf leikara verður fyrir valinu veit maður vel að það er ekki öruggur starfsvettvangur , " segir Þórunn Arna .
" Mín regla er sú , sama hvaða hlutverk ég fæ , að njóta þess á meðan ég get .
" " Maður er alltaf að stinga sér í djúpu laugina , " segir Hilmir .
" Þessu fylgir svo mikið fjör og spenna – og þetta stress , " segir Heiða .
Og Þórunn Arna grípur orðið á lofti : " Stress er gott ! " Hilmir En hvað kallaði þau á leiksviðið til að byrja með .
Hilmir segir að vinkona sín hafi dregið sig með sér á leiklistarnámskeið í MR þegar hann var á öðru ári þar .
" Svo álpaðist ég í prufur fyrir skólaleikritið og mér að óvörum komst ég inn í það , " segir hann .
" Mér fannst það svo sjúklega gaman að ég hef ekki getað hætt þessu .
Stúdentaleikhúsið tók við eftir menntaskólann .
Ég fór tvisvar í inntökupróf í Leiklistarskólann og komst inn í seinna skiptið .
Námið var alveg frábært , framar mínum björtustu vonum , og mér finnst ég hafa verið lánsamur með bekk .
Tveir af krökkunum eru með mér í sýningunni , Ævar og Þórunn , svo eru tvö í Borgarleikhúsinu , Hilmir og Lára , og Svandís og Anna Gunndís eru í öðrum verkefnum , sjálfstætt starfandi listamenn .
Við urðum mjög þéttur hópur og námið var því skemmtilegt – af því að við gátum treyst hvert öðru .
" Svo bauðst Hilmi árssamningur í Þjóðleikhúsinu .
" Það fyrsta sem ég gerði var að vera aðstoðarmaður leikstjóra í Finnska hestinum og ég var í ýmsum smáhlutverkum í Lé konungi sem Benedict Andrews leikstýrði .
Hann er ástralskur , afar flinkur og kom með nýjar áherslur sem ég hafði ekki kynnst áður , og það var gaman að taka þátt í því ferli .
Svo er ég í barnaleiksýningunni Ballinu á Bessastöðum , leik bréfbera og afturendann á kú , " segir hann og hlær .
" Er það ekki eitthvað , sem allir verða að gera einhvern tíma ? " " Hann gerir það frábærlega , " segir Heiða .
" Metnaðarfyllsti afturendi á Íslandi ! " segir Hilmir með áherslu .
" Það er sjarminn við leikhúsið , " skýtur Þórunn Arna að , " að það er jafnkrefjandi að vera afturendi á kú og vera í burðarhlutverki ! " Þórunn Arna " Ég er frá Ísafirði og er pabbastelpa , eins og Ausa í leikritinu , " segir Þórunn Arna brosandi .
" Ég horfði alltaf löngunaraugum til Reykjavíkur af því að krakkarnir hér fengju svo mikil tækifæri til að leika í Þjóðleikhúsinu .
En ég tók mig til með vinkonum mínum og stofnaði leikklúbb þegar ég var sex ára , sem var starfræktur í fimm ár og dagskráin var afar metnaðarfull .
Við settum upp Skilaboðaskjóðuna og Litlu Ljót , skiptumst á um að leika hana vinkonurnar , og það var svo mikið um að vera að í dag er þakklát fyrir að hafa alist upp á Ísafirði .
Ég var á fullu í skólasýningum og man varla eftir að hafa gert annað á menntaskólaárunum en að leika og syngja – ég lærði að minnsta kosti voða lítið .
" Þórunn Arna segist hafa sótt þrisvar um Leiklistarskólann og komist inn í þriðju tilraun .
" Ég er þakklát fyrir að þennan frábæra bekk ; fyrir utan hvað skólinn er góður , þá lærir maður mest af bekkjarsystkinum sínum .
Áður fór ég með aðalhlutverk í verkunum Litla stúlkan með eldspýturnar og Tökin hert í Íslensku óperunni .
Og eftir námið var ég svo heppin að fá árssamning hér .
Ég lék í Finnska hestinum , Leitinni að jólunum , sem er sígilt verkefni leikara í Þjóðleikhúsinu , og nú leik ég í Ballinu á Bessastöðum , sem er hrikalega skemmtilegt .
" Hún bætir við eftir augnabliksþögn .
" Og ég þakka öll mín tækifæri að ég fékk að búa á Ísafirði .
" – Ætlarðu á tónlistarhátíðina Aldrei fór ég suður um páskana ? " Ég pantaði flugmiða í gær ! Það er æðisleg hátíð , ég mæli hiklaust með henni , og fallegt að 101-liðið frá Reykjavík blandast fólkinu frá Ísafirði og nærsveitum , sem mætir með börnin í lopapeysum og með hvítvín í krukku .
Það myndast æðisleg stemning , hvílík lyftistöng fyrir bæinn .
Ég segi bara hip hip húrra fyrir þeim sem byrjuðu á þessu .
Heiða " Ég er eins og Þórunn stalla mín að vestan , en ég er fædd og uppalin á Hólmavík á Ströndum , fæddist meira að segja á elliheimilinu af því að mamma náði ekki að fara suður og eiga , " segir Heiða .
" Ég vissi alltaf að ég vildi syngja og leika , byrjaði í tónlist þegar ég mátti og var í öllum skólaleikritum , tók þátt í kirkjustarfinu og áhugaleikfélaginu , og þegar ég var sextán ára fór ég suður í framhaldsskóla – þá þarf fólk úti á landi að flytja burt .
Ég fór í Versló og kláraði stúdentinn , en lærði ekkert nema að syngja og leika .
" " Við eigum það sameiginlegt ! " skýtur Þórunn Arna inn í .
" Ég stofnaði bílskúrsband , samdi tónlist með hljómsveitinni Url og við gáfum út plötu , svo leitaði ég að öllum tækifærum sem gáfust og eitt af því var Idol stjörnuleit .
Ég beið nú samt eitt ár , vildi fylgjast með því , hvort þetta væri nokkuð alveg glatað .
Þátttakan þar opnaði ýmsar dyr , enda var ég búin að vinna forvinnuna , syngja á böllum og með hljómsveit og það hafði gengið vel .
En mig langaði alltaf að leika líka .
Ég sótti aldrei um hérna heima , því ég vildi slá tvær flugur í einu höggi og búa erlendis á meðan ég væri í námi .
Ég sótti um skóla í New York , skoðaði nokkra sem ég fann á netinu , en svo datt skóli upp í hendurnar á mér þegar ég þræddi göturnar með Margréti Eir .
Við hittum kennarann hennar og hann spurði af hverju við prófuðum ekki Circle .
Það reyndist vera frábær skóli , bara pínulítill með 50 nemendum , og ég grenjaði út að komast í prufu .
Þar fékk ég frábæra menntun , við lærðum í litlum og skítugum kjallara , með eldgamla leikmuni og slitna búninga , en þetta snýst ekki um peninga heldur gæði námsins – fyrir utan að New York er frábær borg .
" Eftir útskrift ákvað Heiða að koma heim til Íslands .
" Ég nennti ekki að þjóna til borðs á veitingastað í tíu ár , fara í prufur á morgnana og svo aftur eftir vinnu , þar til ég fengi eitt lítið já .
Ég saknaði líka fjölskyldunnar og kom því heim , gerðist útvarpskona á Rás 2 og var viss um að mér yrði ekki vel tekið í íslensku leikhúslífi – hvað heldur hún að hún geti leikið þessi söngkona ? En maður verður að hafa trú á sjálfum sér , þetta snýst um að skapa sín tækifæri og það þýðir ekkert að sitja heima og lesa .
Ég frétti að FÍL væri með opnar prufur fyrir leikara sem hefðu lært erlendis , að sjálfsögðu spreytti ég mig á því og þar sáu Tinna Gunnlaugsdóttir leikhússtjóri og Þórhallur Sigurðsson leikstjóri mig í fyrsta sinn : Ha , getur hún leikið ? Þau sáu mig leika og réðu mig svo .
Það gerðist síðasta vor .
Síðan er ég búin að telja niður mánuði , daga og klukkutíma .
Ég lék reyndar í Buddy Holly í haust , það var það fyrsta sem ég gerði , en nú tek ég fyrstu skrefin í Þjóðleikhúsi Íslendinga .
Mér finnst það enn ótrúlegt ! " Hún lítur á Hilmir og Þórunni .
" Svo vil ég segja eitt um þau þrjú .
Þau eru svo sæt að taka mig inn í klíkuna sína , því mínir samnemendur eru í New York .
Ég fæ að krunkast með þeim , sem er gott og fallegt af þeim .
" " Við erum rosalega heppin að hafa hvert annað í þessu , " segir Þórunn Arna .
" Það er bara þannig .
" 