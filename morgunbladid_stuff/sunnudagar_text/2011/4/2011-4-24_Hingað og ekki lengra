Ásmundur Einar Daðason , sem sagði skilið við þingflokk VG hinn 14. apríl sl. eftir að hafa kvöldið áður greitt atkvæði með vantrauststillögu á ríkisstjórnina , segist hafa sýnt flokksforystu Vinstri hreyfingarinnar – græns framboðs mikið langlundargeð og þolinmæði .
Trúna á að það næðust fram raunverulegar breytingar hafi einfaldlega þrotið og því hafi farið sem fór .
Ásmundur Einar ræðir hér við Sunnudagsmoggann pólitíkina , þátttöku hans í stjórnmálum , ágreininginn við forystu VG og fleira .
Texti : Agnes Bragadóttir agnes@mbl.is Myndir : Ómar Óskarsson omar@mbl.is Byrjum bara í núinu .
Hvernig metur þú þína stöðu í eigin kjördæmi , eftir að þú sagðir þig úr þingflokknum ? " Ég finn fyrir miklum stuðningi meðal almennra kjósenda og frá fólki um allt kjördæmið .
Ég er búinn að fá fjölda tölvupósta , sms-skilaboða og símtala og ég finn að mönnum fannst rétt og tímabært , eftir mikla þolinmæði , að segja hingað og ekki lengra .
Ég skil vel að ákveðinn hópur fólks sé gagnrýninn á þessa ákvörðun mína .
Það var hins vegar kallað eftir því úti í samfélaginu eftir hrun , að einstaklingar sem gefa kost á sér til þingstarfa segi ekki eitt fyrir kosningar og annað eftir þær .
Allir gera sér grein fyrir því þegar um samsteypustjórnir er að ræða , að það þarf að miðla málum .
En það gengur einfaldlega ekki að gefa eftir grundvallarsjónarmið í grundvallarmálum eingöngu fyrir aðild að ríkisstjórn .
Auk þess kusu margir flokkinn fyrir síðustu kosningar vegna staðfestu í afstöðu til ESB o.fl. málum Það hefur verið ákall um það eftir hrunið að menn sýni staðfestu og standi við það sem sagt er fyrir kosningar .
" Eiga að vera trúir kjósendum – Nú hafa komið ályktanir frá VG-félögum í þínu kjördæmi , þar sem þess er krafist að þú segir af þér þingmennsku .
Sama gerðist þegar Atli Gíslason gekk úr þingflokknum .
Þá var fullyrt að slíkar ályktanir væru pantaðar af flokksforystunni .
Heldur þú að sama sé upp á teningnum hvað þig varðar ? " Ég ætla ekki að hafa neina skoðun á því hver tilurð slíkra ályktana er .
Ég virði það að einhverjir séu mér ósammála , en ég bendi hins vegar á að fjöldi fólks er mér sammála .
Það er náttúrlega af og frá að þingmenn segi af sér þingmennsku , þó þeir gangi úr þingflokki .
Þegar þingmenn setjast á Alþingi þá fylgir hver og einn þingmaður sinni sannfæringu og samvisku samkvæmt því sem segir í stjórnarskrá Íslands .
Ef forysta flokksins er komin langt út fyrir það sem þingmaðurinn treystir sér til að styðja þá væri mjög óeðlilegt að þingmaður segði af sér þingmennsku .
Slíkt væri hættuleg þróun og myndi ýta undir það sem við höfum verið að gagnrýna hvað harðast , hið svokallaða foringjaræði .
Þingmenn eiga að vera trúir kjósendum sínum og stefnumálum en ekki blindri hlýðni flokksagans .
Það er óásættanlegt að það sé litið á það sem sjálfsagðan og eðlilegan hlut að fólk svíki kosningaloforð sín .
Pólitíkin breytist aldrei til batnaðar ef slíku er ekki mótmælt í verki " Blöskraði frá upphafi – Hverfum tvö ár aftur tímann , þegar verið var að mynda ríkisstjórnina .
Hvenær fékk þingflokkur VG að vita að forystan var að semja um það við Samfylkinguna að Ísland hæfi aðildarviðræður að ESB ? " Það lá ljóst fyrir á fyrstu þingflokksfundum VG eftir kosningar að Samfylkingin væri ekki tilbúinn að mynda ríkisstjórn nema VG gæfi eftir þetta grundvallarstefnumál .
Mér blöskraði þetta frá upphafi og gagnrýndi , á þingflokksfundum og víðar .
Það kom skýrt fram að ekki var vilji til að ræða um nein önnur mál , fyrr en að fenginni niðurstöðu í ESB-málinu .
Það átti við um efnahagsmál , skuldavanda heimilanna , forgangsröðun í ríkisfjármálum , lýðræðisumbætur og fleira .
Niðurstaðan varð sú að þingsályktunartillagan um aðildarumsókn var lögð fyrir þingið og að hver og einn þingmaður væri svo bara bundinn af sinni samvisku .
Auðvitað varð þetta að vera með þeim hætti því hvernig hefðum við þingmenn VG annars átt að geta staðið við okkar sannfæringu og það sem við sögðum fyrir kosningar ? Þegar á reyndi hins vegar var reynt að binda hendur fólks með hótunum og slíkt kann aldrei góðri lukku að stýra .
" – Vinstrihreyfingin – grænt framboð hefur gjarnan lýst sjálfri sér sem stefnuföstum prinsipflokki .
Meðal þess sem flokkurinn lofaði í kosningabaráttunni vorið 2009 var að berjast gegn aðild Íslands að ESB .
Var það aldrei til í dæminu að ná mætti samningum við Samfylkinguna um stjórnarsamstarf , þar sem ESB-málið væri hreinlega sett á ís ? Hótuðu að sprengja stjórnina " Það hefði verið hægt að samþykkja það , að það færi fram þjóðaratkvæðagreiðsla um það hvort sækja bæri um aðild að ESB .
Ég beitti mér mjög fyrir því á Alþingi að ákvörðun um viðræður yrði borin undir þjóðina .
Forystumenn Samfylkingarinnar hótuðu því hinsvegar að sprengja ríkisstjórnina ef slík tillaga næði fram að ganga .
Hefði Vinstri hreyfingin – grænt framboð samþykkt þessa leið , þá hefðum við verið í miklu betri stöðu með okkar bakland enda hefði þá legið þjóðarvilji að baki ákvörðuninni .
Þetta hefði verið betra fyrir alla , VG jafnt sem Samfylkingu , að ég tali nú ekki um þjóðina og samfélagið .
En í staðinn var valin leið átaka og yfirgangs .
Fyrir kosningar héldum við því fram um land allt , að VG myndi ekki sækja um aðild að ESB eftir kosningar .
Þetta var m.a. sagt í sjónvarpinu kvöldið fyrir kosningar .
Þetta varð að mínu viti til þess að fjöldi fólks , m.a. sem áður hafði kosið aðra flokka , veitti VG atkvæði sitt .
Menn treystu einfaldlega VG til þess að standa í lappirnar í þessu máli og halda á fullveldi Íslands og forgangsraða með þeim hætti að við myndum einbeita kröftum okkar að öðru en aðildarumsókn að ESB .
Það urðu mér vitanlega mikil vonbrigði þegar raunin varð sú að það var fyrir tilstilli Vinstri hreyfingarinnar - græns framboðs og vegna snöggra sinnaskipta , að sótt var um aðild að Evrópusambandinu .
Þessi aðildarumsókn hefur í bráðum tvö ár verið líkið í lest ríkisstjórnarinnar .
" Ekki jarðvegur fyrir umsókn Ásmundur Einar segir að það hafi ekki verið jarðvegur til þess að sækja um aðild að ESB þegar það var gert , hvorki miðað við það hvernig pólitískt landslag lá og miðað við það hversu mikil andstaða við aðildarumsókn var í þjóðfélaginu .
Hann bendir á að í Noregi sé þingmeirihluti fyrir því að Noregur sæki um aðild , en Jens Stoltenberg segi einfaldlega að það verði ekki sótt um aðild að ESB , þrátt fyrir þingmeirihluta fyrir málinu , nema það sé um nokkurt skeið hreinn og skýr vilji norsku þjóðarinnar að ganga í ESB .
Þetta skilji norskir stjórnmálamenn og íslensk starfssystkin þeirra hefðu betur leitað í smiðju til þeirra .
" Þess vegna held ég að það hafi verið stórpólitísk mistök , ekki bara hjá VG , heldur líka hjá Samfylkingunni , að sækja um aðild að ESB , þvert á vilja þjóðarinnar .
Það var aðeins rétt eftir hrun sem meirihlutastuðningur við ESB-aðild mældist hér á landi .
Annars hefur þorri þjóðarinnar í öllum könnunum í langan tíma verið andvígur aðild .
" Ásmundur Einar telur að ESB-aðlögunarferlið og viðræðurnar séu komnar í öngstræti .
Þær hafi kostað gríðarlegan tíma og orku og komið niður á samfélaginu í heild .
Vantar festu hjá forystu VG – Heldur þú að aðildarsinnum að ESB hafi fjölgað í þingflokki VG ? " Ég hef haft það fyrir reglu síðan ég settist á Alþingi að reyna ekki að túlka skoðanir annarra .
Þó get ég sagt að það vantar klárlega staðfestu hjá forystu VG til að halda til haga stefnu flokksins í þessum efnum og í ESB-aðlögunarferlinu öllu .
Á þessu eru sem betur fer undantekningar og ég nefni Jón Bjarnason sérstaklega , en hann hefur sem sjávarútvegs- og landbúnaðarráðherra hafnað allri aðlögun að regluverki Evrópusambandsins og hefur neitað að taka við styrkjum frá Evrópusambandinu sem áttu að fjármagna aðlögunina .
Jón er þar af leiðandi ekki vinsælasti ráðherrann hjá samstarfsflokknum .
Ég veit að Jón Bjarnason mun áfram standa vaktina hvað þetta áhrærir .
Það vel þekki ég þennan góða félaga minn og bandamann .
Ég hef enga trú á því að áfram verði reynt að bola Jóni Bjarnasyni úr ráðherrastól , einfaldlega vegna þess mikla trausts sem hann nýtur vegna staðfestu í þessu sem og fleiri málum .
Sá litli trúverðugleiki sem VG hefur í ESB-málinu myndi þverra mjög hratt , ef hann færi úr stjórninni .
" Enginn vill heitu kartöfluna – Heldur þú þá að ríkisstjórn Jóhönnu Sigurðardóttur muni tóra eitthvað enn ? " Ef menn vilja halda stjórninni saman , þá er fólginn í því sá fórnarkostnaður fyrir Samfylkinguna að endurskoða Evrópusambandsferlið .
Það vill enginn annar stjórnmálaflokkur koma nálægt þessu ferli , því það vill enginn halda á þessari heitu kartöflu .
Mér finnst skrítið að forystumenn Samfylkingarinnar skuli ekki átta sig á þessari stöðu og séu tilbúnir til að fórna fyrstu hreinu vinstri stjórninni fyrir einangrað stefnumál eins stjórnmálaflokks .
Ef þessari ríkisstjórn á að takast það að sitja út kjörtímabilið , þá þarf hún að breyta um stefnu í stórum og veigamiklum atriðum .
Hún þarf líka að taka upp bætt vinnubrögð .
Raunar hefði stjórnin þurft að gera þetta fyrir löngu og ég skal ekki segja hvort það er of seint fyrir hana að breyta um stefnu .
En ég finn að þolinmæði þjóðarinnar gagnvart ríkisstjórninni og þessari forgangsröðun fer þverrandi .
" – Steingrímur J. lýsti því á Alþingi að það hafi orðið snögg sinnaskipti hjá þér , þegar þú ákvaðst að styðja vantrauststillöguna .
Hvernig hefur samstarf þitt við formanninn og aðra í forystuliðinu verið þau tvö ár sem þú hefur setið á þingi ? Hafa þetta verið stöðug átök ? " Í ákveðnum málum höfum við Steingrímur verið mjög ósammála .
Það á við um Evrópusambandsmálið og einnig um Icesave , sem og þjónkun við Alþjóðagjaldeyrissjóðinn .
Icesave-málið hefur farið mjög illa með þingflokk VG .
Ögmundur Jónasson sá sig knúinn til að ganga úr ríkisstjórninni vegna kröfu um að breyta um skoðun í Icesave .
Steingrímur og Svavar Gestsson , sem er jú gamall bandamaður og félagi margra þarna inni , komu heim með samning í júní 2009 , sem átti að samþykkja í þingflokkum og ríkisstjórn án þess að þingmenn svo mikið sem sæju samninginn .
Vinnubrögðin í þessu máli öllu voru með hreinum ólíkindum .
Það var skrifað undir samning jafnvel þótt ljóst væri að ekki væri fyrir því þingmeirihluti .
Það var mjög afdrifarík ákvörðun sem hafði slæmar afleiðingar , ekki bara fyrir ríkisstjórnina og þingflokk VG heldur samfélagið allt .
Svo sat þingið og allir uppi með samning sem búið var að skrifa undir .
Upp frá bæði þessu og ESB-málinu hefur vinnuandinn í þingflokki VG verið erfiður , það eru engar ýkjur að segja það .
" Úthrópuð sem " órólega deildin " " En merkilegt finnst mér að þeir stjórnarliðar sem björguðu þjóðinni frá þessum fyrsta samningi skuli hafa verið úthrópaðir sem " órólega deildin " .
Ég hefði haldið að þessir einstaklingar ættu þakkir skildar fyrir að synda á móti straumnum .
Ég held að engum Íslendingi dyljist í dag , að skynsamlegra hefði verið að fara sér hægar í þessu máli , þegar við vorum að fjalla um Icesave I. En þrýstingurinn var gríðarlegur að drífa afgreiðslu málsins í gegn , m.a. vegna þess að það varð að klára Icesave fyrir ESB-umsóknina .
Menn voru smeykir um að Bretar og Hollendingar myndu ekki samþykkja aðildarumsókn Íslands að ESB nema Icesave-málið hefði verið klárað .
Það hefur síðan komið á daginn að undanförnu , að hollensk stjórnvöld hafa verið uppi með ýmsar hótanir í garð Íslendinga og gefið það skýrt til kynna , að Icesave er aðgöngumiðinn að ESB .
Hvað varðar ummæli Steingríms um snögg sinnaskipti mín , þá liggur ljóst fyrir að þetta var engin skyndiákvörðun hjá mér .
Ég hef verið ósáttur við stefnuna í Evrópusambandsmálum ; ég hef verið ósáttur við forgangsröðunina í ríkisfjármálum ; ég hef verið ósáttur við það hvernig stjórnkerfið og embættismannakerfið hefur varið mestu af tíma sínum og orku í verkefni sem í raun og veru eru ekki brýnustu úrlausnarefni okkar Íslendinga nú um stundir .
Þessi afstaða mín kom fram við afgreiðslu fjárlaga , þar sem ég greiddi ekki atkvæði með fjárlagafrumvarpinu .
Fyrir þetta fékk ég og við auðvitað miklar ákúrur frá forystu flokksins .
Þegar svo Atli Gíslason og Lilja Mósesdóttir gengu úr þingflokknum í kjölfarið á þessu þá gerðu þau grein fyrir því á mjög málefnalegan hátt .
Ég vonaðist til þess að úrsögn þeirra úr þingflokki VG myndi leiða það af sér að menn segðu að svona gengi þetta ekki lengur , nú yrðum við að setjast niður , skoða hvort ekki væri eitthvað í málflutningi þeirra sem hvetti þingflokkinn og forystuna til að taka almenn vinnubrögð og málefnaáherslur til endurskoðunar .
Þessi viðhorf reifaði ég inni í þingflokknum , en niðurstaðan af því varð sú að ekkert var gert með svona athugasemdir , heldur var af fullri hörku ráðist í það að henda Atla Gíslasyni og Lilju Mósesdóttur út úr öllum nefndum sem þau sátu í fyrir VG .
Ég var mjög ósáttur við þessa framkomu í garð þessara góðu félaga okkar , sem hafa ávallt talað fyrir stefnumálum Vinstri hreyfingarinnar – græns framboðs .
Það var allt í lagi í augum forystu VG að reyna að þurrka út áhrif þeirra á þingi og jafnvel sagt að frekar ætti Sjálfstæðisflokkur að fá sætin heldur en þau tvö .
Slík var heiftin .
" Komið miklu meira en nóg Ásmundur segir að Atli Gíslason hafi staðið sig afar vel sem formaður í sjávarútvegs- og landbúnaðarnefnd og það hafi verið mikil sátt um hans störf í nefndinni , þvert á flokka .
Hann hafi því verið mjög ósáttur við að honum var hent þar út og ákveðið að víkja sjálfur úr sjávarútvegs- og landbúnaðarnefnd , til þess að Atli Gíslason gæti tekið hans sæti .
" Svo batt ég miklar vonir við að það yrðu jákvæðar breytingar í störfum þingflokksins þegar Guðfríður Lilja var að koma aftur til starfa eftir barneignarfrí .
Hún hefur staðið sig afar vel sem þingflokksformaður og á margan hátt haldið okkur öllum saman í þeim ólgusjó sem verið hefur .
Það var í hennar fjarveru og á vakt annarra sem Atli og Lilju hrökkluðust úr flokknum en á fyrsta degi sem Guðfríður Lilja kemur inn þá er reynt að taka þennan oddvita fjölmennasta kjördæmis landsins af lífi í ómerkilegu valdabrölti .
Þarna var enn og aftur reynt að bjóða upp í illdeilur í stað sátta .
Ég sagði við sjálfan mig : Nú er komið miklu meira en nóg .
Þegar ég skoða þessi tvö ár í samhengi , þá finnst mér einmitt að ég hafi sýnt forystu VG mjög mikla þolinmæði .
Það á við um Evrópusambandsmálin og margt , margt fleira .
Ég hef reynt að nálgast viðfangsefnin þannig , að það hlytu að vera jákvæðar breytingar í farvatninu .
En þær létu því miður aldrei á sér kræla .
" – Þú , Atli Gíslason og Lilja Mósesdóttir eruð enn félagar í VG .
Um það hefur verið rætt að þið stofnið , jafnvel strax eftir páska , ykkar þriggja manna þingflokk .
Er ekki óhjákvæmilegt að til einhvers konar uppgjörs komi á milli fylkinga á næsta landsfundi VG ? " Ég skal ekki segja hvort uppgjör sé í farvatninu en hitt er ljóst að ég hef aldrei verið að slást um embætti við einn eða neinn .
Mín afstaða er og hefur frá fyrsta degi verið mótuð út frá málefnum .
" Finn hjá mér köllun – Ásmundur Einar , bóndi í Dölunum , þú hefur verið þingmaður í tvö ár , þótt þú hafir verið virkur félagi í VG í meira en áratug .
Hvað hyggst þú fyrir ? Ætlar þú aftur í framboð næst þegar verður kosið , hvenær sem það svo verður ? " Ég hafði starfað innan VG í kjördæminu í tæpan áratug , þegar ég gaf kost á mér í prófkjör VG 2009 .
Ég átti nú ekkert sérstaklega von á því að lenda í þriðja sæti , en þar lenti ég og enn síður átti ég von á því að við fengjum þrjá þingmenn í kjördæminu , því við höfðum áður bara átt einn þingmann í kjördæminu .
Það var því mjög óvænt , að ég settist hér inn á þing fyrir tæpum tveimur árum .
Ég var staðráðinn í því þegar ég kom á Alþingi , að ég ætlaði ekki að verða lífstíðarpólitíkus .
Ég myndi vinna og hugsa út frá málefnalegri afstöðu til hvers máls fyrir sig , án þess að vera eitthvað að hugsa um að ota eigin tota .
Þannig séð er það ekkert sérstakt markmið hjá mér að ílengjast í pólitík .
En ég hef trú á því að þau sjónarmið sem ég hef staðið fyrir , hvað varðar einstök málefni , vinnubrögð og breyttar áherslur skipti miklu máli .
Ég finn því ennþá hjá mér köllun til þess að taka áfram þátt í þessu starfi og er enn fullur af krafti til þess að berjast fyrir góðum málefnum .
Svo verður bara að koma í ljós hvað framtíðin ber í skauti sér .
Ég held það sé ekki tímabært að gefa frekari yfirlýsingar um pólitíska framtíð mína .
" Sóknarfærin liggja mjög víða Ásmundur Einar hefur löngum barist hart gegn aðildarumsókn Íslands að Evrópusambandinu .
Hann er m.a. formaður Heimssýnar , félagsskapar sem berst gegn aðild Íslands að Evrópusambandinu .
Einhverjir hafa haldið því fram að Ásmundur Einar sé af þessum sökum eins máls maður .
– En er það endilega svo ? Hvað segir hinn 28 ára gamli sauðfjárbóndi á Lambeyrum í Dalasýslu um slíkar staðhæfingar ? Á hann sér kannski aðra sýn en Heimssýn , svo sem í landbúnaðar- og atvinnumálum Íslendinga ? " Það er vissulega rétt , að ég hef lagt mikla áherslu á baráttuna gegn aðildarumsókninni og þar hef ég verið mest áberandi .
En það er fjöldi annarra mála sem ég hef áhuga á að berjast fyrir og þar eru atvinnumálin efst á baugi .
Það verður að útrýma atvinnuleysinu og afla þjóðarbúinu aukinna tekna .
Það gerum við með því að nýta auðlindir okkar skynsamlega , veita grunnatvinnuvegunum trausta umgjörð og með því að standa vel við bakið á greinum sem eru að sækja fram eins og ferðaþjónustunni , hugverkaiðnaðinum og sköpunargreinunum .
Atvinnuleysið er mikil meinsemd og ég tel að ríkisstjórnin hafi alls ekki staðið sig nægilega vel í að berjast gegn því .
Meðal annars þess vegna studdi ég ekki fjárlagafrumvarpið sem ég tel að geti bæði dýpkað kreppuna og fest atvinnuleysið í sessi .
Svo verður að muna að velferðarmál eru líka atvinnumál .
Það var ófyrirgefanlegt hvernig vegið var harkalega og án nokkurs samráðs að heilbrigðisstofnunum landsbyggðarinnar og þar með að lífvænlegri búsetu .
Uppbygging á landsbyggðinni og landbúnaðurinn er mér ofarlega í huga .
Eftirspurn eftir íslenska lambakjötinu vex mjög hratt og okkur býðst nú í fyrsta skipti mjög gott verð fyrir útflutt dilkakjöt t.d. í Bandaríkjunum og víðar .
Mjólkurframleiðslan á einnig bjarta framtíð sé rétt á málum haldið .
Við þurfum að halda áfram að sinna landbúnaðinum með uppbyggilegum hætti og leita jafnframt nýrra sóknarfæra .
Sóknarfærin liggja t.d. í nýjum greinum eins og olíu- og repjurækt .
Við getum auk þess stórlega aukið kornrækt á Íslandi og gætum orðið sjálfum okkur nóg varðandi korn til búvöruframleiðslu .
Ekki má síðan gleyma atvinnugreinum eins og loðdýrarækt , garðyrkju og hestamennsku , sem allar eiga bjarta framtíð .
Næg verkefni sem bíða Hvað aðra uppbyggingu á landsbyggðinni varðar þá felast mjög miklir möguleikar í auknum tekjum af ferðaþjónustunni og þess vegna þarf að hlúa vel að öllum þjónustugreinum , t.d. safnastarfsemi og fleiru , sem ég hef lagt áherslu á að styðja við .
Almennt vil ég sjá fjölda lítilla og meðalstórra fyrirtækja verða til í þéttbýliskjörnum út um landið .
Við eigum að stórefla atvinnuskapandi stuðningskerfi nýsköpunarmiðstöðva og Byggðastofnunar samhliða því að gera miklar kröfur um árangur af starfseminni .
Tækifærin eru svo ótal mörg , m.a. vegna nýrra möguleika sem skapast hafa í sölu og dreifingu á netinu .
Ég hef þá draumsýn , sem sumum getur þótt gamaldags , að vilja sjá stóreflingu byggðar um land allt .
Það gerum við með því að nýta þekkingu okkar og sérstöðu til að stofna ný fyrirtæki og störf .
Þetta var eitt af því góða sem Finnar gerðu á sínum tíma .
Þeir settu upp sjóði sem studdu sérstaklega við uppbyggingu fyrirtækja með atvinnusköpun og gjaldeyrisöflun í huga .
Út úr þessu átaki komu mörg gríðarlega stór og öflug fyrirtæki , jafnvel alþjóðleg , eins og Nokia , sem fór á flug í kreppunni .
Við þurfum að beina kröftum okkar í þessa átt , að setja fjármuni í verkefni sem stuðla að atvinnuuppbyggingu og skila gjaldeyri inn í landið , og nýta til þess mannauð , hugvit og auðlindir .
Mér finnst hafa vantað í tíð núverandi ríkisstjórnar að næg áhersla hafi verið lögð á uppbyggingu atvinnulífsins .
Eina leiðin til að komast frá kreppunni er að vinna sig út úr henni .
Afköst stjórnsýslunnar eru takmörkuð og ESB-umsóknin sogar til sín gríðarlega mikla orku og brennir upp takmarkaðan tíma og fjármuni sem væri betur varið í uppbyggingu .
Gegn þessu hef ég verið að berjast og hef þurft að nota til þess mikið af kröftum mínum .
En þegar sigur hefur unnist í þeirri orustu eru næg verkefni sem bíða .
" 