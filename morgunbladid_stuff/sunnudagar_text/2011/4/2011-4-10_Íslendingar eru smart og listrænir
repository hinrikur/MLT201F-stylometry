Segja má að Claude Defresne , förðunarmeistari Clarins , búi í ferðatösku en hann ferðast víða um heim til að útbreiða boðskapinn um fallega förðun .
Hann segir Íslendinga almennt forvitna um tísku og förðun og að þeir sæki innblástur sinn úr ýmsum áttum .
Texti : María Ólafsdóttir maria@mbl.is Myndir : Sigurgeir Sigurðsson sigurgeir@mbl.is Þegar Claude Defresne var um tíu ára gamall tók hann fjölskyldualbúmið fram úr hillunni og notaði förðunarvörur móður sinnar til að lífga upp á andlit fólksins á myndunum .
Þessi fyrsta tilraun verðandi förðunmeistara Clarins sló ekki í gegn en hann lét það ekki stöðva sig .
Eftir að hafa reynt fyrir sér sem hárgreiðslumaður og fetað sig áfram í átt að takmarkinu byrjuðu hjólin að snúast þegar Claude bauðst starf sem förðunarmeistari hjá Sephora á Champs-Elysées í París .
Hann var ráðinn án þess að hafa nokkra reynslu og eftir eitt ár færði hann sig um set og hóf störf hjá Make Up Forever .
Þar hlaut hann heilmikla þjálfun og var meðal anars sendur til Kúveits og Líbanons til að þjálfa þarlenda förðunarmeistara .
Nokkru síðar var honum boðið starf hjá Clarins og hann er í dag einn þekktasti förðunarmeistari og alþjóðlegur þjálfari fyrirtækisins .
Hann ferðast víða um heim og var nýlega staddur hérlendis til að halda námskeið hjá snyrtivöruheildsölunni Sigurborg ehf. Eins og á tunglinu Blaðamaður fær að fylgjast með hluta námskeiðsins og eru nemar Claude í óðaönn að æfa sig þegar okkur ljósmyndara ber að garði .
Claude heilsar okkur alúðlega og segist elska Ísland .
Þetta er þriðja ferðin hans hingað til lands og hann dreymir um að komast hingað í frí í sumar og skoða sig betur um .
" Ég elska náttúruna hér og og allar andstæðurnar í henni , hitann úr eldfjöllunum á móti ísnum , þetta er næstum eins og að vera á tunglinu , " segir Claude og hlær .
Hann segir náttúruna hafa áhrif á það hvernig Íslendingar klæði sig og farði .
Fólk sé nálægt náttúrunni og svolítið brjálað í útliti á jákvæðan hátt .
Hér sé fólk mjög smart og listrænt í sér að mörgu leyti og forvitið um tísku og förðun almennt .
Innblásturinn komi því úr ýmsum áttum .
Samskiptin skemmtilegust Claude segir ímynd hinnar frönsku konu hafa breyst mikið síðan á öðrum og þriðja áratug síðustu aldar .
Frakkland sé ekki lengur það stórveldi sem það var í tískuheiminum og tískan teygi sig nú mun lengra .
Hann nefnir sem dæmi að Japanar séu framarlega í að skapa eitthvað sem skeri sig úr .
Hvert land og menning hafi sína sýn á tísku .
Í Afríku sé til að mynda sterkt tískusvið sem byggist á þeirra forsendum og lífsháttum .
Oftast segir Claude fara betur að leggja áherslu á annað hvort varir eða augu en fólk eigi fyrst og fremst að farða sig eins og því fer best .
En förðun á að draga athygli að andlitinu og ef lögð er áhersla á bæði augu og varir sker sig í raun ekkert úr .
Claude segist helst njóta þess við starfið að eiga samskipti við fólk og kenna , deila og koma sinni reynslu á framfæri .
Láta fólki líða vel á einfaldan hátt með auðveldum ráðum .
Förðunartrikk Claude prófar allar þær förðunarvörur sem hann notar fyrst á sjálfum sér .
Alveg sama hvort það er varalitur , maskari eða augnblýantur .
Þannig sér hann hvernig húðin bregst við vörunum áður en hann prófar þær á einhverjum öðrum .
