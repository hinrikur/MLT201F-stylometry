Þegar filippseyski rithöfundurinn Michael Syjuco var tíu ára hófst hann handa við að skrifa framhald af Hringadróttinssögu og þótt það framhald hafi fljótlega ratað í ruslið hélt hann áfram að skrifa , en með takmörkuðum árangri ; enginn vildi gefa hann út .
2007 sendi hann svo handrit að skáldsögu inn í keppni fyrir óútgefna asíska rithöfunda , ekki í von um sigur , heldur í von um að hann kæmist á svonefnda langlista , í fyrsta úrval , og myndi duga til að einhver útgefandinn sperrti eyrun .
Honum gekk þó betur en hann hafði búist við ; bókin fór á langlistann og svo á stuttlistann og hreppti síðan Man-bókmenntaverðlaunin asísku sem hann segir að hafi komið öllum á óvart og ekki síst honum sjálfum .
Byrjað á glæp Skáldsagan , Ilustrado , kom svo út á síðasta ári og hefur fengið lof víða um heim .
Það er ekki gott að lýsa henni , en reyni það samt : Bókin hefst þar sem líkið af filippseyska rithöfundinum Crispin Salvador er veitt upp úr Hudson-á í New York .
Flest bendir til þess að honum hafi verið ráðinn bani , líkið illa farið og allt á rúi og stúi heima hjá honum , en ekkert gengur að finna sökudólg eða tilefni vígsins .
Víst hafði Salvador verið umdeildur og áberandi í heimalandi sínu , en hann var af flestum talinn útbrunninn og gamaldags , maður sem hefði ekkert að segja lengur .
Lærisveinn hans er á sama máli , hann er sannfærður um að Salvador hafi verið myrtur til að kom í veg fyrir að hann gefi út bókina Brýrnar brenna , The Bridges Ablaze , sem hann hefur unnið að í áratugi og ætlað er að fletta ofan af öllu því misjafna sem átt hefur sér stað í filippseysku samfélagi , allri spillingunni , öllum illvirkjunum og allri heimskunni .
Lærisveinninn , Miguel Syjuco , heldur því af stað til að finna handritið og um leið grafast fyrir um það hver myrti Crispin Salvador .
Syjuco segir söguna með textabrotum frá Salvador , viðtölum , persónulegum minningum og blaðafréttum , vitnar í bloggsíður og tölvupóst og hvaðeina sem til fellur , jafnvel gamansögur af aulanum Erning Isip , eins konar Bakkabróður sem notaður er til að gera gys að Filippseyingum en verða í bók Syjecos samfélagslegar smámyndir og vísbendingar um hvert stefni í sögunni .
Yfir og allt um kring er þó Crispin Salvador og brot úr sjálfsævisögu hans og skáldverkum , tilvitnanir eins og þessi : " Það er til þrenns konar sannleikur .
Það sem hægt er að vita .
Það sem mun aldrei verða vitað .
Hið þriðja , sem kemur rithöfundinum einum við , er í sannleika sagt hvorugt .
" Póst-póstmódernísk skáldsaga Það er mikið undir í þessari bók , sem sumir gagnrýnendur hafa kallað póst-póstmóderníska , ekki síst glíman við tungumál og uppruna ; Syjuco skrifar á ensku , en ekki á tagalog .
Bókin heitir Ilustrado , uppljómaður , sem vísar í það er Filippseyingar sem menntaðir höfðu verið í Evrópu sneru aftur heim og lögðu grunninn að baráttu gegn spænskum yfirráðum , pólitískum og menningarlegum .
Sá arfur er Syjuko ofarlega í huga og eins hið gríðarlega bil sem er á milli yfirstéttarinnar , auðugra , og þorrra landsmanna , svo mikið að því er líkast sem tvær þjóðir búi í landinu í orðsins fyllstu merkingu .
Foreldrar Syjucos voru og efnaðir , en fluttust með fjölskylduna til Kanada þegar Ferdinand Marcos tók sér alræðisvald á áttunda áratugnum .
Hann stundaði síðan nám í Manila og í New York og bjó í Ástralíu um tíma .
Eins og rakið er hér að framan gekk honum illa að koma sér áfram sem rithöfundur og vann ýmis störf , seldi töskur á eBay , tók þátt í lyfjatilraunum , var aðstoðarmaður veðbókara og barþjónn og starfaði um tíma sem blaðamaður .
Síðustu árin hefur hann starfað sem fyrirsagnasmiður á dagblaði í Montreal og vinnur þar enn .
Hann segir það hafa sína kosti að búa ekki á Filippseyjum þegar hann sé að reyna að hasla sér völl sem rithöfundur ; í Montreal viti enginn hverra manna hann er , hvaðan hann sé eða hvar menntaður og því engin forgjöf vegna ættartengsla – " mig langaði til að brjótast áfram á eigin verðleikum , fara að heiman og sanna mig " .
