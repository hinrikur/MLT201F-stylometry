06:45 Hann er tekinn snemma dagurinn í Fjallalindinni enda ansi mörg verk sem þurfa að klárast áður en hægt er að koma gaurunum mínum í skóla og leikskóla hvern morgun .
Ég og konan , Maríanna Hansen , höfum þann háttinn á að skiptast á að byrja daginn þannig að hitt fái smá aukasvefn .
Á leikdögum reyni ég að taka " fyrri vaktina " því mér þykir betra að taka smá afslöppun um miðjan daginn og einbeita mér að verkefni kvöldsins .
Í nótt skriðu tveir yngstu stríðsherrarnir , tvíburarnir Kristján Breki og Alexander Jan ( 3 ára ) , reyndar upp í til foreldranna um miðja nótt þannig að það voru hægt heimatökin að rífa þá á fætur og klæða þá í larfana .
Sá elsti , Mikael Máni ( 7 ára ) sér um þá hlið mála að mestu sjálfur sem er þreyttum fjölskylduföður ansi dýrmætt oft á tíðum .
08:00 Þegar allir eru klæddir , saddir og sáttir fer ég með stóðið í leikskólann og skólann svo þeir geti gengið menntaveginn .
Þegar heim er komið er ágætt að taka aðeins til hendinni heima fyrir eftir morgunmatinn .
Það fylgir því að vinna fulla vinnu sem fer fram að mestu alla eftirmiðdaga og öll kvöld að gera eitthvað að gagni á heimilinu yfir daginn , betri helmingurinn fær það óþvegið frá þreyttum bræðrum eftir erfiðan skóladag og fram eftir kvöldi þannig að annað væri varla sanngjarnt , er það ? 11:00 Skelli síðasta leik okkar gegn Stjörnunni í tækið í sjálfsagt 15. skiptið og athuga hvort maður getur enn séð eitthvað smávægilegt sem gæti hjálpað okkur í baráttunni um kvöldið .
Verð að viðurkenna að ég er þó nokkuð hengdur upp á þráð og frekar smámunasamur í aðdraganda leikja og sérstaklega nú , maður er ekki beint þaulvanur að vera í þessari aðstöðu og umhugað um að vera vel undirbúinn svo að það komi manni fátt á óvart þegar á hólminn er komið .
13:00 Þegar hádegismat er lokið finnst mér ágætt að leggja mig í ca .
klukkutíma .
Hluta þess tíma nota ég aðeins til að slaka á og sjá fyrir mér hvað gæti komið upp í leik kvöldsins .
Í þetta sinn er það erfiðara en oft áður þar sem viðbúið er að Stjarnan komi til með að breyta töluverðu í leik sínum til að bregðast við því hvernig sá fyrsti þróaðist .
14:30 Þurfti að taka mig til fyrir leikinn fyrr en oft áður vegna þess að á fimmtudögum þjálfa ég 8 ára kempur í fræðum körfuboltans milli 16.20 og 17.10 .
Þegar búið er að þrífa sig , klæða og taka til það sem þarf í leikinn sækir maður erfingjana og kemur með heim áður en leiðin liggur í DHL-höllina í Frostaskjóli .
16:20 Líf og fjör á æfingu , það vantar ekki orkuna í drengina frekar en fyrri daginn ...
þjálfarinn reynir kannski aðeins að halda aftur af sér , enda kominn í jakkafötin og vill síður hefja svitalosun kvöldsins of snemma ! Eftir æfingu er þægilegt að taka kaffibolla og spjalla við suma af þeim óskoruðu snillingum sem þar venja komur sínar reglulega .
Margir þeirra eru boðnir og búnir að segja mér hvernig málum skuli háttað í hverjum leik fyrir sig og ekki nema sjálfsagt að hlusta á af athygli .
Það er fjársjóður fyrir íþróttafélög að eiga svona marga að með þekkingu á íþróttinni og ekki síður að þeir hafi það mikinn áhuga að þeir vilji miðla þeirri þekkingu félaginu til heilla .
17:45 Lagt í hann að Ásgarði til móts við Stjörnumenn , fiðringur í maga , stress og tilhlökkun ...
þetta er víst ástæðan fyrir því að maður er í þessu .
19:15 Leikur hefst og allt að gerast , greinilegt að Stjarnan ætlar sér ekki að láta hrakfarir fyrsta leiksins endurtaka sig og byrja af bylmingskrafti .
21:30 Kominn heim sársvekktur eftir tveggja stiga tap .
Af nógu að taka í lok leiks til að pirra sig á en það er ágætis regla að hafa bara áhyggjur af því sem þú hefur einhverja stjórn á og hefur tök á að leiðrétta sjálfur .
Ljóst að það sem eftir lifir kvölds og eitthvað af nóttinni verður tekið í að horfa á leikinn , spá , spekúlera og reyna að sía út mesta ergelsið ...
á morgun er annar dagur ! ! ! 