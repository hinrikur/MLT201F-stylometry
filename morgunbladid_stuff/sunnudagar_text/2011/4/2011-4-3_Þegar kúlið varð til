Hún var ein eftirsóttasta fyrirsæta heims á sjöunda áratugnum og launuð eftir því .
Sumir kölluðu hana einfaldlega " Andlitið " .
Hann var uppreisnarseggurinn sem uppgötvaði " kúlið " .
Saman lögðu þau línurnar fyrir tísku og hegðun heillar kynslóðar á köldum janúardegi í New York 1962 .
Breska ríkissjónvarpið , BBC , kynnti í vikunni áform sín um að gera mynd um samband fyrirsætunnar Jean Shrimpton og ljósmyndarans Davids Baileys sem var bæði af faglegum og kynferðislegum toga .
Í brennidepli verður ferð þessara ungu Englendinga til New York 1962 , þar sem einn frægasti tískumyndaþáttur sögunnar var tekinn fyrir atbeina breska Vogue .
Skoska leikkonan Karen Gillan , sem getið hefur sér gott orð í vísindaskáldsöguþáttunum Doctor Who , mun fara með hlutverk Shrimpton en ekki liggur fyrir hver leika mun Bailey .
Shrimpton var nítján ára og nær óþekkt þegar þau Bailey héldu til New York .
Húsbændur hjá Vogue velktust í vafa um getu hennar og þurfti Bailey að tala þá til .
Fram að þessu hafði tískuljósmyndun að mestu farið fram í vernduðu umhverfi stúdíósins en Bailey hafði allt önnur áform – vildi mynda fyrirsætuna á förnum vegi í heimsborginni .
Ljósmyndarinn lét aristókratískt og stíft yfirbragðið , sem einkenndi fagið , lönd og leið , henti módelinu eins og það stóð út í djúpu laugina – skeytti hvorki um hárgreiðslu né förðun .
Fyrir vikið fékk myndaþátturinn hrátt og stelpulegt yfirbragð .
Ískalt var í New York meðan á myndatökunni stóð og aumingja Shrimpton barðist við sultardropana .
Lafði Clare Rendlesham , ritstjóri Vogue , elti parið á röndum , emjandi af skelfingu , að sögn Baileys .
Hún ku hafa haldið að ljósmyndarinn væri genginn af göflunum .
Því fór fjarri .
Bailey vissi upp á hár hvað hann var að gera .
Hann var að búa til nýtt " trend " sem átti eftir að bylta tískuheiminum .
Myndaþátturinn birtist í breska Vogue í apríl 1962 og vakti heimsathygli .
Tískan hafði brotið af sér fjötrana – " kúlið " varð til .
Ekki spillti fyrir að ástarsamband Baileys og Shrimpton komst í kjölfarið í hámæli ( hann yfirgaf eiginkonu sína fyrir hana ) og allra augu beindust að þeim .
Shrimpton varð á augabragði vinsælasta fyrirsæta heims , sumir segja fyrsta ofurmódelið , og Bailey varð helsta tromp Vogue .
Enginn reyndi að binda hendur hans framar .
Bæði áttu farsælan feril fyrir höndum en ástin entist ekki .
Leiðir skildu tveimur árum síðar .
Virðingin hvarf þó ekki .
Seinna sagði Bailey : " Á þessum tíma gat ég ekki svo mikið sem litið á annað módel .
Hún var gyðjan mín .
Tengsl okkar voru göldrum líkust .
Hún bjó yfir einskonar lýðræðislegri fegurð sem enginn gat andmælt .
Kate Moss hefur þetta líka .
Önnur ofurmódel hræða mann bara .
Þau eru of falleg .
Allir elskuðu Jean .
" 