Icesave-málinu er lokið og menn anda léttara .
Þetta er einungis stundarhlé heyrist þó sagt : Fjendur okkar í málinu eru ekki hættir .
Stóryrtar yfirlýsingar innan úr stjórnarráðum kröfuþjóða segja allt sem segja þarf .
Öllum ráðum verður beitt til að kúga Íslendinga til undirgefni .
Þetta var allt saman hluti af hræðsluáróðrinum og ekki hægt að ætlast til að menn hlaupi frá honum strax .
Reynt að koma máli í vondan farveg Og það má svo sem vera að ekki séu öll þessi sjónarmið algjörlega innistæðulaus .
Við höfum séð hvernig fulltrúi Norðmanna í ESA hefur látið .
Hann hefur tekið upp hjá sjálfum sér , án atbeina kröfuþjóðanna sjálfra , að sækja að Íslendingum og brotið allar þær reglur um hlutlausa nálgun á máli innan ESA sem hægt er að brjóta .
Samt hafa hin liðónýtu íslensku yfirvöld ekki borið það við að krefjast þess að maðurinn víki sæti í málinu .
Auðvitað væri réttast að formaðurinn viki þegar í stað úr ESA-stjórninni varanlega .
Hann hefur í raun sjálfur tekið af allan vafa um að hann uppfyllir ekki hæfisskilyrði .
Markmiðið með því að halda deilumálinu innan EES-kerfisins byggist á því sjónarmiði að fyrir löngu er fram komið að evrópsk dómskerfi fara ekki endilega eftir því sem rétt lagafyrirmæli segja fyrir um .
Þar er notast við framvirkar og " lifandi " lögskýringar og mjög horft til þess hvað gæti komið þróun " Evrópuhugsjónarinnar " best , til lengri tíma horft .
En sem betur fer eiga slíkir dómstólar ekki síðasta orðið í máli af þessu tagi .
Reyndar er reynt að reka málið í öfugri röð .
Vilji Bretar og Hollendingar , með sinn veika málatilbúnað , fá dómsniðurstöðu um sínar kröfur þá ber þeim að stefna málinu fyrir varnarþing í Reykjavík .
Þar gætu þeir óskað eftir því eða gert um það kröfu að leitað yrði óbindandi álits EFTA-dómstólsins .
En oddamaður ESA hefur með heiftrækinni framgöngu sinni gagnvart Íslandi reynt að koma hugsanlegu málaferli í annan farveg .
Þar sem vitað er að fulltrúar Norðmanna í ESA lúta að jafnaði leiðsögn frá Osló hlýtur þessi framganga að vekja æ fleiri spurningar .
Óvæntur stuðningur En á móti kemur að annað hefur komið þægilega á óvart .
Fremstu skriffinnar þekktra blaða , austan hafs og vestan , taka hver af öðrum afstöðu með Íslandi og sjónarmiðum þess .
Það hefur sjálf íslenska ríkisstjórnin á hinn bóginn ekki gert , svo furðulegt sem það er .
Helsta vörnin fyrir ríkisstjórnina í því máli hefur verið sú að hana vanti í raun ekki allan vilja til varna fyrir þjóðarhagsmuni , en hún sé af alkunnum ástæðum með öllu ófær til slíks .
Því er vissulega erfitt að andmæla .
Forseti Íslands hefur hins vegar að undanförnu beitt sér í málinu og farist það vel úr hendi .
Vissulega má með sterkum rökum halda því fram að forsetinn sé farinn langt út fyrir þann ramma sem stjórnskipunarreglur og venjur marka embætti hans .
En tómarúmið , sem ríkisstjórnin hefur skapað með viljaleysi sínu eða getuleysi til að tala fyrir sjónarmiðum Íslands , færir forsetanum neyðarrétt í málinu .
Einhver verður að tala máli þjóðarinnar út á við .
Hinir erlendu lykilmenn á heimsblöðum hafa vissulega gert það óumbeðnir , en það fríar ríkisstjórnina ekki undan ábyrgð .
Ritstjórnarskrifarar marktækustu blaða sem mikið eða einkum fjalla um efnahagsmál , Financial Times , Wall Street Journal og The Telegraph , hafa allir tekið undir sjónarmið Íslendinga með mjög sannfærandi hætti .
Það er ríkulegt þakkarefni .
Og nú síðast víkur helsti fréttaskýrandi New York Times á sviði fjármála , Floyd Norris , að Icesave-deilunni , þegar hann er að fjalla um vanda evrusvæðisins .
Hann færir kröfur Breta og Hollendinga yfir á bandarískan veruleika og þá myndi krafan vera upp á 6,8 þúsund milljarða dollara ! Það þykir fréttaskýranda NYT að vonum ofboðsleg fjárhæð .
En Bretar og Hollendingar hefðu aldrei sent slíkan reikning í þá áttina , þótt skilyrðin hefðu verið hin sömu .
Þeir eru uppburðarlitlir þegar Bandaríkin eiga í hlut .
Þeir treysta sér á hinn bóginn til að hóta fámennri þjóð á norðurhjara öllu illu ef hún lætur ekki svínbeygja sig undir óboðlegar og ólögmætar kröfur .
Og þeir fundu því miður liðleskjur fyrir .
En það voru einungis hin íslensku stjórnvöld sem skorti þrek og kjark .
Það var enn nægjanlegur töggur í þjóðinni sjálfri .
Hún sýndi að það var ekki tilviljun að hún vann óvinnandi landhelgisstríð á sínum tíma .
Fyrirmennin segja ekki aukatekið orð Viðbrögðin í Bretlandi segja raunar mikla sögu .
Þegar Íslendingar hafna óbilgjörnum kröfum í annað sinn í þjóðaratkvæðagreiðslu , söguleg tíðindi hér , er auðvitað hlustað eftir viðbrögðum Breta .
Málið þykir þar ekki vera af þeirri vikt að forsætisráðherrann nefni það einu orði .
Fjármálaráðherranum , næsta manni í goggunarröðinni í bresku ríkisstjórninni , þykir ekki taka því heldur að hann hafi opinberlega skoðun á úrslitunum .
Einn af aðstoðarráðherrunum í ráðuneytinu , sem enginn maður hér hafði áður heyrt nefndan , er þó látinn tjá sig um málið , sem ella hefði endað hjá blaðafulltrúanum .
Þetta er allur áhuginn .
Þó héldu einsöngvararnir Steingrímur og Jóhanna , Vilhjálmur , Gylfi og Már og auðvitað gjörvallur kórinn því á lofti að umheimurinn biði eftir niðurstöðunni um Icesave með öndina í hálsinum .
Ef hið ógurlega nei kæmi myndi helfrost umlykja hrellda þjóð um ómunatíð vegna skiljanlegrar heiftar og hefnigirni .
En fáeinum dögum síðar fer fram vantraustsumræða á Alþingi .
Jóhanna flutti af því tilefni aftur ræðuna sína úr vantraustsumræðunni sem sneri að stjórn Geirs Haarde .
En Steingrímur sagði sperrtur að nú væri loks farið að vora í efnahagsmálum .
Það væri bókstaflega allt á uppleið .
Miðað við aðeins vikugamalt svartagallsraus sama manns var engu líkara en einhver í ráðuneytinu hefði sagt Steingrími að þjóðin hefði þrátt fyrir allt samþykkt Icesave .
Sé það rétt var það ljótur leikur .
Það sem menn geta leyft sér 1. apríl hafa þeir ekkert leyfi til að gera trúgjörnum þann 10 .
Fólkið í landinu var vel heima Almenningur lét þjóðaratkvæðagreiðsluna mjög til sín taka .
Mikill fjöldi greina frá borgurunum sýndi að þjóðin var vel með á nótunum , þrátt fyrir skefjalausan áróður fyrir sjónarmiðum ríkisstjórnarinnar í nær öllum fjölmiðlum .
Einn af mörgum greinarhöfundum var Hörður Einarsson hrl. sem skrifaði skýra grein í Morgunblaðið fyrir atkvæðagreiðsluna .
Eftir að úrslitin lágu fyrir skrifaði Hörður aðra grein .
Hann undirstrikar þar það sjónarmið sitt að þótt íslenska þjóðin hafi hafnað með afgerandi hætti að " vera niðurlægð " í samningum þá hafi hún ekki lokað öllum samningadyrum .
En kæmi ný samningalota til yrði auðvitað allt að vera uppi á borðinu í það sinnið .
Ekki einvörðungu einhliða kröfur annars aðila málsins .
Hörður bendir á að " Bretar hafa verið látnir komast upp með það án eðlilegra bóta og atyrða að hafa gert efnahagslega árás á Ísland , þegar verst stóð á hjá íslenzku þjóðinni .
Fjármálaribbaldar , íslenzkir og brezkir , höfðu eyðilagt íslenzka bankakerfið og íslenzka þjóðin stóð agndofa frammi fyrir afleiðingunum .
Á þessari stundu réðust Bretar á alla íslenzka hagsmuni , sem þeir komust í tæri við , af pólitískum leikaraskap einum saman – eingöngu til heimabrúks .
Í þessum leik tóku svo þátt öll ríki Evrópusambandsins , sem vildu láta íslenzku þjóðina taka skellinn af hinu ógeðfellda samspili fjármálakerfis Evrópu og evrópskra stjórnmálamanna , mannanna , sem áttu að verja hagsmuni almennings .
" Þessi orð Harðar Einarssonar gera enn betur skiljanlegt að stjórnmálaritstjóri The Telegraph , Peter Oborne , telji að Bretar ættu að skammast sín fyrir framgöngu sína gagnvart Íslendingum .
En þeir sem áttu að halda fram málstað Íslands og gerðu það ekki hafa þó til hins sama enn ríkari ástæður en stjórnvöld í landi hins réttsýna ritstjóra .
