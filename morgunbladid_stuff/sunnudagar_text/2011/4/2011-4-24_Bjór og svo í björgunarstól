Pólski togarinn Wislok strandaði á Krosssandi í Landeyjum í febrúarlok 1964 .
Alls 29 menn voru um borð og björguðust 28 þeirra .
Nítján komust í land í björgunarbát , en níu karla tóku björgunarmenn frá Hvolsvelli í land í björgunarstól .
Einn Pólverjanna drukknaði þegar björgunarbátnum hvolfdi .
Togarinn er 700 lestir að stærð og var stefnt hingað til að fiska fyrir Skotlandsmarkað .
Skipið strandaði á óttustund síðla nætur og sáu skipverjar á Guðmundi góða neyðarblysum skotið á loft og síðar nam Eyjaradíó neyðarkall frá skipinu , sem gaf upp staðarákvörðun .
Var Slysavarnafélagi Íslands gert aðvart og það kallaði út björgunarsveit .
Björgunaraðgerðir gengu greiðlega og voru skipbrotsmenn fluttir , um leið og þeim var bjargað , upp að Hvolsvelli , þar sem hlynnt hafði verið að mönnunum átján sem komið var að hröktum í fjörunni fyrr um morguninn .
Sjálfsagt getur enginn ímyndað sér hvernig er að standa andspænis lífshættu eins og Pólverjarnir gerðu um borð í strönduðu skipinu .
En þegar líflína var komin úr landi var ekki um annað að gera en koma sér í björgunarstólinn og láta arka að auðnu .
" Við drukkum 3 — 4 bjóra , áður en við fórum í stólinn , það stældi kjarkinn .
Meðan við stóðum uppi á hvalbaknum sagði ég við skipstjórann : " Ef við eigum að deyja , þá deyjum við .
En ef við vinnum að því af alefli að bjarga okkur , þá held ég við deyjum ekki , " var haft eftir einum skipverja í Morgunblaðinu .
Þar segir einnig frá þrekraun og afreki eins skipverjans , Antoniuk Rysgard , sem gekk yfir sanda og aurbleytu til að finna hjálp handa félögum sínum , eftir að þeir komust í land í björgunarbát og upp í fjöru .
Hann komst að bænum Bakka þar sem bjuggu hjónin Einar Jónsson og Kristbjörg Guðmundsdóttir .
" Hafa gömlu hjónin búið þarna á ströndinni um áraraðir og hlynnt að veður- og sjóhröktu fólki .
Kristbjörg sagði að ungi Pólverjinn hefði verið illa haldinn er hann bar að garði , blautur og skólaus .
Var hann færður úr fötum , þveginn úr volgu vatni og hresstist hann tiltölulega fljótt .
" – Af togaranum er það að segja að eftir þjark í rúman mánuð tókst að losa hann af sandrifinu sem hann hafði steytt á .
Draga átti togarann til Eyja en á leið yfir sundið vildi ekki betur til en svo að dælur gáfu sig og sökk þá togarinn á örskotsstundu .
Í tímans rás hafa margir tugir skipa strandað við suðurströndina , skipakirkjugarðinum mikla .
Næst okkur þar í tíma eru strand flutningaskipsins Vikartinds í Háfsfjöru við Þykkvabæ 1997 og þegar togarinn Baldvin Þorsteinsson steytti á grunni við Meðallandsfjöru 2004 .
Síðarnefnda skipinu varð bjargað út en þýski fraktarinn var skorinn í sandinum og fór í brotajárn .
Sigurður Bogi Sævarsson sbs@mbl.is 