Svalbarði er kalt ævintýri , en spennandi eins og önnur slík .
Ferðamennska , námavinnsla og vísindi setja svip á samfélagið .
Sumir ferðamennirnir leggja út á auðnina með tjald sitt og annan búnað á bakinu .
Aðrir þreyta frumraun sína á vélsleða með 130 kílómetra ferð um fjöll , firði og firnindi Svalbarða frá Longyearbyen í heimsókn til Rússanna sem starfa við námavinnslu í Barentsburg við Grænafjörð .
Ágúst Ingi Jónsson aij@mbl.is Hópur manna gerir sig kláran til að ferðast frá Longyearbyen til Barentsburg , 65 kílómetra hvora leið .
Fararskjótarnir eru kraftmiklir vélsleðar og áður en lagt er af stað er farið nákvæmlega yfir öryggisatriði .
Síðan er að velja skjólgóða samfestinga eftir vaxtarlagi hvers og eins , þykka leðurhanska , stígvél og öryggishjálm .
Allt tekur þetta sinn tíma , en loks er hópurinn tilbúinn í ferðalagið .
Mannskapurinn ekki beinlínis liðlegur í allri þessari múnderingu , en kannski var hann það ekki áður ! Sleðar eru merktir hópnum þegar út á sleðastæðið kemur .
Þar eru sleðar í tuga- eða hundraðatali , en á Svalbarða eru um þrjú þúsund vélsleðar .
Jafnmargir og hvítabirnirnir á eyjaklasanum og nágrenni .
Íbúar í Longyearbyen eru um tvö þúsund .
Allt er á kafi í snjó , en sem betur fer stillt og bjart .
Ekki skafrenningur og blint eins og var í bænum kvöldið áður .
Það er rúmlega tíu stiga frost og það er 6. apríl .
En við erum jú stödd á Svalbarða .
Vopnaður fararstjóri Áður en lagt er af stað athugar annar fararstjórinn vopnabúnaðinn .
Öryggisblys á sínum stað , riffillinn í hylki á sleðanum og eins gott að skotin eru með .
Hnífur hangir í belti um stjórann miðjan .
Allur er varinn góður , hvítabirnir gætu verið á ferðinni og fólkið á Svalbarða hefur margt staðið andspænis bangsa .
Hann hefur verið alfriðaður frá 1973 , en í nauðvörn má grípa til vopna .
Síðan drynur í sleðunum , sem eru ræstir hver af öðrum .
Sjö norrænir blaðamenn bera sig mannalega .
Tveir hafa reynslu , Grænlendingur og hinn Íslendingurinn .
Ykkar einlægur hefur ekki einu sinni keyrt mótorhjól en nú er að duga eða drepast .
Kannski hefði verið betra að fara á hundasleða sem líka eru í boði í Longyearbyen .
Eða íslenskum hestum , sem nokkrir finnast á eyjunni .
Við keyrum eftir árfarvegi upp úr bænum og smátt og smátt fjarlægjumst við þorpið .
Iðahvít mjöllin þyrlast upp , allt hvítt hvert sem litið er , en vélahljóðið í sleðunum rýfur friðinn .
Þetta er í lagi meðan við erum á undir 30 kílómetra hraða .
Svo krossum við veginn sem liggur út úr þorpinu og skyndilega er orðið ansi langt í sleðann á undan .
Okkur sem var uppálagt að halda jöfnu bili á milli sleða .
Það er ekki annað að gera en að snúa bensíngjöfinni aðeins og sá tekur við sér .
Þetta verður allt í lagi .
Við keyrum framhjá Eittdalnum þar sem Stóra norska var með kolanámu í eina tíð .
Keyrt er upp Tvödalinn , ótrúleg fegurð og fljótlega er stoppað .
Nokkrir bústaðir eru í hlíðununm , einföld bjálkahús í eigu fólksins í Longyearbyen .
Norðmenn geta ekki verið án þess að komast í hyttu og í þessar komast menn ekki nema á vélsleða eða fótgangandi ef snjóa leysir .
Áfram skal haldið og sleðarnir taka við sér hver af öðrum .
Allir nema minn ! Þurfti ég endilega að lenda á eina sleðanum sem þarf að trekkja í gang eftir hvert einasta stopp ? Móða sest á gleraugun við puðið , þeir geta bara beðið eftir mér .
Fararstjóranum er orðið heitt í hamsi og hraðinn nálgast 60 kílómetra á klukkustund .
Svo sem allt í lagi á alveg sléttri fönn , en svo koma þessar ójöfnur með tilheyrandi hossingi .
Svo ekki sé minnst á hliðarhalla í brekkum .
Mér finnst ég ekki hafa fullkomna stjórn á sleðanum , en það er brýnt að bilið í næsta sleða sé ávallt það sama .
Maður lifandi ! Fjögur hreindýr liggja þétt saman í skafli rétt fyrir ofan sleðaslóðann .
Hreyfa sig varla þegar við brunum framhjá .
Einhverjir hafa orð á því eftir á að gaman hefði verið að stoppa og mynda .
Fararstjórinn jánkaði því og segist athuga það á heimleiðinni .
Verst við fórum ekki sömu leið .
Næsta stopp er Ísafjörður , en þar utar með firðinum er Barentsburg .
Fjörðurinn er fullur af ís og ber nafn með rentu .
Það heyrist í jökunum þegar þeir skrölta og skríða .
Það er eina lífið þarna .
Sólin skín á fjallstoppa og fararstjórinn segir skemmtilega frá lífi og baráttu veiðimanna og námafólks á þessum slóðum .
Þrjár kynslóðir Rússa Áfram er ekið , næsta stopp Barentsburg þar sem Rússar hafa komið sér fyrir og vinna kol úr fjallinu fyrir ofan þorpið .
Um 400 manns búa þar núna , en þeir hafa verið fleiri .
Eldur kviknaði í námunni fyrir rúmum tveimur árum og þurfti að dæla miklu af vatni inn í námuna til að slökkva .
Vinnsla hófst síðan aftur í vetur .
Heimamenn sjást ekki margir á ferli nema á hótelinu og í ferðamannaversluninni .
Götur þröngar og vart akfærar enda eru bílar ekki helsta samgöngutækið á Svalbarða .
Fjöldi sleða ferðamanna standa á stæðinu við hótelið .
Boðið upp á baunasúpu í forrétt , kjötbita með grjónum og sósu í aðalrétt og konfekt og kaffi í eftirrétt .
Ágætis hádegi .
Við tekur leiðsögn um bæinn .
Ungur Rússi segir líflega frá á ágætri ensku með sérstökum áherslum .
Afi hans var þarna upp úr miðri síðustu öld .
Nú hafa foreldrar hans starfað þarna um tíma og þriðji ættliðurinn er mættur á svæðið .
Námamenn gera samning um dvöl á staðnum og geta framlengt hann eftir atvikum .
Þarna eru m.a. skóli , bókasafn , íþróttahús , matvöruverslun og saumaverkstæði , sem framleiðir fyrir mörg þekkt merki .
Svo hafa Rússarnir það fram yfir Norðmenn á Svalbarða að í Barentsburg er svínabú með um 150 svínum .
Þarna trónir feitlaginn Lenín enn á stalli rétt fyrir neðan íbúðarblokkirnar sem eru notaðar fyrir námamenn og fjölskyldur þeirra .
Annað hús skakkt og ónothæft eftir að það sligaðist og gaf sig fyrr í vetur .
Talsvert hefur verið gert til að lífga upp á húsin í Barentsburg .
Litríkar myndir frá Rauða torginu og af glaðlegu rússnesku fólki .
Innan um og saman við má sjá myndir af bryggjuhúsunum í Bergen og dómkirkjunni í Niðarósi .
Annars segja nöfnin á Svalbarða merkilega sögu .
Barentsburg sækir nafn sitt til hollenska sæfarans Willems Barentsz sem fann eyjarnar árið 1596 í leit að siglingaleið til Kína .
Hann gaf stærstu eyjunni nafnið Spitsbergen vegna hvassra fjallstoppanna .
Nafnið á Longyearbyen hefur ekkert með löng ár eða dimma vetur að gera .
Það er einfaldlega sótt til Bandaríkjamannsins John Munroe Longyear sem stofnaði félag um kolavinnslu árið 1906 .
Svo áfram sé haldið þá stendur bærinn við Advent-fjörðinn , sem aftur sækir nafn til skútunnar Adventure og hefur ekkert með tímann fyrir jól að gera .
Grænifjörður og Grænidalur Heim skal haldið eftir fróðlegt stopp á rússnesku svæði undir stjórn norska sýslumannsins í Longyearbyen .
Reyndar eina sýslumannsins í norska konungsríkinu .
Leiðin liggur inn Grænfjörðinn og upp Grændalinn , enn er allt hvítt .
Heldur er keyrt hraðar heim á leið og nú um nýja dali , allt ósnortið og hreint .
Ökumaður heldur öruggari .
Aðeins .
Einstaka ofurhugar bruna fram úr okkur og hverfa á örskotsstundu í snjóbólstrum .
Við sjáum hreindýr talsvert fyrir ofan slóðann .
Rótar með fótunum í hörðum snjónum , finnur greinilega örður af lyngi eða mosa .
Ró yfir dýrinu og einhvers staðar heyrist í rjúpu , en hún er hvít eins og snjórinn og sést ekki .
Við keyrum upp fjallið gegnt Longyearbyen og þorpið kúrir undir fjallinu á móti .
Ljósin lýsa upp og strókurinn frá strompi kolaveitunnar stígur beint í loft upp .
Tíu tíma ævintýraferð er á enda .
Ferð sem fjölmargir ferðamenn fara í á hverju vori og oft gistir fólk á hóteli nágrannanna í Barentsburg .
Bolti á Svalbar Stirðir blaðamenn stíga af fákunum .
Um kvöldið slappa tveir þeirra af á Svalbar , einum sjö bara á Svalbarða .
Borgari , bjór og bolti í beinni .
Skemmtilegur endir á góðum degi að sjá Manchester United vinna Chelsea á Old Trafford á þessum norðlæga bar með ölverskum blæ .
