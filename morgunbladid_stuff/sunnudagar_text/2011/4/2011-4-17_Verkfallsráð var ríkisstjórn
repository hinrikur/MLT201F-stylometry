Er búið að semja ? " spurði amma þegar dillandi músík heyrðist í útvarpinu .
Staðfesting fékkst þegar Jón Múli sagði fréttir þar sem helst bar til tíðinda að verkfalli BSRB væri lokið .
Þetta er minning blaðamanns um verkfall opinberra starfsmanna haustið 1984 sem lamaði allt þjóðfélagið í heilan mánuð .
Óhætt er að fullyrða að engin átök á vinnumarkaði hafi á síðari áratugum orðið jafn hörð .
Í septemberbyrjun samþykkti forysta BSRB að boða til verkfalls frá og með 19. september .
Ríkissáttasemjari nýtti sér svigrúm í lögum og framlengdi það til 4. október .
Var þá orðið einsýnt að til verkfalls kæmi og því ákvað fjármálaráðherra að opinberum starfsmönnum yrðu ekki greidd laun í októberbyrjun .
Hleypti sú ákvörðun illu blóði í fólk sem lagði niður vinnu þá þegar .
Starfsemi skóla og opinberra þjónustustofnana lagðist niður , lögregluþjónar sinntu aðeins neyðarmálum og eftirlit tollvarða var laust í reipum .
Það sem var einna válegast var þó , að strax á fyrsta degi októbermánaðar lögðu starfsmenn Ríkisútvarpsins niður vinnu .
Slíkt þótti slæmt í alla staði og hálfu verra varð málið sakir þess að á sama tíma voru prentarar í verkfalli sem stoppaði alla blaðaútgáfu í landinu .
Þannig stöðvuðust upplýsingar í landinu um stundarsakir .
Reyndar hófust útsendingar útvarpsfrétta fáum dögum síðar og var þar vísað til þjóðaröryggis .
Þá hófu DV og NT útgáfu fjölritaðra blaða þar sem fullyrt var að slök tollgæsla í verkfallinu leiddi til þess að fíkniefni flæddu inn í landið .
Mesta harkan í verkfallinu var við höfnina þar sem flutningaskip fengust ekki tollafgreidd .
Bar því fljótlega á vöruskorti .
Þegar líða tók á októbermánuð náði Reykjavíkurborg samningum við þá starfsmenn sína sem voru innan vébanda BSRB .
Með því komst nokkur skriður á viðræður og samningar náðust 30. október , þegar Kristján Thorlacius , formaður BSRB , skrifaði undir samning við fjármálaráðherra .
Voru kjarabæturnar m.a. uppbætur ýmiss konar auk þess sem mánaðarlaun allra hækkuðu um 800 kr. Þá var sínu litlu af hverju öðru breytt sem opinberir starfsmenn létu sér vel líka , enda samþykktu þeir samninginn í allsherjaratkvæðagreiðslu með 82% greiddra atkvæða .
" Þetta er líklega síðasta stóra verkfallið á Íslandi .
Verkfallið var víðtækt og það eru engar ýkjur að verkfallsráðið , sem veitti undanþágur , hafi í raun haft ríkisstjórnarvald meðan þetta ástand varði , " segir sr. Baldur Kristjánsson sem á þessum tíma var blaðafulltrúi BSRB .
" Þessari kjaradeilu fylgdi mikill æsingur og fólki hljóp kapp í kinn eins og oft gerist við svona aðstæður .
Á endanum lauk verkfallinu í hálfgerðum styttingi , að minnsta kosti varð ávinningurinn ekki mikill og kjarabæturnar sem fengust voru ekki það sem vænst var .
" Sigurður Bogi Sævarsson sbs@mbl.is 