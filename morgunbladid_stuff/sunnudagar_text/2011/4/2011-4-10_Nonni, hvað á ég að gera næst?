Ferðaskrifstofan Nonni er í gömlu , gullfallegu húsi í miðbæ Akureyrar .
Þar ræður ríkjum Helena Dejak , sem starfað hefur í ferðaþjónustu í 42 ár og kynnti Íslendingum Portoroz í Júgóslavíu á sínum tíma .
Í sumar býður hún upp á ferð í beinu flugi að norðan til Slóveníu .
Skapti Hallgrímsson skapti@mbl.is Helena Dejak er fædd og uppalin í Ljubljana ; borgin tilheyrði þá gömlu Júgóslavíu en er nú höfuðborg Slóveníu .
Helena hóf ung störf í ferðaþjónustu og því má þakka að hún kynntist landinu bláa .
Nú hefur hún búið hér í hartnær fjóra áratugi og er alsæl .
" Akureyri er minn staður , " segir hún .
" Jæja , " segir Helena allt í einu í upphafi samtals okkar .
Skellihlær síðan eins og hún gerir svo oft , þessi lífsglaða , brosmilda kona .
" Slóvenar verða alltaf jafn hissa þegar ég nota þetta orð í tíma og ótíma – jæja ! Ég er orðinn svo mikill Íslendingur .
" Norður-Ísland og Grænland Árið 1974 , þegar Helena var að nálgast þrítugt , hitti hún Íslending sem var á ferðalagi ytra og flutti fljótlega hingað upp eftir .
Þau Vilhjálmur Ingi Árnason , fyrri eiginmaður hennar , ráku í áratug bændagistingu í Pétursborg , skammt norðan Akureyrar og Helena segist snemma hafa áttað sig á því að mjög lítil afþreying var í boði á svæðinu , fyrir þá erlendu ferðamenn sem hún tók á móti .
Því tók hún til sinna ráða og stofnaði ferðaskrifstofu .
Þetta var 1989 .
" Það var eiginlega bara tvennt í boði ; við gátum komið fólki út í Grímsey annað slagið með póstflugi og svo var hægt að fara til Mývatns .
Ég hugsaði með mér að fólk yrði að hafa eitthvað meira að gera þegar það kæmi hingað , velti fyrir mér ýmsum möguleikum og komst að því að líklega væri bara best að stofna ferðaskrifstofu sjálf , þótt það hafi alls ekki verið hugmyndin fyrst í stað .
" Hún hefur alla tíð lagt áherslu á að taka á móti erlendum ferðamönnum og skipuleggja dvöl þeirra hér á landi , einkum á Norðurlandi .
Þá hefur hún að auki lagt mikla áherslu á ferðir til Grænlands og tekið þátt í uppbyggingu ferðaþjónustu þar af miklum krafti .
Helena er fædd 1946 og strax í menntaskóla fór hún á námskeið til þess að verða fararstjóri fyrir enskumælandi ferðamenn sem komu til gömlu Júgóslavíu .
" Með því opnuðust dyr fyrir mig .
Ég fékk mjög gott starf strax eftir menntaskóla og svo fór ég í nám til Bretlands , sem var reyndar afskaplega erfitt fyrir fólk frá kommúnistaríkjum á þeim tíma .
Það var heilmikið vesen að fá dvalarleyfi en ferðaskrifstofan sem ég vann hjá vottaði að ég væri heiðarleg og að ég myndi halda áfram að vinna þar eftir nám .
" Hún dvaldi þrjú ár í Cambridge og lærði bæði ensku og sögu .
Helena segir Breta hafa ferðast mikið til Júgóslavíu á þessum árum , þannig að hún hafði nóg að gera sem fararstjóri og töluvert var um ráðstefnur þar sem hún starfaði sem túlkur .
" Þá fékk maður ekki slík verkefni nema að hafa próf til þess ; ekki eins og í Afríku á Íslandi , að það sé nóg að frændi þekki einhvern ! " Hún segist strax hafa heillast af ferðamennskunni .
" Þjónustulund er hluti af mínum karakter og mér finnst gaman og jafnvel nauðsynlegt að sjá aðra verða glaða .
Ég hef gaman af að þjóna fólki .
" Dauður maður í lyftu Fyrstu Íslendingarnir sem Helena hitti voru menntaskólanemar frá Akureyri í útskriftarferð í Opatija .
" Það var heldur betur reynsla ; ég hafði aldrei séð fólk drekka svona mikið ! Einu sinni var hringt til mín og sagt að einn þeirra væri dauður í lyftunni .
Ég sá fyrir mér að ég yrði að útvega kistu , ganga frá nauðsynlegum pappírum og koma líkinu til Íslands .
En þegar ég kom á staðinn var maðurinn alls ekki dauður heldur dauðadrukkinn .
Mér létti strax mjög mikið ! " segir hún hlær sínum smitandi hlátri .
Helena hefur nú starfað í ferðamálum 42 ár , fyrst sem leiðsögumaður í Júgóslavíu sem fyrr segir , og síðar starfsmaður Ferðamálaráðs landsins , bæði heima í Júgóslavíu , í Bretlandi og í Bandaríkjunum .
Bændagistingin í Pétursborg var áður nefnd , Helena sat í stjórn Ferðaþjónustu bænda og í stjórn Landsýnar – Alþýðuorlofs ( sem síðar varð Samvinnuferðir ) og tók virkan þátt í að hefja Slóveníuferðir fyrir Íslendinga árið 1975 .
Þar var hún aðalfararstjóri í fimm sumur , til ársins 1980 .
Starfaði bæði fyrir Samvinnuferðir og Ingólf Guðbrandsson .
Þegar Helena velti fyrir sér nafni á ferðaskrifstofuna rifjuðust upp fyrir henni Nonnabækurnar , sögur Jóns Sveinssonar , sem þýddar höfðu verið á slóvensku og hún lesið sem barn .
" Mér fannst útlendingar verða að geta borið nafn fyrirtækisins fram ; datt í hug Puffin Travel , en þegar Nonni skaut upp kollinum kom eiginlega ekki annað til greina því það hentaði svo vel .
Nonni er frá þessum slóðum , fjölskylda hans var fátæk eins og mín og hann var ambassador fyrir Ísland um allan heim , og þó sérstaklega fyrir Norðurland .
Nafnið smellpassaði því .
Það er fallegt og eitthvað á bak við það .
Og ég hugsa reglulega til Nonna ; þegar eitthvað var erfitt hjá mér í rekstrinum settist ég niður og sagði , Nonni , hjálpaðu mér .
Hvað á ég að gera næst ? Nonni er alltaf með mér .
Það má eiginlega segja að við rekum fyrirtækið saman ! " Svo skemmtilega vill til að Helena og Sigurður Aðalsteinsson , eiginmaður hennar , búa nú á Möðruvöllum í Hörgárdal þar sem Nonni bjó um tíma .
Stutt er að Skipalóni þar sem Nonni bjó líka og skrifaði mikið um .
" Ég hjóla oft að Skipalóni , fór þangað síðast fyrir nokkrum dögum að kveðja Nonna , " segir hún .
Helena er nefnilega á leið til Grænlands , þar sem hún verður í þrjár vikur og fer m.a. í hundasleðaferð með nokkrar íslenskar , breskar og hollenskar konur .
Beint flug mikilvægt Um þessar mundir er mikið talað um nauðsyn beins flug til og frá Akureyri og í sumar stendur Nonni einmitt fyrir einni slíkri ferð – þeirri fyrstu frá Slóveníu .
" Það er mjög mikilvægt að koma á beinu flugi til og frá Akureyri oftar en nú er .
En maður verður þó að vera raunsær ; Ísland er stórt og fallegt og Akureyri er ekki Keflavík .
Þess vegna verðum við , að mínu mati , að einbeita okkur að því að fá leiguflug frá útlöndum til að byrja með ; þangað til fólk sér að Akureyri er mjög fallegur staður , að flugvöllurinn hér er fullkominn og í raun ekkert mál að fljúga beint hingað .
Þá sjá útlendingar kannski smám saman að möguleiki sé á meiru en bara leiguflugi .
" Helena telur ekki raunhæft að stefna að tíðu áætlunarflugi á milli Akureyrar og útlanda strax .
" Það er útópía .
Akureyringar og aðrir Norðlendingar geta ekki alltaf verið á ferðinni , við erum svo fá og hingað koma ekki útlendingar á hverjum degi .
Ef hægt yrði að vera með flug hingað á hálfs mánaðar fresti eða svo yrði það mjög gott .
" Hún segir umræðuna vitaskuld af því góða " en menn þurfa samt að vera með fæturna á jörðinni .
Akureyri er ekki New York eða einhver önnur stórborg sem fólki finnst það endilega þurfa að heimsækja .
Ef leiguflug gengur upp , eins og ég vona að verði með ferðina sem ég er að skipuleggja , verður hugsanlega hægt að tala um framhald .
Kannski mun þetta slóvenska flugfélag hafa áhuga á því að koma á hverju ári .
" Sjálf á verkamannalaunum Helena segist reka fyrirtæki sitt af mikilli skynsemi .
" Ég hef haft það fyrir reglu að vera aldrei á framkvæmdastjóralaunum .
Ég er á verkamannalaunum og það er kannski aðalástæðan fyrir því að fyrirtækið gengur vel .
Ef maður á kú sem gefur manni gull þá mjólkar maður hana ekki til dauða heldur passar upp á hana ; sparar og hugsar um hverja einustu krónu .
Þetta er bara lítið fjölskyldufyrirtæki .
" Eitt af því sem hún dáðist að við komuna til Íslands á sínum tíma var hve allir virtust jafnir .
" Mér fannst allir vera heiðarlegir og hélt reyndar allt þar til 2008 að Ísland væri eina landið í heiminum þar sem allir væru heiðarlegir .
Það sem gerðist þá var þess vegna mikið áfall fyrir mig því mér fannst ég alltaf svo örugg á Íslandi .
" Þegar Geir H. Haarde forsætisráðherra bað Guð að blessa Ísland og neyðarlög voru sett í landinu , 6. október 2008 , var Helena í Slóveníu með hóp íslenskra ferðamanna .
" Við héldum auðvitað að þetta væri bara spaug , þegar við heyrðum fréttirnar .
En svo var því miður ekki og mér fannst það mjög sorglegt .
" Henni finnst of lítið hafa breyst síðan .
" Það þarf að breyta hugsun Íslendinga því annars kemur sams konar kreppa aftur eftir 40 ár .
Byggja verður upp traust og eitt af því sem fólk þarf að læra er að spara .
Við erum ábyrg fyrir öllu sem við gerum og mestu máli skiptir að vera heiðarlegur .
Í ferðaþjónustu er það til dæmis lykilatriði .
Hafi maður traust þá hefur maður allt sem þarf .
" Hún talar um mikilvægi þess að hlúa vel að því sem fyrir hendi er og huga að framtíðinni .
Árni Valur Vilhjálmsson , sonur Helenu , hefur starfað með henni síðustu átta ár og mikið verið á Grænlandi .
" Hann er að verða þrítugur ; Jesús minn hvað tíminn líður hratt ! " Helena segist gera sér grein fyrir því að hún verði brátt að hægja á og sé því markvisst að afhenda syni sínum ýmiskonar þekkingu , m.a. hvernig best sé að reka fyrirtækið .
" Maður þarf t.d. ekki að vera ríkur en þó að geta lifað af vinnunni .
Mestu skiptir er að vera heiðarlegur við sjálfan sig og aðra í launagreiðslum og hafa gaman af því sem maður er að gera .
Ég byrja í vinnunni snemma á morgnana og allt í einu er klukkan orðin sex ! Vinnuvikan byrjar á mánudegi en svo finnst manni allt í einu kominn föstudagur ! " Samstarf við grænlenska veiðimenn Helena stofnaði dótturfélag Nonna Travel í Grænlandi árið 1997 , með nokkrum veiðimönnum í bænum Ittoqqortoormiit sem Íslendingar þekkja líklega flestir undir danska nafninu , Scoresbysund .
" Ástæða þess að ég fór út í þetta var að Grænlendingarnir þorðu ekki að stíga það skref að stofna fyrirtæki sjálfir ; ég vissi hins vegar að Þjóðverjar , Bretar og Kanadamenn litu svæðið hýru augu og veltu fyrir sér að koma á fót ferðaþjónustu á svæðinu .
Yrði af því var ég viss um að þá yrði lítið eftir af peningunum á staðnum heldur yrði fólk í þessu 500 manna þorpi bara þrælar og hefði lítið upp úr því .
Þess vegna vildi ég stofna fyrirtæki til þess að taka á móti útlendingum , fyrirtæki sem smám saman gæti komist í hendur heimamannanna sjálfra .
" Árið eftir stofnun urðu tveir hluthafar .
" Þeir áttu enga peninga en mér var alveg sama .
Þeir borguðu með því að gefa mér ísbjarnarskinn og selskinn .
Ég kenndi þeim smám saman og árið 2004 var stigið stórt skref því þá eignuðust heimamenn 80% í fyrirtækinu , eins og ætlunin var strax í byrjun .
Ég á því bara 20% en mestu máli skiptir að margar fjölskyldur lifa nú af því að sjá um hundasleðaferðir , kajakferðir og gönguferðir á svæðinu .
" Helena segir að einstaklega gaman hafi verið að fylgjast með því hvernig fyrirtækið hefur þróast hægt og rólega .
" Þetta er sjálfbært fyrirtæki ; ég fékk ekki lán til að stofna það en með hjálp heimamanna tókst það .
Ég trúði því af öllu hjarta að fólkið gæti gert þetta , það hlustaði á mig og það er virkilega gaman að koma í heimsókn núna og sjá hvað þau gera þetta vel .
" Helena á Nonna Travel ein , því sem næst .
Eiginmaður hennar , Sigurður Aðalsteinsson , yfirflugstjóri hjá Flugfélagi Íslands , á 2% og er stjórnarformaður .
Starfsemi Nonna er í gömlu húsi í miðbænum sem fyrr segir .
Svo skemmtilega vill til að húsið , Brekkugata 5 var eitt af þeim fyrstu sem Helena kom í , eftir að hún flutti til landsins .
" Ég kom til Akureyrar í desember 1974 og það var strax í janúar að ég gekk hér inn .
Hér var krambúð sem seldi meðal annars enskar bækur , sem ég var einmitt að leita að .
Hér var í boði hunang frá Rússlandi og ýmislegt dót frá Kína svo ég nefndi dæmi .
Það var pólsk kona sem afgreiddi mig ; kona sem giftist Kobba manni sínum í gegnum síma , skilst mér ! " Helena segist strax hafa fundið hve góður andi var í húsinu .
" Og ég hugsaði með mér að gaman yrði að eignast þetta hús .
Svo gerðist það rúmlega 20 árum síðar ! Og hér er enn huggulegur og góður andi , þó við höfum endurnýjað húsið nánast frá grunni .
" Húsið var byggt 1902 .
Helena og Sigurður keyptu það 1995 " og síðustu 10 ár höfum við endurnýjað það nánast allt , að innan og utan , og ætlum að ljúka því verki á næsta ári .
Það hefur kostað mikla vinnu og mikla peninga en við höfum gert þetta hægt og rólega og í stað þess að taka peninga út úr fyrirtækinu höfum við sett peninga inn í það með því að taka húsið svona í gegn ; við höfum ekki tekið lán heldur fjármagnað verkefnið án þess að fara út í einhverja vitleysu .
" Svo skellihlær hún og brosir breitt .
Vildu koma til Íslands í tilefni 20 ára sjálfstæðis Slóveníu " Ég þurfti að leggja töluvert á mig til þess að fá Slóvenana til að samþykkja að lenda á Akureyri ; þetta er ekki beinlínis nafli alheimsins og flugvöllurinn að mörgu leyti ekki jafn vel búinn og Keflavíkurflugvöllur .
Ég þurfti að beita miklum þrýstingi til þess að fá þetta í gegn og fór í því skyni til Slóveníu í febrúar , " segir Helena um ferðina sem hún skipuleggur í sumar – en þá kemur hópur Slóvena til Akureyrar og íslenskir túristar fara með vélinni til baka , til rúmlega viku dvalar .
Hugmyndina að ferðinni til Íslands áttu ferðaskrifstofur ytra og tilefnið er í raun að minnast þess að í fyrra voru 20 ár síðan Íslendingar voru á meðal þeirra fyrstu til að viðurkenna sjálfstæði Slóveníu þegar forráðamenn landsins lýstu því yfir .
" Þeir vildu koma fólki til Íslands , í tilefni tímamótanna , til þess að gróðursetja tré í þakklæti fyrir sjálfstæðisviðurkenninguna á sínum tíma , " segir Helena , sem fékk sitt fram .
Að vélin lenti á Akureyri og að gróðursett yrði í Kjarnaskógi , þar sem hún fékk úthlutaðan sérstakan reit til þess arna .
Þangað verður haldið beint frá flugvellinum þegar vélin lendir , 24. júní .
Sama dag fer vélin baka , til Ljubljana , og Íslendingarnir koma heim aftur átta dögum síðar , 2. júlí .
Flogið er með 136 sæta Airbus vél slóvenska flugfélagsins Adria Airways .
" Ég hafði mjög gaman af því að samband skyldi haft við mig .
Þeir hefðu getað talað við hvern sem er hér á Íslandi , en ég er þekkt í ferðabransanum í Slóveníu og menn vita að ef ég tek eitthvað að mér þá geri ég það vel , " segir Helena .
Ferðalangarnir í sumar eru " venjulegir " Slóvenar ; fólk sem hefur mikinn áhuga á Íslandi og hefur jafnvel komið hingað áður .
" Það gengur vel að selja í ferðina frá Slóveníu og við vonum að ferðin héðan verði líka vel setin .
Ýmislegt er í boði , til dæmis seldist strax upp í gönguferð í Ölpunum og þess vegna bættum við við hjólreiðaferð fyrir þá sem vilja hreyfa sig og vonum að fólki finnist það spennandi kostur .
Það er þó ekki ferð án þæginda því gist verður á fjögurra stjarna heilsuhóteli og fólk getur því notið heilsulindanna .
" Þá segir hún nánast uppselt í sólarstrandarferðina til Portoroz .
" Helena segir Slóveníu ákaflega fallegt land .
" Ég er viss um að enginn verður fyrir vonbrigðum .
Fjölbreytnin er líka mjög mikil og stutt frá fjöllunum og niður á strönd .
" Tæplega 15 þúsund Íslendingar komu til Portoroz á meðan Helena var fararstjóri á árunum 1975 til 1980 .
Þá var flogið vikulega yfir sumarið til Trieste á Ítalíu og ekið yfir landamærin og stundum var flogið beint til Ljubljana .
" Þá fór ég til Slóveníu í maí og kom aftur í september .
Það var mikil reynsla og oft fyndið .
Þá voru gjaldeyrishöft á Íslandi eins og núna og fólk kom stundum með dollara eða pund í pokum .
Sumir týndu þeim reyndar á leiðinni af því að þeir höfðu verið á fylleríi ! " segir Helena og skellihlær .
Hún rifjar upp að sumar íslensku konurnar prjónuðu peysur á ströndinni og seldu til þess að afla sér gjaldeyris .
" Ég útvegaði þeim oft kaupendur og seldar voru mörg hundruð peysur .
Útlendingum fannst þá flott að ganga í lopapeysum þótt Íslendingum hafi kannski ekki þótt það sérlega fínt í þá daga .
" 