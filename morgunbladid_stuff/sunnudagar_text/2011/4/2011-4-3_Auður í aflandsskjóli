Á fjársjóðaeyjum nútímans leita auðmenn og fjölþjóðleg fyrirtæki skjóls fyrir skatti .
Skuldirnar og tapið eru skráð í skattlandi , en gróðinn í aflandi .
Þetta fyrirkomulag er á kostnað allra ríkja heims , jafnt þróunarlanda sem iðnríkja , en það þrífst með velþóknun voldugustu ríkja heims og á viðgang sinn ekki síst að þakka Englandsbanka .
Karl Blöndal kbl@mbl.is Afland er eitt þeirra hugtaka , sem urðu töm á tungu í kringum bankahrunið , og hljómar eins og Hvergiland úr Pétri Pan , nema það veitir ekki fyrirheit um eilífa æsku , heldur ómældan auð í öruggu skjóli .
Aflandið er þó alveg örugglega til , þótt erfitt sé að festa hendur á því , og er frekt til fjörsins .
Það á sér aðsetur víða um heim , á eyjum á Ermarsundi og í Karíbahafinu .
Ein þeirra er Tortóla .
Það er undanþegið lögum og reglum og veitir skjól fyrirtækjum og einstaklingum .
Í því skjóli þrifust íslenskir athafnamenn í aðdraganda bankahrunsins .
Þetta kerfi er notað til að komast hjá því að borga skatt og þar eru bæði þróunarlönd og iðnríki hlunnfarin .
Kerfið er þvottavél fyrir illa fengið fé , hvort sem það er mafíusamtaka eða kókaínbaróna .
Og voldugustu ríki heims standa aðgerðarlaus hjá .
Íslenskir útrásarvíkingar og bankamenn athöfnuðu sig í aflandsnetinu og nú reynir sérstakur saksóknari að rekja slóð peninganna í þessu svartholi .
Aflandið er efni bókarinnar Treasure Islands , Tax Havens and the Men Who Stole the World eða Fjársjóðaeyjarnar , Skattaskjól og mennirnir sem stálu heiminum eftir blaðamanninn Nicholas Shaxson .
Helmingur heimsviðskipta um skattaskjól " Rúmlega helmingurinn af viðskiptum í heiminum fer , að minnsta kosti á pappír , í gegnum skattaskjól , " skrifar Shaxson í bókinni .
" Rúmlega helmingur allra eigna banka og þriðjungur beinnar erlendrar fjárfestingar fjölþjóðafyrirtækja fer aflandsleiðina .
Um 85 af hundraði alþjóðlegrar bankastarfsemi og verðbréfaútgáfu fara fram á hinum svokallaða Evrómarkaði , landlausu aflandssvæði [ ...
] .
AGS komst þeirri niðurstöðu 2010 að á samanlögðum efnahagsreikningum fjármálamiðstöðva á smáeyjum væru 18 billjónir dollara [ 18.000.000.000.000 dollarar ] - upphæð sem nemur þriðjungi heimsframleiðslunnar .
Sjóðurinn bætti við að sennilega væri það vanmat .
" Í heiminum eru um 60 leyndarlögsögur , sem Shaxson skiptir í fjóra flokka .
Til evrópskra skattaskjóla heyra Sviss , Lúxemborg og Holland .
Síðan er hið breska kerfi .
Þungamiðja þess er í City í London .
Í þriðja lagi er áhrifasvæði , sem tengist Bandaríkjunum .
Í fjórða flokknum eru undantekningar á borð við Sómalíu og Úrúgvæ .
Ísland hefði kannski bæst í hann hefðu draumar ótiltekinna manna um fjármálamiðstöð hér ræst .
Aflandsformúlan er í raun og veru einföld .
Hagnaður fyrirtækja verður til í aflandinu , skuldir og tap þar sem hin raunverulega starfsemi þeirra fer fram .
Það kann að vera einfalt að segja að hér sé um að ræða mál , sem einfaldlega lúti lögmálum frjálsrar samkeppni - í þessu tilfelli frjálsrar samkeppni í skattheimtu - en eins og Shaxson bendir á skekkir aflandið myndina .
Það segir líka sína sögu þegar aflandseyjar undanskilja eigin borgara fríðindum aflandsins .
Fyrirtæki í aflandsskjóli nota innviði þess lands , sem þau starfa í , en leggja ekkert af mörkum til uppbyggingar þeirra eða viðhalds .
Þess utan eru alþjóðleg fyrirtæki vegna skattleysis í betri aðstöðu en fyrirtæki , sem ekki eru í alþjóðlegum rekstri og geta ekki flutt flytja fjármagn fram og til baka til að komast undan skatti .
Aflandskerfið á uppruna sinn hvorki að rekja til eyja í Karabíska hafinu né Sviss , heldur til London .
Shaxson rekur hvernig nýtt veldi tók við þegar sól breska heimsveldisins hneig til viðar .
Þegar fjármálahverfið í London missti þau ítök , sem höfðu fylgt nýlendum um allan heim hélt það velli með því að breyta sér í " aflandseyju " .
Ákveðnar efasemdir ríktu um þetta fyrirkomulag í breska stjórnkerfinu , en Englandsbanki átti stóran þátt í að slá á þær .
Hugarfarið kemur fram í minnisblaði úr Englandsbanka frá 1963 : " Hversu mikið sem okkur kann að mislíka vafasamt fé getum við ekki verið í alþjóðlegri bankastarfsemi og neitað að taka við peningum .
" Til varð hinn svokallaði " evrómarkaður " þar sem " evródollarar " flæddu um .
Þetta fyrirbæri hefur verið kallað afdrifaríkasta fjármálauppfinning frá tilkomu peningaseðilsins , en er þó tiltölulega lítt kannað .
Hinn eftirlitslausi evrómarkaður þýddi að þar áttu ekki við þær reglur , sem fjármálastofnanir þurfa allajafna að lúta , meðal annars um eigið fé .
Peningafyrirtæki gátu því farið út á ystu nöf og lengra án eftirlits .
" Það er ekki fyrr en á fjörunni að sést hver var að synda allsber , " sagði fjárfestirinn Warren Buffet eitt sinn .
Og þá er of seint að bregðast við .
Ein af rökum Englandsbanka fyrir því að vilja ekki regluverk fyrir þennan markað eru að " það myndi þýða viðurkenningu á ábyrgð " , eins og sagði í einu minnisblaði bankans .
Þegar bandarískir bankar urðu atkvæðamiklir á þessum markaði á sjöunda áratugnum vildu bandarísk stjórnvöld reyna að koma á þá böndum , en fengu enga aðstoð frá Bretum .
" Mig gildir einu þótt Citibank sé að reyna að komast undan bandarískum reglum í London , " hefur Shaxson eftir embættismanni Englandsbanka .
" Ég hefði ekki sérstakan áhuga á að vita það .
" Shaxson lýsir því hvernig aflandskerfi breska fjármálaveldisins í kringum City í London er í þremur lögum .
Í innri lögunum tvö eru staðir í tengslum við bresku krúnuna , Jersey , Guernsey og Mön , tengdar lendur á borð við Cayman-eyjar og bresku Jómfrúreyjarnar .
Í ysta laginu eru síðan skjól á borð við hong Kong , sem lúta ekki beinni stjórn Breta , en hafa sterk söguleg og viðvarandi tengsl við Bretland og fjármálamiðstöðina í City í London .
Grípur fé eins og köngulóarvefur skordýr Aflandsnetið gerir að verkum að breska fjármálaveldið teygir sig um allan heim og nær yfir öll tímabelti og nær því til fjármagnsflæðis í heiminum " líkt og köngulóarvefur nær skordýrum á leið hjá " , skrifar Shaxson : " Í öðru lagi gerir þessi breski köngulóarvefur City kleift að blanda sér í viðskipti , sem kynnu að vera bönnuð á Bretlandi , að því gefnu að fjarlægðin sé nægileg til að fjármálamennirnir í London geti með sennilegum hætti neitað að hafa gert neitt rangt " .
Ermarsundseyjarnar eru í raun undir stjórn Breta og njóta stuðnings þeirra , en eru þó nógu sjálfstæðar til að Bretar geti yppt öxlum og sagt að þeir geti ekkert gert þegar önnur lönd kvarta undan misnotkun þessara skjóla .
En ógagnsæi ríkir ekki bara á stöðum á borð við Cayman-eyjar .
Aflandið er einnig í Bandaríkjunum sjálfum .
Í Bandaríkjunum reyndu stjórnvöld að koma í veg fyrir að hægt væri að koma peningum út úr landi og þar með undan skatti , en sú barátta gekk illa og rann að lokum út í sandinn .
Talið var að árið 2009 lægju bandarísk fyrirtæki með þúsund milljarða dollarða í ósköttuðum hagnaði utan landsteinanna .
Bandarískir fjármálamenn vildu ekki sitja í spennitreyju laga og reglna á meðan útlendir keppinautar mökuðu krókinn .
Þeir vildu líka geta tekið við peningum hvaðanæva að og fengu reglum breytt þannig að þeir gætu það án þess að þurfa að gefa upp .
Með þrýstingi komu þeir til leiðar að Bandaríkin urðu upp úr 1980 urðu stærsta skattaskjól heims .
Frægt er þegar Barack Obama , Bandaríkjaforseti , gagnrýndi Ugland House á Cayman-eyjum fyrir að hýsa yfir 12 þúsund fyriræki .
" Það er annað hvort stærsta bygging eða mesta skattabrella á skrá , " sagði Obama .
Anthony Travers , yfirmaður fjármálaeftirlits Cayman-eyja , svaraði því til að Obama væri nær að beina athyglinni að Delaware .
" Skrifstofa ein við 1209 Orange-stræti í Wilmington hýsir samanlagt 217.000 fyrirtæki , " sagði hann .
Shaxson er þeirrar skoðunar að undanfarna áratugi hafi engin efnahagsleg stórtíðindi átt sér stað , sem ekki tengdust aflandskerfinu með einhverjum hætti .
Fátækt í Afríku verði ekki skilin án þess að átta sig á þætti aflandskerfisins .
Eins og Shaxson orðar það þá gerði kerfið tvennt í einu , það hjálpaði " glæpasamtökum að líkja eftir lögmætum fyrirtækjum og hvatti lögmæt fyrirtæki til þess að hegða sér meira eins og glæpasamtök " .
Kenning Shaxsons er sú að aflandsfyrirkomulagið valdi ómetanlegu tjóni .
" Hver sem þú ert , hvar sem þú býrð , þá hefur þetta áhrif á þig , " skrifar hann .
" Aflandið er á næstu grösum .
Það grefur undan kjörnum stjórnvöldum , þynnir út skattstofninn og spillir stjórnmálamönnunum .
Það heldur uppi víðtæku glæpahagkerfi og býr til nýja yfirstétt viðskipta- og fjármálavalds , sem ekki þarf að standa nein reikningsskil ...
Hinir fáu munu þvo stígvél sín í kampavíni á meðan við hin heyjum lífsbaráttuna við aðstæður þar sem ójafnréttið eykst .
" Falið fé yfirstéttar og skuldabyrðar almennings Fátækt í Afríku er nátengd skjóli aflandsnetsins .
Samtökin Hnattræn fjármálaheilindi ( Global Financial Integrity ) birtu skýrslu um ólöglegt fjárstreymi út úr Afríku í mars í fyrra .
Niðurstaða hennar er að milli 1970 og 2008 var " ólöglegt flæði fjár úr Afríku varlega metið um 854 milljarðar dollara .
Heildarflæði ólöglegra fjármuna gæti verið 1,8 billjónir dollara .
" Nicholas Shaxson , höfundur Treasure Islands , telur að upphæðirnar séu mun hærri .
Hann segir að þróunarríkin hafi tapað allt að billjón dollurum í ólöglegu útflæði fjár aðeins á árinu 2006 .
Fyrir hvern einn dollara , sem barst í erlenda aðstoð , hurfu tíu .
Massachusetts-háskóli í Amherst gerði skýrslu árið 2008 þar sem fjármagnsflótti frá 40 Afríkuríkjum á árunum 1970 til 2004 er kannaður .
Þar er talað um 607 milljarða dollara á þessu tímabili .
Á sama tímabili hafi erlendar skuldir þessara landa verið 227 milljarðar dollara .
Afríka sé því í plús gagnvart umheiminum og erlendar eignir langt umfram skuldirnar .
Málið er hins vegar að " einkaeignir sunnanverðrar Afríku eru í eigu þröngs , hlutfallslega auðugs hluta íbúanna , en almenningur ber byrðarnar af erlendum skuldum í gegnum ríkisstjórnir sínar " .
Jim Henry , sem eitt sinn var yfirhagfræðingur hjá fjármálaráðgjafarfyrirtækinu McKinsey , lýsir því í bókinni Blood Bankers hvernig aflandskerfið hefur farið með þróunarlöndin .
Fyrst lánuðu bankarnir þessum löndum mun meira en þau gátu tekið upp í framleiðslu , síðan kenndu þeir yfirstéttunum á staðnum hvernig þær gætu rænt auðnum , falið hann , þvegið hann og laumað honum út úr landi .
Síðan hjálpaði Alþjóðagjaldeyrissjóðurinn bönkunum að þrýsta á þessi lönd að borga af lánum sínum en eiga ella yfir höfði sér að verða fjárhagslega kæfð , segir Henry .
Samkvæmt útreikningum hans hvarf að minnsta kosti helmingur þess fjár , sem skuldsettustu löndin fengu að láni , beint úr landi aftur undir borðið .
Skuldir þriðja heimsins voru nánast þær sömu og eignirnar , sem yfirstéttir þessara landa höfðu safnað saman í Bandaríkjunum og öðrum skattaskjólum .
Í upphafi tíunda áratugarins var nógu mikið flóttafé í Evrópu og Bandaríkjunum til að borga af öllum skuldum þróunarríkjanna með hóflegri skattheimtu .
