Helga Þórðardóttir , bóndi og bókari í Skagafirði , á fimm börn .
Þrjú þeirra hafa lokið doktorsprófi og tvö leggja nú stund á slíkt nám .
Móðirin vill sem minnsta ábyrgð á þessari langskólagöngu taka enda þurfti hún aldrei að minna börnin á heimanámið meðan þau voru lítil .
Áhuginn og metnaðurinn voru þeim eðlislægir .
Orri Páll Ormarsson orri@mbl.is Er þetta nokkuð merkilegt ? " spyr Helga Þórðardóttir , bóndi og viðurkenndur bókari á Mælifellsá í Skagafirði , hlæjandi en börn hennar , fimm að tölu , hafa ýmist lokið doktorsprófi eða leggja nú stund á nám á því stigi .
Elstur er Starri Heiðmarsson , doktor í grasafræði , þá kemur Rakel Heiðmarsdóttir , doktor í ráðgjafarsálfræði , síðan Sveinn Margeirsson , doktor í iðnaðarverkfræði , Björn Margeirsson , doktorsnemi í vélaverkfræði og loks Ólafur Margeirsson , doktorsnemi í hagfræði .
" Ætli nærtækasta skýringin sé ekki sú að þau hafa gaman af að læra og gengur það ágætlega , " heldur Helga áfram þegar gengið er á hana um skýringu .
" Þau er líka svo heppin að hafa valið sér nám sem þau hafa gaman af .
Það er ekki lítið lán í lífinu .
" Sjálf hætti Helga ung námi vegna barneigna og tók ekki upp þráðinn fyrr en fyrir tíu árum , þegar öll börnin voru komin á legg .
Er viðurkenndur bókari frá HR. " Það var algjört æði að setjast aftur á skólabekk enda hefur mér alltaf þótt ákaflega gaman að læra , " segir hún .
Aldrei skipað að læra Svo virðist sem börnin hafi erft þann eiginleika móður sinnar , alltént kveðst hún aldrei hafa rekið þau áfram í skóla .
Þess þurfti ekki .
" Meðan þau voru í grunnskóla þurfti ég aldrei að skipa þeim að læra , þau höfðu alltaf frumkvæði að því sjálf .
Það var ósköp þægilegt fyrir mig og feður þeirra .
Eigum við ekki bara að segja að þau séu svona vel uppalin , " segir hún sposk .
Það er sannarlega ekki verri skýring en hver önnur .
Faðir eldri systkinanna tveggja er Heiðmar Jónsson , fyrrverandi kennari , en þau Helga skildu árið 1977 .
Faðir yngri bræðranna þriggja er Margeir Björnsson , bóndi á Mælifellsá .
Helgu þykir ekki ósennilegt að systkinin hafi hvatt hvert annað til dáða .
" Raunar stríða þau mér stundum á því að ég hafi æst upp metnaðinn milli þeirra .
Ég er svo sem ekkert að sverja það af mér , " segir móðirin og bætir við að áhuginn og metnaðurinn einskorðist ekki við nám , systkinin hafi alla tíð verið fús að vinna og taka til hendinni .
Börn hennar eru öll alin upp í Skagafirðinum og Helga er sannfærð um að þau séu sátt við að hafa verið alin upp í sveit og fengið að fara í þá skóla sem þau vildu .
" Fólk í sveit kvartar stundum yfir að erfitt sé að kosta börn til náms og auðvitað er nokkuð til í því en ég held að þetta sé fyrst og síðast spurning um forgangsröðun .
" Ekkert systkinanna kaus að fara í Fjölbrautaskólann á Sauðárkróki , sem var næst heimili þeirra .
Starri og Rakel fóru í Menntaskólann á Akureyri , Sveinn og Björn í Menntaskólann við Sund og Ólafur í Menntaskólann í Reykjavík .
" Þau fóru öll að heiman eftir grunnskóla og hafa meira og minna séð um sig sjálf síðan .
Skýringin á því að Sveinn og Björn fóru suður en ekki til Akureyrar er sú að þeir eru miklir langhlauparar og vildu vera þar sem aðstaðan er best .
Við festum þá kaup á íbúð í Reykjavík , þar sem þeir voru meðan á námi stóð .
" Svo spenntur var yngsti bróðirinn , Ólafur , að komast út í lífið að hann pakkaði niður í tösku daginn sem hann lauk grunnskólaprófi frá Varmahlíðarskóla og hélt suður á bóginn .
Útvegaði sér vinnu í Reykjavík um sumarið og hóf nám í MR um haustið .
Ólafur er nú í doktorsnámi í hagfræði í Exeter í Englandi .
Helga viðurkennir að ekki sé sjálfgefið að vel rætist úr börnum sem fara svona ung að heiman en sér ekki annað en að hennar börn hafi haft gott af því .
" Ég er að minnsta kosti sannfærð um að drengirnir eru betri heimilisfeður fyrir vikið .
Ég var ekki stjanandi við þá fram eftir öllum aldri .
Það er stór kostur .
" Aðalatriðið að þeim líði vel Henni þykir mikilvægast að börn fái sín tækifæri og þýði það að þau fari ung að heiman verði svo að vera .
Sjálf var hún send úr Húnavatnssýslu til Reykjavíkur veturinn eftir fermingu og líkaði vel .
" Foreldrar mínir treystu mér til að fara svona snemma að heiman og ég treysti börnunum mínum .
" Starri býr á Svalbarðsströnd , austan Eyjafjarðar .
Björn býr á Akureyri um stundarsakir en annars í Reykjavík og það gerir Sveinn einnig .
Rakel á heima í Mosfellsbæ og Ólafur sem fyrr segir í Bretlandi .
Hópurinn kemur því sjaldan allur saman í seinni tíð .
Helga kveinkar sér ekki undan því .
" Það er alveg sama hvar fólk býr í heiminum , aðalatriðið er að því líði vel og líki það sem það er að gera .
Ég veit ekki betur en þetta eigi við um börnin mín .
Þá er ég ánægð , " segir móðirin sem er dugleg að nýta sér nýjustu tæknina , svo sem Snjáldru ( e. Facebook ) og Skype , til að spjalla við niðja sína .
Hennar nánasti hópur er raunar snöggtum stærri , en Helga á að auki tvö fósturbörn og fimmtán barnabörn .
" Ég er roslega rík manneskja .
" Helgu þykir gaman að fylgjast með því sem börn hennar eru að fást við .
" Ég segi svo sem ekki að ég setji mig djúpt ofan í það en ég hef hugmynd um hvað þau hafa fyrir stafni .
" Gott samkomulag í hópnum Spurð hvort hún hafi aldrei velt fyrir sér að flytja nær börnunum svarar Helga neitandi .
" Ekki á meðan við gömlu höfum heilsu til að búa hér .
Við erum með lífræna sauðfjárrækt og megum eiginlega ekki hlaupast frá henni .
Það eru svo fáir í þeirri grein .
" Helga vinnur líka sem bókari fyrir bændur og aðra á svæðinu og segir það fara mjög vel með búskapnum .
" Álagstímarnir eru ekki þeir sömu .
Nú er erill í bókhaldinu en ég verð búin um sauðburð .
Þá fer ég í stígvélin .
" Helga er afskaplega stolt af börnum sínum sjö og fagnar því hversu samheldin þau eru .
" Þau eru ekki sammála um alla hluti , enda væri það ekki eðlilegt , en samkomulagið milli þeirra allra er mjög gott .
Það er fyrir öllu .
" Sveinn Margeirsson Fæddist árið 1978 .
Hann lauk doktorsprófi í iðnaðarverkfræði frá Háskóla Íslands árið 2008 en námið fór að stórum hluta fram við danska tækniháskólann , DTU .
Viðfangsefni Sveins var að rannsaka verðmætasköpun í þorskveiðum og -vinnslu í samvinnu við Rannsóknarstofnun fiskiðnaðarins og síðar Matís .
Hann gegnir nú starfi forstjóra Matís .
Sveinn var á árum áður í hópi fremstu millivegalengdahlaupara landsins en er hættur keppni fyrir nokkru .
" Ég skilgreini mig sem skokkara í dag , " segir hann , " og hef mest gaman af fjallahlaupum .
" Áhrif mömmu á námið ? " Ég hafði snemma gaman af að lesa og fékk tækifæri til þess , auk þess sem ég hreyfði mig mikið .
Það er erfitt að aðskilja áhrif móður og föður í þessum efnum en ætli mamma hafi ekki haft meiri áhrif á hið bóklega meðan við Björn bróðir minn gengum mikið til rjúpna og sinntum ýmsum útiverkum með pabba .
Þetta var ágætis blanda , maður fékk að sjá árangur á hvorum tveggja vígstöðvum og var hrósað fyrir það sem vel var gert .
Æskuheimili mitt var tiltölulega framsækið sveitaheimili og ég man að fyrsta tölvan kom strax árið 1986 .
Sama ár var keypt kýr og Irish Setter-hundur .
Gott ef þetta þrennt kostaði ekki allt sömu krónutölu ! Nám er auðvitað mjög gott en það er margt fleira sem skilar fólki víðsýni og þekkingu .
Við fengum ung tækifæri til að vinna í sveitinni og við Björn byrjuðum að ganga sjö og átta ára gamlir til rjúpna með föður okkar , lærðum að standa á eigin fótum í því og eins á náttúruna á fjöllum .
Þetta er kannski það sem marga krakka vantar í dag í okkar samfélagi þar sem börn mega byrja að vinna mun síðar en áður var .
En ég tek náttúrlega áhættu með því að segja frá þessu , ætli brotið á skotveiðilöggjöfinni sé ekki örugglega fyrnt í dag ? " spyr Sveinn og skellir upp úr .
" Ég fann aldrei fyrir samkeppni við systkini mín í námi , hugsaði aldrei út í það að standa mig betur en þau sem eldri voru eða þau sem á eftir kæmu .
Það var auðvitað heilmikil samkeppni við Bjössa í hlaupunum en ég hugsa að við systkinin höfum allt eins verið stuðningur og fyrirmyndir hvert við annað í náminu eins og samkeppnisaðilar .
" Starri Heiðmarsson Fæddist árið 1969 .
Hann lauk doktorsprófi í flokkunarfræðilegri grasafræði með fléttur sem sérgrein í október árið 2000 frá Uppsalaháskóla .
Starri hóf störf við Akureyrarsetur Náttúrufræðistofnunar Íslands árið 2000 og hefur starfað þar síðan , einkum við rannsóknir á íslenskum fléttum .
Áhrif mömmu á námið ? " Áhugi minn á náttúrufræðum kviknaði tiltölulega snemma , naut þar uppeldis í sveit og náttúrufróðra afa , en það var þó ekki fyrr en á menntaskólaárunum sem ég tók ákvörðun um að leggja stund á líffræði .
Ég fann alltaf fyrir jákvæðum stuðningi foreldra minna við námsval mitt og skólagöngu og hvatningu til frekara náms .
Það var alltaf eðlilegt skref að loknum grunnskóla að fara til náms við MA , pabbi og bræður hans MA-stúdentar og tvö af systkinum mömmu sömuleiðis auk þess sem móðurafi minn stundaði nám þar .
Mamma lauk ekki langskólanámi , kannski af mínum völdum enda fæddist ég þegar hún var nítján ára , en mér fannst ég skynja að hún hefði gjarnan farið þá leið .
Enda hefur hún í gegnum tíðina verið dugleg að sækja sér fjölbreytta menntun .
" Rakel Heiðmarsdóttir Rakel Heiðmarsdóttir fæddist árið 1972 .
Hún lauk doktorsprófi í ráðgjafarsálfræði frá Texasháskóla í Austin árið 2002 .
Lokaverkefni hennar snerist um að skoða hvernig bandarískum fyrirtækjum gengur að standa við fyrirheit um sveigjanleika gagnvart starfsfólki .
Rakel hefur verið framkvæmdastjóri mannauðssviðs Norðuráls á Grundartanga síðan 2005 .
" Ég fór í námið til að geta praktíserað en ég fann fljótt að þetta starf átti betur við mig .
Ég er nefnilega þessi ofvirka týpa sem vill hafa mikið umleikis , " segir hún og hlær .
" Menntunin nýtist mjög vel í þessu starfi .
" Áhrif mömmu á námið ? " Skilaboðin um að læra eitthvað til að eiga meiri möguleika í lífinu voru undirliggjandi á mínu æskuheimili .
Mamma hefur samt aldrei verið stýrandi , bara hvetjandi og styðjandi .
Hún gleðst alltaf með manni , tilætlunarsemi er ekki til í henni .
" Rakel kveðst sjálf hafa tekið ákvörðun um allt sitt nám , allt frá vali á menntaskóla .
" Það þurfti lítið að ýta við mér í námi , frekar að ég þyrfti að halda aftur af mér .
Ég var bekk á undan í grunnskóla og fannst ég stundum þurfa að stilla mig til að vera ekki of mikill nörd , " rifjar Rakel upp hlæjandi .
Hún segir engan sérstakan meting hafa verið milli systkinanna í námi .
" Starri er auðvitað ákveðin fyrirmynd vegna þess að hann er elstur og fór fyrstur í doktorsnám .
Það hafði hins vegar engin úrslitaáhrif á mig .
Ég þurfti einfaldlega að ljúka doktorsprófi til að vera viðurkennd sem sálfræðingur á Íslandi og það dreif mig áfram .
" Björn Margeirsson Fæddist árið 1979 .
Hann leggur stund á doktorsnám í vélaverkfræði við Háskóla Íslands , samhliða starfi hjá Matís .
Verkefni hans er að rannsaka hitastýringu í flutningsferlum fyrir ferskan fisk .
Björn vonast til að ljúka doktorsnáminu á næsta ári .
Margir kannast við Björn úr frjálsum íþróttum en hann hefur um árabil verið einn fremsti millivegalengdahlaupari landsins .
Í seinni tíð hefur hann meira fært sig yfir í lengri hlaup og tekur t.a.m. þátt í Rotterdam-maraþoninu um helgina .
Spurður um þessa áherslubreytingu svarar Björn því til að hann sé orðinn pabbi og farinn að róast .
Áhrif mömmu á námið ? " Mamma hefur alltaf verið dugleg að hvetja okkur systkinin áfram í hverju sem við höfum tekið okkur fyrir hendur án þess að pískurinn hafi verið á lofti .
Við erum alin upp við heilbrigða hvatningu .
Það voru líka mikil forréttindi að alast upp í sveit og hafa mömmu " heimavinnandi " .
Það var líka stór plús að alast upp í stórum systkinahópi upp á heilbrigða samkeppni að gera .
Það sem drepur þig ekki styrkir þig , " segir Björn hlæjandi .
" En ég held samt að ekkert okkar hafi farið í doktorsnám vegna þess að hin gerðu það .
" Ólafur Margeirsson Fæddist árið 1984 .
Hann er í doktorsnámi í hagfræði við háskólann í Exeter , Bretlandi .
Viðfangsefnið er fjármálalegur stöðugleiki og erlendar fjárfestingar í fjármálageiranum .
Hann reiknar fastlega með að skila ritgerðinni inn í september 2012 .
Áhrif mömmu á námið ? " Við systkinin höfum öll orðið þeirrar blessunar aðnjótandi að eiga tiltölulega auðvelt með nám , hvort sem það er foreldrum okkar að þakka eða ekki .
Hvað mig varðar sérstaklega þá þurfti mamma að leggja sig talsvert fram við að kenna mér almennilega íslensku en hún er mikil íslenskumanneskja .
Ég kunni henni litlar þakkir á þeim tíma , þótti íslensk málfræði flókin og leiðinleg .
Í dag er ég henni þó virkilega þakklátur því vissulega á ég mun auðveldara með að tjá mig í rituðu máli en ef mamma hefði ekki haft þolinmæði í að leiðrétta vitleysurnar í mér alla daga og sýna mér hvað mætti betur fara .
Þar fyrir utan voru og eru bæði mamma og pabbi dugleg við að undirstrika mikilvægi hugsunar sem er bæði gagnrýnin en fordómalaus í senn .
Þú verður að hafa skynsamleg rök fyrir því sem þú heldur fram og hafa bæði kosti og galla í huga .
Ég hygg að sú lexía sé sú mikilvægasta sem foreldrar mínir hafa kennt mér .
" Það er fleira : " Íþróttaiðkun okkar og það að alast upp í sveit , þar sem þú lærir að þú verður að hafa fyrir hlutunum viljirðu ná þínu fram , hjálpaði líka til við að þróa þann aga sem þarf til að ná árangri , hvort sem er í námi eða starfi .
Svo er fjölskyldan öll blessunarlega mjög samheldin og það er líklega mikilvægast , hvað sem námsárangri líður .
" 