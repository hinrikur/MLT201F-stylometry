Óskar Jóhannsson Ég var einn af strákunum sem seldu hermönnum dagblaðið Daily Post sem gefið var út á stríðsárunum í Reykjavík .
Ég hef skrifað niður ýmsar minningar frá þeim tímum , og langar að rifja upp atburði sem gerðust fyrir 70 árum , eða síðast í febrúar árið 1941 .
Það fólk sem man þá tíma hefur kannske gaman af að rifja þá upp , og fyrir þá sem yngri eru , er fróðlegt að gera sér grein fyrir þeim breytingum sem orðið hafa síðan .
Það var langt liðið á febrúar 1941 .
Norðanstormur hafði skollið á um nóttina og varla stætt við höfnina .
Þegar ég kom í Sænska frystihúsið , gekk mikið á , bílar komu með marga menn , sem voru rennandi blautir og nokkrir á sjúkrabörum .
Það var farið með þá upp á loft .
Ég spurði einn hermanninn hvað hefði komið fyrir .
Og hann sagði mér að skip hefði strandað , en hann vissi ekki hvar .
Ég hélt áfram , fór í Völund og Kveldúlfshúsin , þegar ég kom innundir Barónsstíg sá ég loks í særokinu að eitt af skipunum úr stórri skipalest , sem var á ytri höfninni , hafði rekið á land í Rauðarárvíkinni , þar sem gatnamót Skúlagötu og Snorrabrautar eru nú .
Skipið var danskt flutningaskip , Sonja Mærsk , með fallbyssu á palli á skutnum , eins og var á mörgum flutningaskipum .
Það hafði dregið ankerin og afturendinn fór upp á land , en stefnið sneri út á sjó .
Þetta hafði gerst fyrir nokkru , og allir skipverjar voru komnir í land og inn í Sænska frystihúsið .
Þegar ég var að horfa á þetta tók ég eftir að annað skip úr skipalestinni , hafði slitið ankerisfestarnar og rak flatt undan veðrinu í átt að danska skipinu .
Ég beið til að sjá hvað gerðist .
Á tímabili hélt ég að það kæmi þvert á stefnið á því danska en það kom flatt vestan við það , með stefnið fast upp að hlið danska skipsins .
Þegar það fór á hliðina í fjörunni ultu margar stórar tunnur í sjóinn .
Það var kominn töluverður hópur af mönnum niður í fjöru til að bjarga skipverjum , ef þeir færu í sjóinn en ég gat ekki stoppað lengur og varð að halda áfram að selja blaðið .
Þegar ég hafði lokið því og búinn að hlaupa niður í Austurstræti og gera upp , var ég svo spenntur að sjá strandið , að í stað þess að fara í Miðbæjarskólann kl. 12.40 , ákvað ég að gera það sem ég hafði aldrei gert , skrópa í skólanum .
Að " skrópa " var orð sem ég hafði aldrei heyrt fyrr en í Reykjavík .
Þegar ég kom aftur niður að sjó , hafði storminn lægt mikið og var mikill mannfjöldi mættur í Rauðarárvíkinni , og einn sá fyrsti sem ég hitti var kennarinn minn , hann Þorvaldur .
Hann sagði að kennsla félli niður vegna veðurs og hélt að ég hefði heyrt það í útvarpinu .
– Þar var ég heppinn .
– En það var mikið um að vera á strandstaðnum .
Seinna skipið sem rak upp hét Ourem og var portúgalskt .
Rauðvínstunnur af dekkinu fóru í sjóinn þegar það fór á hliðina .
Það hafði verið hægt að bjarga öllum mönnunum yfir í hitt skipið og síðan í land .
Kallaður hafði verið út vinnuflokkur til að bjarga tunnunum og velta þeim frá sjónum .
Hvernig sem það atvikaðist , stóð ein tunnan upp á endann og hafði lokið kannske " óvart " brotnað af .
Það var þröngt í kringum tunnuna .
Ég sá konu koma með kaffi á brúsa handa manninum sínum .
Hann tók brúsann , hellti kaffinu í fjörugrjótið og sökkti honum í rauðvínstunnuna og þambaði úr honum í einum rykk .
Fyllti hann aftur , setti tappann á og bað konuna að geyma hann vel og fór að vinna .
Þetta var annar eða þriðji flokkurinn sem var kallaður út , en mikinn hluta af fyrsta hópnum þurfti að bera upp í bíla og keyra heim .
Sumir voru orðnir nokkuð slompaðir í þessum hópi .
Á fjörukambinum neðan við Skúlagötuna , niður af Barónsstíg , voru tveir eða þrír timburskúrar , bárujárnsklæddir .
Í þeim voru sviðnir hausar í sláturtíðinni á haustin .
Uppi á einum skúrnum stóð Kjarval í regnkápu við trönurnar sínar og málaði í öllu rokinu og rigningunni .
Ekki hef ég séð neina mynd sem gæti verið afrakstur þessa óvenjulega dags hjá meistara Kjarval .
Um haustið voru skólarnir fullir af hermönnum , svo kennsla byrjaði ekki fyrr en í nóvember , þess vegna var kennt lengur og ég seldi Daily Post út maí 1941 .
Seinni partinn í maí sá ég einn daginn heljarmikið herskip koma út úr Hvalfirðinum .
Ég náði í Þóri vin minn , og við hlupum upp að Leifsstyttu til að sjá skipið betur .
Meðal verðlaunamyndanna af flugvélum og herskipum , sem ég hafði fengið , var ein af Hood , stærsta og öflugasta herskipi á heimi .
Það var enginn vafi , þetta var Hood .
Um það bil tveimur dögum seinna kom í fréttum að herskipið Bismarck , sem var stolt þýska flotans , hefði látið úr höfn í Noregi og Hood hefði verið sent á móti því .
Þegar þau komust í skotfæri hvort við annað , norður af Íslandi , vildi svo til að fyrsta skotið frá Bismarck hitti beint í skotfærageymslu Hoods og það sprakk í loft upp .
Ég tók mörg aukablöð næsta morgun þegar fréttin " Hood Sunk " náði þvert yfir forsíðuna á Daily Post .
Margir hermennirnir höfðu frétt af þessu og þeir voru alvarlegir þegar þeir keyptu blaðið og vildu vita meira um þetta mikla áfall .
Næstu daga voru æsandi fréttir af eltingaleiknum við Bismarck og mikið glaðnaði yfir hermönnunum þegar fréttin barst um að endalok hins mikla skips væru loks ráðin þremur sólarhringum síðar , langt suður í hafi .
Eins og fyrr segir fengu strákarnir blöðin ekki afhent fyrr en búið var að ritskoða það , og stimplað eintak var komið á afgreiðsluna .
Mjög oft kom það í minn hlut að hlaupa með tvö eintök , strax og blaðið kom úr prentun , inn á Hverfisgötu inn undir Barónsstíg .
Í íbúðarhúsi neðan við götuna var skrifstofa á vegum herstjórnarinnar .
Offíseri las blaðið vandlega á meðan ég beið .
Þá stimplaði hann annað eintakið og ég tók sprettinn með það aftur niður í Austurstræti 14 , þar sem hópurinn beið óþolinmóður , en Hulda var búin að telja blöðin og merkja og skrifa á strákana .
Ekki man ég til þess að athugasemdir hafi verið gerðar við efni blaðsins .
Meðan strákarnir biðu eftir að fá blaðið afhent , var ég oftast á sprettinum í ritskoðunina og kynntist því fáum þeirra .
Þó eignaðist ég ágætan kunningja á mínum aldri og fór nokkrum sinnum heim til hans .
Hann var kallaður Jón Ben og átti heima í bakhúsi við Ingólfsstræti á milli húss Óskars Halldórssonar útgerðarmanns og Aðventistakirkjunnar .
Jón Ben var hressilegur og ágætur strákur .
Þegar ég fór að hugsa um það eftir á taldi ég víst að hann hefði þekkt vel til og jafnvel verið heimagangur í braggahverfinu sem var á svæðinu á horni Ingólfsstrætis og Hallveigarstígs , þar sem Hús iðnaðarins er nú .
Mér brá því illilega eins og fleirum , þegar fréttist að laugardaginn fyrir hvítasunnu hefði hann verið að fikta í herbíl sem stóð við kirkjuna og vörðurinn skotið hann til bana .
Seinna var sagt að vörðurinn hefði verið settur á geðveikraspítala .
Ekki vissi ég hvað var gert við hermanninn sem var á vakt á Skólavörðuholtinu , þegar kærastan hans fór út úr kampinum í leigubíl ( mig minnir að bíllinn hafi verið R 1380 ) með öðrum og hann skaut á eftir bílnum .
Skotið fór inn um afturrúðuna , í gegnum hatt bílstjórans og út um framrúðuna .
Rauðarárvík 13 árum seinna Þessi mynd úr Sjómannadagsblaðinu var tekin árið 1954 , frá þeim stað þar sem Rauðarárvíkin var .
Vinningar í Vöruhappdrætti DAS það ár , voru m.a. bátur og margir bílar .
Víkin var horfin og vegur þar yfir sem skipin strönduðu .
Lengst til vinstri sést í hús málningarverksmiðjunnar Hörpu .
Ennþá sáust tveir af bröggunum sem ég seldi Daily Post í á horni Barónsstígs .
Nóa- , Hreins- og Síríushúsið var óbreytt , en hefur nú hækkað um helming og er Hótel .
Skúrinn neðan við Skúlagötuna , sem Kjarval stóð uppi á og málaði , stóð enn .
Hús Kassagerðarinnar á horni Vitastígs er ennþá óbreytt .
Hús kjötvinnslunnar Búrfells og Sláturfélagsins eru nú horfin .
Hvíta húsið lengst til hægri á myndinni var Kveldúlfur og á bak við það sést í stóra reykháfinn í Völundi .
Þar var allt fullt af hermönnum á stríðsárunum og þar seldi ég einnig Daily Post .
Sjávarmegin við Skúlagötuna á móts við Völund voru olíutankar .
Gluggar voru málaðir á þá , svo þýskir flugmenn myndu halda að það væru íbúðablokkir ! Sæbrautin og allt norðan við Skúlagötu er uppfylling .
