Paul Torday - The Hopeless Life of Charlie Summers * * * * Paul Torday þekkja sjálfsagt einhverjir fyrir bókina Laxveiðar í Jemen , en sú bók sem hér er tekin til kosta er talsvert frábrugðin .
Í sem stystu máli segir hún frá Hector Chetwode-Talbot , sem kallaður er Eck , nýskriðinn úr herþjónustu og tvístígandi með framtíðina .
Þá leitar til hans einn félagi hans og býður honum vinnu hjá fjárfestingarfyrirtæki þar sem hann á að laða að viðskiptavini , ekki síst kunningja sína sem eru flestir stöndugir .
Eck segir söguna og samhliða eigin sögu segir hann frá Charlie Summers , ólánsfugli sem er sífellt að reyna að verða ríkur , alltaf með eitthvað í gangi en allt er það vafsamt og skilar litlu þegar upp er staðið .
Leiðir þeirra liggja saman nokkrum sinnum og gefa færi á að bera saman siðblindan svikahrappinn á bak við fjárfestingarfyrirtækið sem veður í peningum , meira að segja þegar allt fer til fjandans , og svo kjánann hann Charlie Summers , sem prettir fólk og féflettir svo klaufalega að ekki er annað hægt en að kenna í brjósti um hann .
Torday er snjall penni og óvenjulegur , stíllinn blátt áfram en með óvæntum útskotum og undir sléttu yfirborðinu er nöpur ádeila í bland við meinlega kímni .
Paul Torday - More Than You Can Say * * * ½ Bókin sem getið er hér að ofan kom út í október sl. en More Than You Can Say kom út í febrúar .
Þessar bækur eru skyldar um margt , eins og reyndar fleiri bækur Tordays , og þannig kemur Hector Chetwode-Talbot , Eck , til að mynda stuttlega við sögu ( honum bregður einnig fyrir í Laxveiðar í Jemen ) og eins kemur fyrir óþokki úr The Hopeless Life of Charlie Summers .
Sagan segir annars frá fyrrverandi hermanni , Richard Gaunt , sem hefur ekki náð að fóta sig í lífinu eftir að heim er komið úr hermennskunni , en af hverju er ekki fyllilega ljóst – er það vegna þess að hann upplifði hryllilega atburði eða vegna þess að hann var gallaður fyrir ? Lesandi kemst ekki að því og hugsanlega veit Torday það ekki heldur .
Gaunt er fjárhættuspilari og eitt kvöldið vinnur hann stórfé þegar honum er boðið að tvöfalda vinningsupphæðina með því að ganga frá Lundúnum til Oxford og vera kominn þangað fyrir hádegi daginn eftir .
Hann tekur veðmálinu en á miðri leið er honum rænt af illþýði í Range Rover .
Upp frá því verður bókin að einskonar spennusögu , gamaldags spennusögu með nútímalegu ívafi því glímt er við hryðjuverkamenn .
Árni Matthíasson arnim@mbl.is 