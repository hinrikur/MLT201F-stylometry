07.00 Vakna við furðulega nýaldarhringingu símans míns sem ég kann ekki að stilla .
Freistast í nokkrar sekúndur til að kúra áfram undir heitri sæng en sólin skín glatt yfir Hallgrímskirkjuturninn og inn um gluggann minn .
Ég helli upp á kaffi fyrir mig og kærastann og set lag með hljómsveitinni Harmonia í botn enda ekkert betra en þýsk kraut-tónlist til að koma manni í gott skap .
Krakkarnir mínir eru steinsofandi uppi á háalofti , það er páskafrí og því óþarfi að ræsa þau í morgunmat svona snemma .
Ég rölti svo niður Laugaveginn í vinnuna en í dag er síðasti dagur starfsfólks Hörpu í skrifstofunni okkar í Austurstræti og á morgun flytjum við inn í húsið .
Á vinnustaðnum ríkir mikill spenningur og eftirvænting að koma okkur fyrir í byggingunni sem við erum búin að leggja hjarta okkar í undanfarna mánuði .
11.00 Morgunninn einkennist af miklum þönum enda hefur verið alveg brjálað að gera við undirbúning opnunar Hörpu .
Ég hugsa að margt starfsfólk finni varla tíma til að sofa á nóttunni þessa dagana .
Ég hendist upp á Íslensku auglýsingastofuna og kíki á próförk af bækling og næli mér í leiðinni í kaffibolla og Macintosh-súkkulaði sem verður að vera morgunmaturinn minn í dag .
Þegar ég kem aftur á skrifstofuna bíða mín ótal tölvupóstar að svara og fréttatilkynningar til að skrifa .
Það kann að vera mikið stress í gangi núna en það er ótrúlega gaman í vinnunni og ég er lukkunnar pamfíll að fá að vinna náið í kringum tónlist og með svona skemmtilegu fólki .
13.00 Ég er minnt á það af móður minni að ég þurfi að borða .
Mamma vinnur líka í miðbænum og er svo sæt að bjóða mér í súpu í Listasafni Reykjavíkur .
Ég elska súpurnar þar sem eru alltaf bráðhollar og fjölbreyttar og svo spillir ekki fyrir að maður getur kíkt á myndlist í leiðinni ef maður hefur tíma .
Eftirmiðdagurinn fer í undirbúning á flutning í Hörpu og ég hef mestar áhyggjur af því að ég muni aldrei rata þarna inni .
Ég festist í bílakjallaranum í korter án þess að finna útgönguleið en ég er reyndar annálaður " illi " þegar kemur að ratvísi .
Ég get ekki beðið eftir að sjá þetta fallega hús fyllast af fólki , söng og tónum í stað verkamanna , ryks og borvéla .
17.00 Ég skelli mér í Pilates hjá henni Kollu Jóns en tímar tvisvar í viku hafa haldið mér í góðu formi á meðgöngunni sem hefur gengið eins og í sögu .
Nú styttist háskalega hratt í fæðingu krílisins okkar og ég er komin alveg á steypirinn .
Það hafa verið ófáir brandarar í gangi hjá þeim sem ég hitti um að barnið hljóti að fá nafnið Harpa .
Þegar ég kem heim endurnærð eftir æfingu og heitan pott bíður mín ilmandi heimagerður plokkfiskur á borðum .
Börnin eru nýkomin úr Mosfellsbænum þar sem þau eru á reiðnámskeiði með hesta í láni hjá minni yndislegu tengdafjölskyldu og eru glorhungruð og sæl og plata með hljómsveitinni Broadcast fær að snúast á grammófóninum .
21.00 Við fáum okkur göngutúr niður á vinnustofu kærasta míns á Skúlagötunni .
Þar inni er að finna skemmtilegan heim myndlistar og tónlistar , græjur og penslar úti um allt og ég fæ að kíkja á ný málverk og hlusta á nýtt lag sem hann var að semja til að sjá hvort ég get fundið einhverja sönglínu við það .
Við skötuhjúin erum með smátónlistar-prójekt í gangi undir nafninu Two Step Horror og platan kemur út í Bretlandi innan skamms .
Það má því með sanni segja að þetta vor hafi verið uppfullt af sköpun hjá okkur á öllum sviðum .
23.00 Fyrir háttinn les ég kafla í bókinni um Indriða miðil eftir Þórberg Þórðarson .
Kærastinn minn fann hana hjá bóksölu Braga handa mér í afmælisgjöf og það er frábær ljósmynd af Indriða framan á sem er tekin um 1930 en þar er hann í jakkafötum með gífurlega mikilvægt rokkabillí " quiff " .
Bókin er skemmtilega krípí og ég er að reyna að ímynda mér hvað það hefur verið gaman hjá þessu liði í partíum þegar það dró ektóplasma út úr nefinu á sér og lét drauga henda sér upp í loft og veggi .
Það var sko örugglega eitthvað betra en að hanga á Facebook .
