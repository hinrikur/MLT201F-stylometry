MEÐ Kristján Valur Ingólfsson prestur á Þingvöllum Ég svara þessari spurningu játandi vegna þess að það er alltaf rétt að fara að lögum .
Draga má í efa að bönn séu til góðs eða skili því sem til er ætlast , en ekkert samfélag getur komist hjá því að beita bönnum .
Lögin um helgidagafrið hafa tekið miklum breytingum frá því að þau voru fyrst sett .
Megininntak þeirra er frá upphafi að tryggja frið til trúariðkunar með því að koma í veg fyrir það sem veldur hávaða meðan á guðsþjónustu stendur eða í aðdraganda helgihalds á stórhátíðum .
Í lögunum er talað um að tryggja frið á helgidögum þjóðkirkjunnar .
Það getur valdið þeim misskilningi að helgidagalöggjöfin sé einungis fyrir þjóðkirkjuna og að hún beiti þjóðina valdi til að spilla gleði hennar yfir því að hafa marga frídaga í röð .
Þjóðkirkjan hefur ekkert slíkt vald , og ekkert trúfélag .
Þessir helgidagar eru sameign kristinna trúfélaga en þeir eru kenndir við þjóðkirkjuna vegna þess að þegar lögin voru sett var ekki um mörg önnur trúfélög að ræða .
Bannið sem hér um ræðir tekur yfir föstudaginn langa frá miðnætti til miðnættis , og páskadag frá kl. 3 að morgni til miðnættis sama dag .
Það má ekki halda dansskemmtanir á föstudaginn langa og páskadag .
Það má halda slíka skemmtun á skírdagskvöld til miðnættis .
Sömuleiðis allan laugardaginn fyrir páska til kl. þrjú um nóttina , og svo má byrja aftur um miðnætti .
Ég viðurkenni að ég veit ekki hvers vegna löggjafinn ákvað að banna sérstaklega happdrætti og bingó nema ef vera kynni að það væri skilgreint sem fjárhættuspil .
Að sjálfsögðu nálgast fólk sem upplifir bænadaga og páska í samræmi við sína kristnu trú þá daga með öðrum hætti en þau sem gera það í minna mæli eða alls ekki , eða þau sem aðhyllast ekki kristna trú .
Páskadagur ásamt föstudeginum langa er hæsta hátíð kristinnar trúar .
Hún er sameign allra kristinna manna .
Ekki aðeins þjóðkirkjufólks .
Í ljósi þess hversu ríkan þátt kristnin skipar í íslensku samfélagi tel ég rétt að löggjafinn verndi þessa daga sérstaklega eins og staðfest er með lögum .
MÓTI Matthías Ásgeirsson fyrrverandi formaður Vantrúar Það gengur ekki í siðuðu samfélagi að þröngva vissum lífsskoðunum upp á fólk .
Samfélagið er fyrst og fremst veraldlegt þó að einhverjir haldi öðru fram .
Drifkraftur samfélagsins og skipulag byggist á veraldlegum gildum óháð trúarbrögðum .
Trúarbrögð ákveða ekki hvernig dómskerfi okkar er uppbyggt eða hvernig viðskipti fara fram .
Hvað þá hvernig völdum er dreift í samfélaginu , hvernig fólk kemst í valdastöður né hvernig menntun er háttað .
Þessir samfélagsþættir hafa tryggar undirstöður í veraldlegum grunni .
Engin ástæða er til að ein eða fleiri trúarbrögð ákvarði hvenær eða hvernig fólk skemmtir sér – rétt eins og þau ákvarða ekki hvernig menntun okkar eða dómskerfi er háttað .
Fólki frá ólíkum menningarheimum fer fjölgandi hérlendis – og þar með fjölgar ólíkum trúarhópum í landinu .
Annar hópur , sem fer stækkandi , eru trúleysingjar – fólk sem trúir ekki á nokkurn guð .
Þótt Ísland sé smáríki þá er það engu að síður fjölmenningarríki .
Það gengur ekki í siðuðu samfélagi að þröngva vissum lífsskoðunum upp á fólk , beint eða óbeint , sama hve mikill fjöldi aðhyllist þær .
Auk þess er orðum aukið hve margir Íslendingar aðhyllast kristni .
Skráning í trúfélag við fæðingu jafngildir ekki trúarviðhorfum og kannanir sýna að stór hluti þeirra sem skráðir eru í ríkiskirkjuna aðhyllist ekki kristni .
Með því að trúarbrögðin stjórni að nokkru leyti skemmtanalífi er verið að knýja einstaklinga til að hlíta kristnum sið .
Þó að þessari skilyrðislausu virðingu við helgidaga sé ekki viðhaldið með ofbeldi þá er það rangt .
Það er mýta að frídagar séu trúarbrögðum að þakka .
Vissulega eru sumir merktir kristni en við getum þakkað verkalýðsfélögum og baráttu þeirra það að við þurfum ekki að mæta í vinnu á laugardögum og fáum ágætt sumarfrí .
Fólk ætti að hafa möguleika á að ráðstafa trúarfrídögunum með þeim hætti sem það kýs .
Vel má vera að margir kysu að lengja sumarfríið eða taka gott frí með börnunum á starfsdögum skóla í stað þess að sleppa vinnu stöku fimmtudag .
Þannig að : Nei , trúarbrögð eiga ekki að stjórna skemmtanalífi fólks .
