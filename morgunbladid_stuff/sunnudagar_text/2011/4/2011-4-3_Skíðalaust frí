Þegar ég sagðist vera að fara til Akureyrar yfir helgi spurði hver einasta manneskja : " Ertu að fara á skíði ? " Alltaf þurfti ég að svara " nei " og fannst ég hálfpartinn vera að valda fólki vonbrigðum og fannst það hugsa með sér : " Hvað ætlarðu þá að gera ? " .
( Meðvitund um eigið kunnáttuleysi í brekkunum hefur kannski eitthvað að segja um þá upplifun .
Er ekki líka voðalega kalt á skíðum ? ) Það fóru að renna á mig tvær grímur : Er ekkert annað að gera á Akureyri en að renna niður brekkur á tveimur mjóum eða einu breiðu priki ? ! ? Ég útskýrði þá jafnan að ég væri að fara í útlandaferð til Akureyrar og mætti sú skýring jafnan skilningi .
" Já , ætliði að fljúga ? " Útlandafílingurinn kemur nefnilega með því að setjast upp í flugvél .
( Bónusinn er hvað flugið er stutt og það þarf ekki að ná sér í gjaldeyri ) .
Mér finnst alltaf gaman að koma til Akureyrar og finnst nauðsynlegt að fara þangað einu sinni á sumri en hefur aldrei fundist eins gaman og núna .
Helgin hófst með árshátíð vinnustaðar makans í Golfskálanum að Jaðri .
Að borðhaldi loknu spilaði norðlenska hljómsveitin Fígúra og var mikið dansað .
Takk strákar ! Og líka þið hressa fólk á VSÓ ! Árshátíðarhópurinn var allur í skemmtilegum stúdíóraðhúsum við Sunnutröð , mjög sniðug ný gistiaðstaða .
Eftir rólegheita morgunmat ( kannski hægt að teygja hann í að kalla þetta brunch en hádegisverður væri líklega nær lagi ) röltum við niður í bæ í góðu veðri .
Alltaf gaman að virða fyrir sér nýtt bæjarlandslag .
Það skal tekið fram að þetta var barnlaust frí og tveir ungir drengir fengu að skemmta sér hjá ömmu og afa á meðan .
Þetta var því afar afslappandi frí ( er það ekki tilgangurinn ? ) og aðalmálið að gera " ekki neitt " .
Það eru tvær búðir á Akureyri sem er algjörlega ómissandi að heimsækja , Frúin í Hamborg og Sirka , og var verslað á báðum stöðum .
Eftir heimsókn til góðs skálds og frúar hans , sem dvöldu í Davíðshúsi , var ferðinni heitið út að borða á Rub 23 .
Maturinn þar var stórkostlega góður .
Síðan tók við heimsókn á hinn mjög svo líflega bar Götubarinn og drukkinn norðlenskan " Stout " af krana .
Svo má ekki gleyma Hofi sem var skoðað í bak og fyrir og mættum við líka þar á sunnudeginum til að hlýða á það léttlynda útvarpspar Bergsson & Blöndal sem tóku þar á móti gestum í þessu stórglæsilega húsi .
Takk fyrir mig , Akureyri ! Inga Rún Sigurðardóttir ingarun@mbl.is 