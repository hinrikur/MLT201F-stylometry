Það er mikið brautryðjandastarf unnið hjá Hinu íslenska fornritafélagi , sem hefur nú gefið út Morkinskinnu í vandaðri útgáfu fyrir almenning .
" Næst á eftir Heimskringlu er Morkinskinna merkilegasta konungasagnasafnið , " segir Jóhannes Nordal , forseti félagsins , í samtali sem Pétur Blöndal á við hann í Sunnudagsmogganum í dag .
" Þetta er samfelld saga Noregskonunga frá Magnúsi góða og fram undir Sverri konung .
" Það fer vel á því að Jóhannes fari fyrir starfi Fornritafélagsins , sem stofnað var árið 1928 , því faðir hans , Sigurður Nordal prófessor , var fyrsti útgáfustjóri félagsins og gaf út fyrstu söguna , Egils sögu .
Jóhannes byrjaði snemma að lesa Íslendingasögurnar , kannski ellefu , tólf ára gamall .
Hann segist ekki geta dæmt um það , hvort þjóðin hafi fjarlægst sagnaarfinn , þó að honum þyki það líklegt .
" Sögurnar voru alls staðar og ég held það sé óhjákvæmilegt , að þær séu minna lesnar og öðruvísi en á þeim tíma .
En ég er viss um að þeir sem lesa þær í dag hafa jafngaman af þeim og þá .
Ekkert hefur breyst að því leyti .
Það er bara að komast á bragðið .
" Það skyldi þó aldrei vera , að yngri kynslóðir geti vel hugsað sér að lesa Íslendingasögurnar , bara ef bækurnar eru til á heimilinu og þær ber á góma hjá foreldrunum .
Og það hlýtur að teljast mikils vert , að börnin komist á bragðið og fari ekki á mis við sögur og lærdóm kynslóðanna .
Aðdráttarafl Hörpunnar Helgi Tómasson hefur um langt árabil verið í hópi fremstu listamanna þjóðarinnar .
Á næsta ári verða 60 ár liðin frá því hann tók þátt í ballettsýningu í Þjóðleikhúsinu .
Og það eru mikilsverð tíðindi að hann sýni því áhuga að koma hingað til lands og setja upp sýningu með San Francisco-ballettinum í Hörpunni .
Það á að vera vettvangur okkar fremstu listamanna .
" Það væri afskaplega gaman að geta komið einu sinni enn með dansflokkinn heim , " segir hann í samtali í Sunnudagsmogganum .
" Nú veit ég ekki hvernig tónlistarhúsið Harpan er eða hvort ballettinn geti fengið tækifæri til að komast þangað inn .
Það væri gaman að skoða Hörpuna og kynna sér hvernig aðstæður væru fyrir því að koma heim aftur .
" Mikið hefur verið skeggrætt um ærinn kostnað við Hörpuna , en vonandi er áhuginn sem Helgi sýnir aðeins forsmekkurinn af því aðdráttarafli sem Harpan hefur , að toga listamenn á heimsmælikvarða til Íslands .
Það er fróðlegt að skyggnast yfir feril Helga í úttekt Baldurs Arnarsonar , sem tók viðtal við hann í San Francisco í byrjun vikunnar .
Helgi hefur verið listrænn stjórnandi dansflokksins frá árinu 1985 og hefur hann tekið stórstígum framförum síðan þá , svo mjög að hann er almennt viðurkenndur sem einn fremsti ballett Bandaríkjanna .
Og lykillinn að framförunum er lífið sem skapast hefur í kringum dansflokkinn , ekki síst að tekist hefur að vekja áhuga unga fólksins .
Listin þrífst á samfélaginu og samfélagið á listinni .
