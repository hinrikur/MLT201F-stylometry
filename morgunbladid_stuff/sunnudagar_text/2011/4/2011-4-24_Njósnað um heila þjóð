Austurþýska öryggislögreglan , Stasi , lá eins og mara á Austur-Þýskalandi og nafn hennar er orðið samnefnari fyrir eftirlitssamfélagið .
Í heimsókn á Stasi-safnið sést hvað aðferðirnar voru oft broslegar , eins og á ferð hafi verið smástrákar í spæjaraleik .
En auðvitað er ekkert hlægilegt við hvernig Stasi eitraði heilt samfélag .
Myndir og texti Karl Blöndal kbl@mbl.is Það er undarleg tilfinning að koma í höfuðstöðvar Stasi , austurþýsku öryggislögreglunnar .
Stasi var eitt helsta valdatæki austurþýskra stjórnvalda á dögum ráðstjórnarríkjanna .
Þegar Berlínarmúrinn féll þustu þangað almennir borgarar til að koma í veg fyrir að skjalasafni Stasi yrði eytt .
Í því var að finna skrár um borgara Austur-Þýskalands , rúmlega 180 hillukílómetra í allt .
Andrúmsloftinu í Austur-Þýskalandi undir vökulu auga Stasi er vel lýst í kvikmyndinni Líf annarra , Das Leben der anderen , eftir Florian Henckel von Donnersmarck , þótt raunveruleikinn hafi kannski verið gárri og hversdagslegri .
Þar koma fram þær málamiðlanir , sem hver og einn þarf að gera til að komast af , halda vinnunni , geta séð um fjölskylduna , verða ekki útskúfaður , og fórna um leið ærunni , verða samsekur .
Ólíkt öðrum ráðstjórnarríkjum , þar sem samfella var á milli gömlu öryggisstofnananna og þeirra nýju , var stofnunum Austur-Þýskalands skipt út fyrir stofnanir Vestur-Þýskalands með sameiningunni , eins og fræðimaðurinn Timothy Garton Ash hefur bent á .
Því var ekkert hikað við að fletta ofan af starfsemi Stasi og gera upp fortíðina öfugt við til dæmis KGB þar sem ekkert slíkt var gert .
Bæði andófsmenn í Austur-Þýskalandi og þeir , sem höfðu gagnrýnt hálfvolgt uppgjör við nasismann í Vestur-Þýskalandi sáu til þess að allt var opnað upp á gátt hjá Stasi .
Í bókinni The Haunted Lands lýsir blaðamaðurinn Tina Rosenberg umfangi austurþýsku öryggislögreglunnar : " Stöðvar Stasi við Normannen-götu í hverfinu Lichtenberg samanstóðu af 41 brúnni steinbyggingu .
Að auki átti Stasi 1.181 leynihús , 305 sumarleyfishús , 98 íþróttamiðstöðvar og 18 þúsund íbúðir til að funda með njósnurum .
Stasi fékk fjóra milljarða marka á fjárlögum .
Þar störfuðu 97 þúsund manns í fullri vinnu og var Stasi næststærsti vinnuveitandi Austur-Þýskalands á eftir hernum .
Þar starfaði 2.171 maður við að lesa bréf , 1.486 við að hlera síma og 8.426 til viðbótar við að fylgjast með símtölum og útvarpssendingum .
Að auki voru um 110 þúsund virkir , óopinberir samverkamenn og sennilega veittu tíu sinnum fleiri upplýsingar af og til .
Hjá Stasi voru haldnar skrár um sex milljónir manna .
Í Stasi voru 39 deildir og hafði ein þeirra meira að segja það hlutverk að njósna um aðra Stasi-liða .
" Rúmum tveimur árum eftir fall Berlínarmúrsins bíða Þjóðverjar enn í röðum eftir að sjá skýrslur Stasi um sig .
Frá því að múrinn féll hafa borist 1,8 milljónir óska einstaklinga um að sjá gögn Stasi um sig .
Í fyrra bárust 78.500 óskir og var þriðjungur beiðenda að óska eftir að fá að sjá gögn í fyrsta skipti .
" Í helmingi tilfella finnum við eitthvað , allt frá einföldu spjaldi til skjalastafla , sem borð svigna undan , " segir Marianne Birthler , sem nýlega lét af stjórn skjalasafns Stasi eftir 10 ára starf .
" Hver beiðni um að sjá skýrslu um einstakling er afgerandi skref til að tryggja að fortíðin gleymist ekki .
" Svo ekki verði eftirsjá að Austur-Þýskalandi Við af henni tekur Roland Jahn , sem er 57 ára gamall og var andófsmaður í Austur-Þýskalandi .
" Við verðum að standa við skyldu okkar til að varðveita minninguna og tryggja þannig að ekki verði eftirsjá að Austur-Þýskalandi , " segir hann og notar orðið einræðisríki .
Á Stasi-safninu er hægt að sjá hvaða aðferðum var beitt til að fylgjast með borgurunum .
Þarna er myndavél dulbúin sem frakkahnappar , hljóðnemi í hálsbindi og hlerunar- og ljósmyndabúnaður í trjábút .
Stasi ætlaði greinilega ekki að láta neitt fram hjá sér fara og vildi geta fylgst með fólki undir öllum kringumstæðum .
Útkoman verður hins vegar billeg , einhvers konar blanda af hallærisbúnaði Smart spæjara sem vissulega er hugvitssamlegur en aldrei virkar og hátæknibúnaði James Bond , og minnir helst á smástráka í spæjaraleik .
Hinn fáránlegi hversdagsleiki Á safninu er hægt að skoða skrifstofur yfirmanns Stasi , Erichs Mielkes , sem var tákngervingur hinnar alltumlykjandi öryggislögreglu .
Inni í slíkum vistarverum á maður von á að fá smjörþefinn af illskunni , en þótt þær beri valdinu vitni eru þær í raun fáránlega hversdagslegar .
Dýflissurnar í höfuðstöðvunum minna hins vegar á að ógnin af Stasi var fúlasta alvara .
