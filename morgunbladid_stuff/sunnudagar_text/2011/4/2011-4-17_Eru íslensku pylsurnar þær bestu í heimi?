MEÐ Guðni Ágústsson fyrrverandi landbúnaðarráðherra Það er engin spurning að íslenska pylsan er sú besta í heimi .
Ég er nú ekki einn um þessa skoðun eða þessi rýnir frá Huffington Post , ég minnist þess þegar Bill Clinton forseti gekk yfir Austurvöll og fór á Bæjarins beztu fyrir um það bil sjö árum og fékk sér pylsu í bréfi með sinnepi og tómatsósu og lýsti aðdáun á hvað hún væri bragðgóð .
Svo ber náttúrlega SS-pylsan af og hún á sér langa sögu .
Ef ég man rétt er uppskriftin að henni hernaðarleyndarmál þeirra SS-manna og á uppruna sinn að rekja til íslenskrar konu sem bætti danska uppskrift fyrir um það bil 80 árum .
SS-pylsan er frábær skyndibiti og fitulítil , aðeins 17% , hún er framleidd úr afbragðs hráefni , blönduð lamba- , svína- og nautakjöti , sett í lambagörn , og allt er þetta hollt því á misjöfnu þrífast börnin best .
Allir Íslendingar hafa sennilega fengið sér pylsu á Bæjarins beztu og hér áður fyrr vissi það á gott kvöld að bjóða kærustunni upp á eina pylsu með öllu .
Í gamla daga voru stundum pylsur með kartöflumús aðalrétturinn þegar ég var í skóla og þá var farið í kapp hver gæti étið flestar .
Ég man eftir einum sem sporðrenndi 22 pylsum .
Stundum gefur Margrét mér frábæran pylsurétt , þá eru þær steiktar á pönnu upp úr íslensku smjöri , sem líka er talið besta smjör í heimi af meistarakokkum heimsins , með lauk og kartöflum .
Ég hef það til dæmis fyrir reglu að fá mér pylsu komi ég á Ráðhústorgið í Kaupmannahöfn , mér finnst hún góð en ekkert í líkingu við okkar pylsur .
Pylsan okkar ber af sem skyndibiti og einhvern tímann þegar ég var landbúnaðarráðherra afhjúpaði ég og beit í lengstu pylsu heimsins og það var met skv. Guinness book of records .
Þannig að mitt mat er að við Íslendingar eigum langbestu pylsu og höfum átt þá lengstu líka .
Pylsan okkar , smjörið og skyrið , svo ekki sé talað um lambakjötið blessað , eru auðæfi sem sælkerar kunna að meta .
Við eigum frábært grænmeti frá móður jörð og gróðurhúsunum okkar sem gefur mikla fjölbreytni og bætir hvern rétt af krafti og hollustu .
Ísland er matvælaland , auðæfin liggja í einstakri náttúru hreinleikans hafinu og landinu .
Bændur og sjómenn eru í mikilvægu starfi og matvælaiðnaðurinn í mjólk , kjöti og fiski er framsækinn .
Svo deila menn um hvort eigi að segja pylsa eða pulsa – ég er einn af þeim sem skrifa pylsa en borða pulsu , af hverju hef ég ekki hugmynd um ...
MÓTI Hjördís Smith læknir og áhugamaður um pylsur Farspylsur eru dæmi um mikið unna kjötvöru sem ætti ekki að sjást á borðum landsmanna nema í undantekningartilvikum Ég bjó og starfaði í Bandaríkjunum á árunum 1985 til 1991 .
Á þeim tíma þróaðist áhugi á pylsugerð , enda þar í landi hægt að kaupa góðar pylsur á grillið eða í aðra matargerð .
Nema má hina pólsku kielbasa , grísku loukaniko , ítölsku " hot " og " sweet italian sausage " , andouille frá Louisiana , chorizo frá Spáni og þannig mætti áfram telja .
Þess konar pylsur eru lagaðar úr kjöthakki og eru vel kryddaðar , utan um eru svínagarnir sem einnig er hægt að kaupa í kjötborði sem vill standa undir nafni .
Ég lagðist sumsé í pylsugerð þar ytra og hugðist gera slíkt hið sama þegar ég kom heim úr sérnámi 1991 .
Gerði þá nokkrar tilraunir til að fá svínagarnir hjá sláturhúsum til að gera pylsur sjálf en fékk þau svör að öllu slíku væri fleygt og enginn markaður fyrir þess háttar .
Síðan hef ég því gert pylsur og notað gervigarnir úr nautapróteinum .
Það er síðra en svínagarnir en sleppur alveg .
Það er einfalt að laga góðar pylsur úr hakki .
Allt sem þarf er gott kjöt , svín , naut , lamb eða kjúklingur , spekk , krydd og garnir til að troða kjötinu í .
Svo þarf maður hakkavél og pylsuhorn .
Kitchen Aid er með prýðilegar þannig græjur .
Hér hefur ekki verið hægt að kaupa annað en farspylsur og nánast allar nýjar pylsur sem komið hafa á markaðinn eru tilbrigði við hinar svokölluðu vínarpylsur .
Farspylsur þessar eru dæmi um mikið unna kjötvöru sem ætti ekki að sjást á borðum landsmanna nema í undantekningartilvikum .
Ég hefi meira að segja farið í virta kjötverslun hér í borg og innt kaupmanninn eftir því hvort ekki væri áhugi á að laga alvöru pylsur .
Hef jafnvel látið í té uppskriftir .
Ekki reyndist áhugi fyrir því .
Ég hef spurnir af Pólverjum sem hafa haft tilburði til að laga pólskar pylsur , enda Pólverjar mikil pylsuþjóð .
Stutta svarið við því hvort íslenskar SS-pylsur séu bestu pylsur í heimi er því þetta : " Þær sleppa sem skyndibiti en í mínum huga eru SS-pylsur í besta falli það skásta sem boðið er upp á af farspylsum .
" Ein með öllu " er séríslenskt fyrirbæri sem er gott svo langt sem það nær .
En betra væri að hróður íslenskrar matargerðar bærist út í heim vegna okkar frábæra fiskmetis eða okkar dásamlega lambakjöts .
