Bandaríkjaher lenti með mikilli leynd í Kavir-eyðimörkinni í Íran á þessum degi fyrir 31 ári .
Tilgangur leiðangursins var að freista þess að frelsa 52 Bandaríkjamenn sem haldið var í gíslingu í bandaríska sendiráðinu í Teheran .
Skemmst er frá því að segja að tilraunin fór út um þúfur , þar sem þrjár af átta þyrlum gengu úr skaftinu , en leiðangursmenn höfðu skýr fyrirmæli um að halda ekki áfram til Teheran væri þyrlurnar orðnar færri en sex .
Aðeins sex þyrlur náðu að lenda í eyðimörkinni , þar af ein biluð .
Sú sjöunda brotlenti og sú áttunda sneri aftur til flugmóðurskipsins .
Bandaríski liðsaflinn hörfaði því .
Ekki tókst þó betur til en svo í flugtaki að ein þyrlan rakst á flutningaflugvél með þeim afleiðingum að átta hermenn fórust .
Voru brennandi lík þeirra skilin eftir í eyðimörkinni ásamt þyrlunum sem eftir voru en eftirlifandi leiðangursmenn flugu til baka í flutningaflugvélum .
Auk bandarísku hermannanna átta týndi einn óbreyttur íranskur borgari lífi .
Fimmtíu óbreyttum borgurum , sem teknir voru höndum við lendinguna , var sleppt þegar hætt var við aðgerðina .
Alls var Bandaríkjaher á íranskri grund í þrjár klukkustundir .
Ayatollah Khomeini trúarleiðtogi Írana var ómyrkur í máli daginn eftir aðgerðina .
Fagnaði því að leiðangurinn hefði misheppnast , skipaði her landsins í viðbragðsstöðu og hótaði að myrða alla gíslana yrði önnur tilraun gerð til að frelsa þá .
Utanríkisráðherra landsins , Sadegh Ghotzadeh , gekk enn lengra , hótaði því að Íranir myndu láta olíu renna í sjó fram og bera eld að , þannig að Persaflói yrði að miklu báli , héldu Bandaríkjamenn ekki að sér höndum .
Málið var mikið áfall fyrir Bandaríkjaher og ekki síður forseta landsins , Jimmy Carter .
Hart var deilt á hann á þingi daginn eftir fyrir að hafa ekki ráðfært sig við þingið og var forsetanum jafnvel brigslað um lögbrot .
Var því svarað til að ekki hefði verið um hernaðaraðgerðir að ræða , heldur björgunaraðgerðir , og fyrir vikið hefði Carter ekki borið að leita til þingsins .
Viðbrögð aðstandenda gíslanna voru blendin .
Sjálfur tjáði Carter þjóð sinni að aðgerðin hefði verið gerð af mannúðarástæðum og að henni hefði hvorki verið beint gegn Íransstjórn né íranskri þjóð .
Er hann hafi skipulagt þessa hættuför hefði hann talið yfirgnæfandi líkur á því að hún tækist giftusamlega .
Tilgangur sinn hefði verið að tryggja líf bandarískra borgara og draga um leið úr þeirri hættu sem heimsfriðinum væri stofnað í .
Forsetinn tók á sig alla ábyrgð í málinu .
Eftir að aðgerðin misfórst var gíslunum skipt upp og þeir fluttir hingað og þangað um Íran til að gera Bandaríkjamönnum erfiðara um vik að bjarga þeim .
Þrátt fyrir aðvörunarorð Írana lögð Bandaríkjamenn á ráðin um aðra og mun umfangsmeiri björgunaraðgerð en frá henni var horfið þar sem tvísýnt þótti um árangur .
Málið reyndist Jimmy Carter afar þungt í skauti .
Fyrir dyrum stóðu forsetakosningar , þar sem hann sóttist eftir endurkjöri , og gekk Carter laskaður til þeirra .
Það fór líka svo að hann laut í lægra haldi fyrir Ronald Reagan , frambjóðanda Repúblikanaflokksins .
Voru margir stjórnmálaskýrendur , þeirra á meðal Carter sjálfur , á því að gíslamálið hefði riðið þar baggamuninn .
Carter reyndi áfram að semja um lausn gíslanna meðan hann sat á forsetastóli en án árangurs .
Til að hámarka niðurlægingu hans slepptu Íranir gíslunum úr haldi fáeinum mínútum eftir að Carter lét af embætti 20. janúar 1981 .
Voru þeir brattir þrátt fyrir 444 daga í haldi .
orri@mbl.is 