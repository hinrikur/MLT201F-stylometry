Jæja , lesendur mínir góðir .
Þá er stóra stundin runnin upp .
Í dag er þjóðaratkvæðagreiðsla númer tvö um Icesave og enginn veit hvernig hún fer .
Sannarlega vona ég að það verði mikil þátttaka í þjóðaratkvæðagreiðslunni og sannarlega vona ég líka að meirihluti þeirra sem taka þátt í henni segi nei og hafni hinum nýju ólögum , sem Alþingi samþykkti , en Ólafur Ragnar Grímsson , forseti Íslands , góðu heilli ákvað að synja staðfestingar og skjóta til þjóðarinnar .
Ég er viss um að hótanirnar frá SA og ASÍ í garð launþega þessa lands í vikunni hafa haft þveröfug áhrif miðað við það sem þeir ætluðu sér , fóstbræðurnir Vilhjálmur Egilsson og Gylfi Arnbjörnsson .
Þeir taka sér það vald að hóta launþegum landsins á þann veg að kjósi þeir ekki eins og þeim er sagt , þ.e. " já " við Icesave , fái þeir bara engar kjarabætur .
Er hægt að leggjast lægra ? Þar sem ég er gallhörð í þeirri afstöðu minni að það séu mun meiri hagsmunir fólgnir í því fyrir Íslendinga í nútíð og framtíð að segja nei get ég varla skoðast sem hlutlaus , enda geri ég mér ekkert far um að vera álitin hlutlaus í þessu stóra máli .
En þótt vissulega hafi ákveðnir talsmenn þess að samþykkja lögin um Icesave staðið sig þokkalega í málflutningi sínum og sumir jafnvel ágætlega , þá verð ég að halda því til haga , að ég tel að þeir sem tala máli þeirra sem vilja hafna lögunum hafi mun meira til síns máls og mun sterkari málstað að verja .
Bendi ég í því sambandi á frábæra grein Evu Joly í Morgunblaðinu á föstudag .
Þeir sem vilja segja nei eru einfaldlega ekki tilbúnir til þess að samþykkja að Íslendingar sitji uppi með alla áhættuna af samningnum .
Lee Buchheit , formaður íslensku samninganefndarinnar , benti á , í málefnalegu og ágætu viðtali við Egil Helgason í Silfrinu síðasta sunnudag , að allar þjóðirnar þrjár , þ.e. Bretar , Hollendingar og Íslendingar , bæru ábyrgð á Icesave og ættu í samræmi við það að skipta áhættunni á milli sín .
Það var ekki gert .
Við sitjum ein uppi með áhættuna af samningnum ; okkar er gengisáhættan ; okkar er áhættan af því að endurheimtur eignasafns Landsbankans verði ekki jafngóðar og gert er ráð fyrir nú að þær verði .
Þessir áhættuþættir gætu hljóðað upp á hundruð milljarða króna , ef allt færi á versta veg .
Bretar og Hollendingar fengju sitt og töpuðu ekki krónu , en skuldir okkar Íslendinga yrðu óbærilegar og við yrðum að ákveða að sú framtíð , sem við höfum í hyggju að bjóða börnum okkar og barnabörnum , verður ekki .
Við þurfum að sætta okkur við , að til þess að geta staðið í skilum við Breta og Hollendinga á skuld sem við stofnuðum aldrei til og enginn heldur fram lengur að okkur beri lagaleg skylda til að borga þurfum við að stórhækka skatta , við þurfum að skera niður í menntamálum , heilbrigðismálum , draga úr opinberum framkvæmdum , láta gamla fólkið sjá um sig sjálft , hvort sem það er fært um það eða ekki , og fleira og fleira .
Nafnleysingjarnir í öfugmælahópnum " Áfram " , sem ætti í raun ekki bara að heita " Aftur á bak " heldur miklu fremur " Fyrir björg " , hafa haft úr miklum fjármunum að spila til þess að reyna að kaupa sér atkvæði í þjóðaratkvæðagreiðslunni , án þess nokkurn tíma að gera grein fyrir hvaðan þeir fá allt þetta fjármagn .
Það hefur aldrei kunnað góðri lukku að stýra að reyna að kaupa sér atkvæði og því ætla ég að leyfa mér að trúa því , þar til annað reynist sannara , að Íslendingar muni hvorki láta ógeðslega hákarla-auglýsingu í blöðum hinn 1. apríl sl. né aðra heilsíðuauglýsingu með 20 tannlausum hákörlum villa sér sýn , því eins og góður maður benti á , þá verða það ekki þessir 20 tannlausu hákarlar og fyrrverandi ráðherrar sem borga brúsann , þegar og ef við fáum Icesave í hausinn .
Eða ætla ráðherrarnir fyrrverandi að leggja til að verðtryggð ofurlífeyrisréttindi þeirra verði skert , til þess að axla sinn hluta af byrðunum ? ! 