Norska hlaupadrottningin Grete Waitz féll frá í byrjun vikunnar , aðeins 57 ára , eftir nokkurra ára baráttu við krabbamein .
Hennar er minnst sem brautryðjanda og fyrirmyndar hlaupakvenna um allan heim enda ekki síst Waitz að þakka að langhlaup kvenna voru hafin til vegs og virðingar .
Waitz sigraði níu sinnum í New York-maraþoninu , oftar en nokkur annar , og vegna þess afreks er nafn hennar skráð stórum stöfum á spjöld sögunnar ; hún er dáð og dýrkuð vestanhafs ekki síður en í heimalandinu .
Áður hljóp hún styttri vegalengdir og átti m.a. heimsmetið í 3.000 m hlaupi um tíma .
Grete Andersen fæddist í Osló 1. október 1953 .
Faðir hennar var apótekari en móðirin starfaði í nýlenduvöruverslun .
Grete heillaðist snemma af hlaupum og slóst gjarnan í för með eldri bræðrum sínum , Jan og Arild , þegar þeir sprettu úr spori í skógi nálægt heimili fjölskyldunnar .
Fljótlega lá leiðin í frjálsíþróttafélag í grenndinni og þar kynntist hún síðar Jack Waitz sem var þjálfari í hlutastarfi .
Grete tók upp ættarnafn hans þegar þau giftust .
Grete starfaði sem landafræðikennari í Osló og sagan segir að hún hafi hugleitt að leggja keppnisskóna á hilluna 1978 og einbeita sér að kennslu .
Hún var elst kvenna í norska landsliðinu , 25 ára , þegar stjórnandi og annar stofnenda New York maraþonsins , John Lebow , bauð henni að taka þátt í hlaupinu þetta sama ár .
Þeir Lebow og John Waitz höfðu mikla trú á Grete .
Haft var eftir Lebow síðar að hann hefði verið viss um að hún gæti a.m.k. orðið góður " héri " – góð í að halda hraðanum uppi framan af hlaupi .
Hún sló til þrátt fyrir að hafa aldrei hlaupið svo langt , en gerði sér lítið fyrir og sigraði örugglega .
Ekki nóg með það ; hún hljóp þessa rúmu 42 kílómetra á mun betri tíma en nokkurri konu hafði áður tekist .
Munaði þar tveimur mínútum .
Grete sagði síðar í viðtali að hún hefði liðið vítiskvalir síðasta þriðjung hlaupsins .
Þegar í markið kom var sú norska svo reið að hún reif af sér hlaupaskóna , grýtti þeim í eiginmanninn og öskraði á hann að hún myndi aldrei taka þátt í svona vitleysu aftur .
En ekki varð aftur snúið .
Hún fékk bakteríuna .
Árið eftir bætti hún eigið met um nærri fimm mínútur og varð fyrsta konan til þess að hlaupa maraþon opinberlega á innan við tveimur og hálfri klukkustund .
Sumarið 1983 sigraði Grete Watiz í maraþoni á fyrsta heimsmeistaramótinu sem fram fór í Helsinki .
Þá fékk hún silfur á Ólympíuleikunum í Los Angeles árið eftir , þegar konur kepptu fyrsta sinni í maraþoni á þeim vettvangi .
Áður hafði hún tekið þátt í Ólympíuleikunum 1972 og 1976 í 1.500 metra hlaupi .
" Í mínum augum er Grete einn merkasti íþróttamaður sem Noregur hefur alið , " sagði forseti norska frjálsíþróttasambandsins , Svein Arna Hansen eftir lát hennar .
" Ekki einvörðungu vegna afreka hennar , einnig vegna þeirrar fyrirmyndar sem hún var konum í íþróttum .
" Keppti í Laugardalnum 1982 Grete Waitz keppti einu sinni á Íslandi .
Það var í Norðurlandabikarkeppni kvenna um miðjan júlí 1982 .
Waitz sigraði þá með yfirburðum í báðum sínum greinum , 1.500 og 3.000 m hlaupum .
Myndin er tekin á því móti .
Waitz kom aftur til Íslands í tengslum við Reykjavíkurmaraþon Glitnis árið 2007 .
En orðstír deyr aldregi , hveim er sér góðan getur Hlaupakonan kunna Martha Ernstsdóttir kynntist Grete Weitz þegar hún dvaldi í Noregi 1994 og 1995 .
" Ég æfði með klúbbnum hennar og hún var augljósalega rosalega virt þar eins og annars staðar í hlaupaheiminum , " sagði Martha við Morgunblaðið .
" Hún ruddi brautina og afrek hennar í New York-maraþoni var ótrúlegt .
Hún var fyrirmynd að því leyti að hún sýndi að við konur gætum alveg hlaupið svona langt , eins og karlarnir .
" Waitz var löngu hætt keppni þegar Martha var í Noregi en hún starfaði töluvert fyrir klúbbinn , og þau hjón bæði .
Sögðu unga fólkinu mikið til .
" Hún var mjög vingjarnleg og vildi allt fyrir mann gera , " segir Martha .
Waitz greindist með krabbamein fyrir sex árum og starfaði síðan mikið í þágu krabbameinssjúkra .
Meðal annars stofnaði hún sjóð sem aflaði mikils fjár til uppbyggingar til íþróttaiðkunar krabbameinssjúkra .
Hún lagði einmitt mikla áherslu á það hve hreyfing væri mikilvæg .
Grete Waitz er minnst sem einnar fremstu hlaupakonu heims .
Nefna má að stytta af henni stendur fyrir utan Bislett-leikvanginn fræga í Osló .
