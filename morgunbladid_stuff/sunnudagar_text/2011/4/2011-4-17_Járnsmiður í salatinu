Það er bara allt of sjaldan maður í matinn hér í mötuneyti Hádegismóanna , hugsaði kona ein þar sem hún sat og graðgaði í sig grautinn og leit dreymnum augum út um gluggann .
Kannski konur ættu að gera meira af því að virkja sína sjálfsbjargarviðleitni og skokka út í móann til að leita manna sem þær gætu svo gætt sér á í hádeginu .
Hvur veit hvað leynist milli trjánna , þúfna og steina þegar rölt er í kringum Rauðavatn .
Alltaf einhverjir föngulegir hestamenn að hreyfa klárana sína á þessu svæði , svo ekki sé minnst á lærvöðvaþrútnu mennina sem hlaupa eins og enginn sé morgundagurinn .
Tilvalið að bregða fæti fyrir þá og hjúkra þeim og strjúka aðeins eftir fallið .
Og kannski það séu kynóðir vatnamenn að svamla um í Rauðavatninu .
Mætti reyna að veiða þá .
Þessir hugarórar létu á sér kræla í hádegisspjalli í gær í fyrrnefndum Hádegismóum þegar eyrun námu orðin : Járnsmiður í salati .
Þá var spurt hvort átt væri við svarta dýrið sem kennt er við járnsmið eða manninn sem smíðar úr járni .
Spurningin segir allt sem segja þarf um hungur þeirra kvenna sem við borðið sátu .
Þær tækju fagnandi vörpulegum iðnaðarmanni sem leyndist milli salatblaðanna eða træði marvaðann í súpunni .
Eða smeygði sér löðrandi upp úr sósunni .
Munnfylli af handlögnum karlmanni væri kærkomið krydd í hádegissnæðinginn .
Og þegar hugurinn er á annað borð farinn af stað í að tengja saman mat og holdsins lystisemdir þá stekkur hún Samantha úr Beðmálsþáttunum fram á sjónarsviðið , svona líka sólgin í að láta borða sig , konan sú .
Minnisstætt er atriðið þar sem hún bar sig á borð fyrir einn af sínum elskhugum , í bókstaflegri merkingu : Hún lá alsnakin á borðinu og hafði þakið sig sushi-bitum , mat sem hún vissi að karlinn væri sólginn í .
Annað eftirminnilegt átsatriði , en kannski síður þokkafullt , er úr kvikmynd Peters Greenaways , Kokkurinn , þjófurinn , kona hans og elskhugi hennar : Þegar konan lét heilsteikja elskhuga sinn sem eiginmannsóþverrinn hennar drap , bara til að vera vondur við hana .
Hún lét kokkálinn borða vel steiktan loverinn .
