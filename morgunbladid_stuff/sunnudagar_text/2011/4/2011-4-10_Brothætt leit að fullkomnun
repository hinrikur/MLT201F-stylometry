Það er vorþytur í lofti við torg Sameinuðu þjóðanna í San Francisco síðasta þriðjudaginn í mars .
Hér er það Kyrrahafið sem feykir burt skýjum .
Bak við óperuhúsið er öllu minna hús .
Þar er verið að æfa ballett .
Prúðbúin stúlka í rauðum danskjól heilsar föður sínum .
Bak við glerið sveiflast fætur í danssalnum .
Það er ekki auðvelt að ná fundi af Helga Tómassyni með litlum fyrirvara .
Sjö tölvupóstum eftir fyrstu fundarbeiðni tekur aðstoðarkona á móti blaðamanni .
Ritari við hliðina réttir fram límmiða til merkis um að aðkomumaður hafi aðgangsheimild .
Farið er í lyftu á efstu hæð hússins .
Þar er aðkomumaður kynntur fyrir öðrum ritara .
Gegnt móttökuborðinu er lítið herbergi sem aðstoðarkonan á erindi í .
Það er spenna í loftinu .
Klukkan 17.35 kemur merkið .
" Þú hefur 25 mínútur , " segir aðstoðarkonan og má af henni skilja að það sé óhagganlegt .
Úr stórri skrifstofu listræns stjórnanda San Francisco-ballettsins berast tónar klassískrar tónlistar .
Við skrifborðið situr einbeittur maður og fer yfir pappíra .
Hann stendur upp og horfir rannsakandi augum á aðkomumanninn .
Vísað er til sætis .
Samtalið hefst .
Með þeim bestu í heimi – Þú hefur verið listrænn stjórnandi San Francisco-ballettsins síðan 1985 .
Hvernig myndir þú bera saman stöðu ballettsins þá og nú ? " Hún er gjörólík .
Þegar ég tók við flokknum árið 1985 var hann ágætis flokkur .
Hann var með minni flokkum í Bandaríkjunum , það sem á ensku nefnist " regional company " .
Nú er þetta dansflokkur sem nýtur alþjóðlegrar viðurkenningar .
Við erum talinn einn besti dansflokkurinn í Bandaríkjunum .
Í Evrópu eru margir þeirrar skoðunar að við séum besti ballettinn í Bandaríkjunum .
Staða San Francisco-balletsins hefur því gerbreyst síðan ég kom , " segir Helgi eins og ekkert sé sjálfsagðra .
Einhver kynni að sakna hógværðar en ekki þarf mikla leit á netinu til að sjá að það er innistæða fyrir hverju orði ballettmeistarans .
Frásagnir af ferli hans eru hlaðnar lofi .
Hann heldur áfram .
" Það hefur tekist með ballettum sem ég hef sett upp eða fengið aðra til að stýra .
Og með sýningarferðum sem við höfum átt kost á að fara í til New York , London og París .
Þær ferðir hafa aukið á orðspor okkar enda getur fólk þá komið og séð okkur .
Hér í San Francisco erum við svo langt í burtu frá öllum , hvort sem það er austurströnd Bandaríkjanna , Evrópa eða Asía .
Við verðum því að ferðast og láta sjá okkur .
" Óráðið með framhaldið – Nú ertu búinn að vera hér í 26 ár .
Hvað ætlarðu að vera lengi í brúnni ? " Ég veit það ekki .
Það er alveg ómögulegt að segja til um það .
Ég á enn tvö ár eftir af samningnum .
Svo sé ég til hvort ég vil vera lengur eða ekki .
Það er líka undir stjórn ballettsins komið hvort ég verð lengur eða annar nýr fenginn í staðinn .
Ég myndi halda að ég gæti verið lengur ef ég vildi .
Það fer allt eftir því hvort ég hef enn ánægju af þessu .
" – Orðin " klassísk án málamiðlunar " eru notuð í lýsingu á þér .
Hvaðan kemur þessi mikli metnaður ? " Hvað varðar klassíkina er mér sérstaklega minnisstæður tíminn hjá New York City-ballettinum .
Það var bara svona .
Þetta var leiðin .
Það er ekki hægt að gera málamiðlun um þetta eða hitt .
Annaðhvort geturðu gert hlutina rétt eða ekki .
" Heppni og mikil metnaður – Þú byrjar ungur að dansa og ert 15 ára í Danmörku þegar þér er boðið í dansnám til New York .
Síðan tekur við gifturíkur ferill .
Það eru því ansi mörg skref á ferlinum þar sem þú hefur þurft að setja markið hærra .
Hvað hefur drifið þig áfram ? " Metnaður og kannski um leið óttinn við að mistakast .
" – Er þetta algengt viðhorf hjá listdönsurum ? " Ég held að það sé ekki bundið við dansara eða listamenn .
Þetta er svona hjá mörgu fólki sem fæst ekki við listir .
Ég efast ekki um að þetta eigi sinn þátt í þeim árangri sem ég hef náð .
Ég var líka heppinn , komst til Danmerkur og fékk að spreyta mig þar .
Þar þurfti ég að vera eins góður og hinir dansararnir , Danirnir og hinir útlendingarnir , og fékk þá viðurkenningu fyrir það .
Ég kom ekki frá þessum stóru og frægu dansflokkum , Parísaróperunni eða Bolshoi-leikhúsinu í Moskvu .
Ég þurfti stöðugt að vera að bæta mig til að fá viðurkenningu .
Jafnvel þegar ég var kominn til Bandaríkjanna tók það sama við .
Ég var útlendingur .
Það var ekki komið illa fram við mig eða neitt svoleiðis .
Mér fannst hins vegar sem að ég þyrfti að vera betri en hinir til að verða meðtekinn í hópinn .
Þetta byrjaði í Danmörku .
Til þess að fá viðurkenningu þurfti ég að vera betri en hinir dansararnir .
Svo hélt þetta áfram hjá New York City-ballettinum þar sem ég vann með Jerome Robbins og George Balanchine sem voru þá á hátindi ferils síns sem balletthöfundar , " segir Helgi en báðir eru þeir risar í ballettheiminum og lærimeistarar hans .
Stöðug leit að fullkomnun – Það er stundum talað um að listamenn nái slíkri færni að listin verði hluti af þeim .
Hvað varstu lengi að ná þessu stigi sem dansari , að dansinn væri orðinn eins og lífið , að anda og borða ? " Ég get ekki sagt að það sé svoleiðis .
Maður er alltaf að verða betri .
Það er líka sérstaklega af því að þetta er svoleiðis listgrein .
Líkaminn er verkfærið , eins og maður segir .
Það er þannig að ef maður fullkomnar eitthvað eina vikuna er eitthvað annað sem dettur út í staðinn .
Það hefur því aldrei komið fyrir að ég segi : Nú er ég orðinn nógu góður .
Það á líka við þegar ég er að stjórna þessum flokki .
Ég þarf að koma með sýningar á næsta ári .
Sýningar þessa árs og þess síðasta hafa fengið mikið lof .
Ég spyr sjálfan mig að því hvernig ég verið betri á næsta ári .
Það er alltaf þessi pressa .
" – Geturðu lýst hlutverki þínu við undirbúning sýningar á borð við Coppéliu sem var á fjöllunum fyrr í mánuðinum ? " Þessi innsetning af Coppéliu var gerð fyrir mig og ballerínuna Patriciu McBride í New York City-ballettinum árið 1974 .
Þegar þetta er flutt hingað verður þetta að vera alveg eins .
Það kemur manneskja frá því sem er kallað " ballentine trust " [ frá ballettinum í New York ] .
Ég var með í æfingasölunum og ef það var eitthvað sem ég var ekki ánægður með lét ég það í ljós .
Konan sem kenndi sporin og kom með uppsetninguna var afskaplega ánægð ef það væri eitthvað sem ég gæti bætt við sem hún vissi ekki um .
Ég hjálpaði sérstaklega aðaldansparinu .
Þetta var mitt danshlutverk og ég vissi því alveg hvaða jafnvægi ég vildi ná fram .
" Margir vilja komast í hópinn – Það eru 385 nemendur í ballettskólanum hjá þér .
Kemur þú að því að velja nemendur í skólann ? " Ég kem ekki svo mikið að því að velja nemendur þegar þeir eru sjö til átta ára .
Þá er bara upptökupróf .
Á hverju sumri erum við með sumarskóla þar sem við fáum allt upp í 200 unglinga á aldrinum frá 14 og upp í 16 og 17 ára .
Þá fer ég að fylgjast með og ef ég sé eitthvað í dönsurunum sem ég hef áhuga á og vil hafa þá áfram í skólanum þá bjóðum við þeim að vera áfram .
Ég hef með það að gera og er náttúrlega skólastjóri skólans .
Ég hef hins vegar aðstoðarkonu sem sér um daglegan rekstur skólans enda hef ég nóg á minni könnu við að reka dansflokkinn .
" – Hvernig sérðu að einhver hafi náðargáfu sem dansari ? " Það er alveg ómögulegt að útskýra það , " segir Helgi og hallar sér aftur .
" Það byggir ef til vill á minni reynslu .
Ég sé að það er eitthvað sem liggur fyrir þessum nemanda .
Það þarf svo margt til .
Það þarf að hafa góð líkamsbyggingu fyrir dans og um leið að vera músíkalskur .
Það þarf að hafa virkilegan áhuga og ég sé það yfirleitt um leið hvort innanbrjósts leynist brennandi áhugi þess sem vill komast áfram .
Og ég sé hvernig þau hreyfa sig á æfingunum og í tímunum og hvort dansinn sé þeim eðlislægur .
Sumir hafa ríkan áhuga en þá er það líkaminn sem er ekki vel skapaður fyrir dans .
Það er oft sem það kemur fyrir .
Ég sé þetta einhvern veginn .
Ég get ekki útskýrt hvernig en ég veit það þegar ég sé það .
" Líkaminn breytist – Nú breytist líkaminn á körlum mikið eftir að þeir eru 14 , 15 ára ...
? " Jú , jú , og á dömunum líka .
" – Það er engu að síður orðið tímabært að skera úr um þetta þá ? " Já .
Ég get alveg séð hvort það leynist eitthvað að baki .
Svo kemur það fyrir að 14 ára drengur er ekki búinn að taka út fullan vöxt en ég get engu að síður séð mikla möguleika .
Svo spilar margt inn í .
Þegar komið er á 16 og 17 ára aldurinn geta önnur áhugamál tekið við , hafnabolti og stelpur , " segir Helgi og brosir .
" Það er þá ekki hægt að breyta því .
En ég get séð á þessum aldri hvort dansinn liggi fyrir þeim .
Svo er spurning hvort þau hafi nógu mikinn neista í sér , hvort þau vilji þetta meira en nokkuð annað .
" Nauðsynlegt að hafa neistann – Er neistinn nauðsynlegur til að ná á toppinn ? " Hann er nauðsynlegur til að verða atvinnudansari .
" – Er samkeppnin alltaf að aukast ? " Já .
Það er það mikil samkeppni .
Margir dansarar eiga erfitt með að finna vinnu þótt þeir séu góðir dansarar .
Það er ekki nógu mikið af tækifærum .
Það eru margir sem fá góða þjálfun og eru tilbúnir að komast inn í dansflokk en þá eru kannski ekki nógu margir flokkar .
Þetta er eilíft peningavandamál .
" – Eru þetta mikil umskipti frá því þegar þú tókst við San Francisco-ballettinum fyrir rúmum aldarfjórðungi ? " Ég get ekki sagt það .
Það var frekar hitt að þegar ég kom hingað vildu flestir dansarar fara til New York .
Það var litið svo á að til að eiga kost á að verða atvinnudansari yrði maður að fara til New York .
En það er ekki lengur svoleiðis .
Nú vita dansarar að þeir geta átt stórkostlegan feril hérna , svo dæmi sé tekið , og í öðrum flokkum , fyrir utan New York .
Þegar ég byrjaði hérna vildu allir fara til New York .
Það var erfitt að fá fólk .
Þegar ég tók við skólanum kom mikið af dönsurum , sérstaklega frá Evrópu , sem voru að leita að atvinnu og ég tók þá því það var engin önnur lausn .
Mig vantaði dansara .
" Meðalmennskunni úthýst – Þeir hafa síðan tekið framförum í þínum höndum ? " Já .
" – Hvaða brögðum beittirðu til að fá fólk hingað ? " Þegar ég kom til San Francisco byrjaði ég á því að fá góða danshöfunda hingað til að semja ný verk fyrir okkur .
Það var mikill áhugi á því .
Svo var það kannski líka hitt að fólk þekkti til þess að ég var stórt nafn í dansinum og vildi laða það besta fram og skapa stórkostlegan dansflokk .
Ég var ekki ánægður með meðalmennskuna .
Þetta var því tvíþætt .
Dansararnir vildu vinna fyrir mig og svo um leið uppgötva þessa nýju balletta sem voru samdir fyrir okkur .
Við höfum yfirleitt samið fleiri nýja balletta á hverju dansári en flestir aðrir flokkar .
Það hefur færst í vöxt að dansarar vilja koma hvaðanæva að , þ.m.t. frá Asíu og Evrópu .
" Þrotlausar æfingar – Hvernig er hinn dæmigerði dagur í lífi ballettdansara ? " Rútínan hjá okkur , sérstaklega þegar við erum að dansa í leikhúsinu , byrjar klukkan 10 á morgnana með upphitunaræfingu .
Klukkan hálftólf eru svo æfðir mismunandi ballettar til klukkan hálfsex , stundum sex , og svo er sýning um kvöldið .
Að henni lokinni er dansarinn kominn heim um tíu- eða ellefuleytið og er svo mættur aftur hingað klukkan tíu að morgni morguninn eftir .
Aftur á sumrin þegar við erum að undirbúa nýju ballettana og semja þá byrjum við á sama tíma en hættum yfirleitt um svona hálfsjö , sjö .
En það er nóg að gera allan daginn .
" – Rétt eins og þú gerðir á sjötta áratugnum horfir nú eflaust margt ungt listafólk á Íslandi til útlanda og veltir því fyrir sér hvort það geti náð langt í listum á erlendri grundu .
Hver er lykillinn að velgengni í listaheiminum ? " Mikil vinna .
" – Er þetta 99% vinna og 1% hæfileikar ? " Já .
Og svo heppni , að vera á réttum stað á réttum tíma .
Það skiptir miklu máli .
Þetta hefur verið mikil vinna öll árin sem ég hef dansað .
Samkeppnin er það mikil að þú verður að vera eins góður eða betri en dansarinn sem er við hliðina á þér .
" – Nú er Harpan að opna í maí .
Sérðu fyrir þér að hópurinn geti dansað þar ? " Já .
Þetta er dálítið góð spurning .
Þegar ég var með hópinn heima síðast og við dönsuðum í Borgarleikhúsinu var ég hafður með í ráðum við hönnun Hörpunnar .
Ég benti á að það væri hægt að hanna húsið þannig að hópar gætu komið þangað og dansað .
Ég benti líka á að svona tónleikahöll var byggð í Fort Worth í Texas .
Ég aflaði upplýsinga um þá höll og sendi teikningar af því hvernig væri hægt að nota Hörpuna fyrir aðra viðburði , ef á þarf að halda .
Það væri afskaplega gaman að geta komið einu sinn enn með dansflokkinn heim .
Nú veit ég ekki hvernig tónlistarhúsið Harpan er eða hvort ballettinn geti fengið tækifæri til að komast þangað inn .
Það væri gaman að skoða Hörpuna og kynna sér hvernig aðstæður væru fyrir því að komast heim aftur .
" Verður alltaf Íslendingur – Minnst er á Ísland .
Fylgistu náið með gangi mála á Íslandi eða er hugurinn fyrst og fremst hérna ? " Það er mjög erfitt fyrir mig að fylgjast með því sem er að gerast heima , sérstaklega í dansinum .
Ég hef það mikið á minni könnu og er það langt í burtu .
" – Þegar hagkerfið hrundi 2008 varstu þá daglega að fylgjast með nýjustu fréttum á netinu eða hvernig heldurðu sambandi við Ísland ? " Ég tala við bróður minn og frænkur mínar í síma og fer oft á netið og les í blöðunum hvað er gerast heima .
" – Snerta fréttirnar þig eða ertu kannski orðinn Bandaríkjamaður ? " Ég get ekki sagt það .
Ég er Íslendingur við beinið .
Algjör , " segir Helgi og leggur áherslu á orð sín .
Hann hugsar sig síðan um og segir svo : " Ísland mótaði mig .
Ég dvaldi erlendis í Danmörku í næstum fjögur ár áður en ég fluttist til Bandaríkjanna .
Síðan hef ég verið hér .
En það er sama .
Ísland er alltaf heimalandið , " segir Helgi Tómasson .
Stjórnandinn fylgir blaðamanni svo að lyftunni um klukkustund eftir að samtalið hófst .
Helgi gaf þann tíma sem þurfti .
Á leiðinni gefur hann aðstoðarfólki fyrirmæli vegna beiðni um ljósmyndir .
Fer ekki á milli mála hver heldur um stjórnvölinn .
Fyrirmælin bera þó ekki vott um stjórnsemi .
Ein aðstoðarkonan kemur þá aðvífandi með dagskrá og segir : " Hér er fimmtudagurinn " .
Samt er bara þriðjudagur .
Reiða sig á velunnara Á tónleikum fiðlusnillingsins Söru Chang í Walt Disney-tónlistarhöllinni í Los Angeles í mars varð ekki komist hjá því að veita því athygli að þar eru þakkir fyrir fjárhagsstuðning uppi um alla veggi .
Því er forvitnilegt að spyrja Helga hvort þessi hefð , að auðmenn styrki listir , skipti öllu máli í Bandaríkjunum ? " Við fáum eiginlega ekki neitt frá ríkinu sjálfu .
Það sem við fáum er í gegnum miðasöluna .
Svo bætist við það sem kemur frá velunnurum okkar , hvort sem það eru fyrirtæki eða einstaklingar .
Það er mikið um slíka styrki .
" – Hvert er hlutfallið ? " Ég sé ekki um fjárhagshliðina en síðast þegar ég vissi var hlutur miðasölunnar á bilinu 55%-65% .
" – Salurinn tekur 3.200 manns í sæti .
Hvernig er nýtingarhlutfallið ? " Það fer dálítið eftir því hvað er á dagskránni .
Það selst alltaf upp á Hnetubrjótinn , Svanavatnið eða Rómeó og Júlíu .
Á hinum ballettunum , sérstaklega þegar það eru þrír ballettar á efnisskránni um kvöldið , er meðalnýtingin um 85-90% sem þykir afskaplega gott .
" Ekki eins og í óperunni – Ég sat á efstu svölunum á ballettinum Coppéliu hjá þér í síðustu viku .
Þar mátti sjá skjá sem færði ballettinn nær áhorfendum .
Það munaði þó ekki miklu .
Kemur til greina að setja upp fleiri en eina myndavél eins og dæmi eru um að gert sé á óperutónleikum ? " Notkun einnar myndavélar stafar af því að filmuvélin sjálf er ekki nógu góð fyrir dansinn .
Ef maður horfir á óperu er mikið meira um að aðalpersónurnar séu kyrrstæðar .
Söngvari syngur á einum stað og svo færist þungamiðjan annað .
Hér eru dansarar á stöðugri hreyfingu fram og til baka um sviðið .
Kvikmyndavélin í leikhúsinu er ekki nógu góð til að ná því .
Það er þess vegna sem við notum aðeins eina upptökuvél .
Það er sama vél og við notum á bak við sviðið til að sjá hvað er að gerast á sviðinu .
Það væri gífurlega dýrt að fá slíkar kvikmyndavélar og setja upp í sýningarsalnum .
Kostnaðurinn gæti hlaupið á hundruðum milljóna , ef ekki meira .
Dans krefst allt annarrar upptökutækni en óperan .
" Bestu miðarnir í miðjunni – Þannig að maður þarf að venja sig á að koma með kíki ? " Já .
Ég verð að viðurkenna að miðarnir sem eru efst uppi eru þeir sem seljast síðast .
Það eru ekki dýrustu miðarnir sem gera það .
Ef fólk hefur áhuga á dansi vill það vera nær .
En það er mjög gott fyrir ungt fólk eða nemendur að eiga kost á ódýrari miðum svo það komist inn .
" – Þú veist hvernig gengið er ? " Já , já .
Ég skil það alveg .
Þegar ég var unglingur og var að fara á sýningar í New York þá sat ég þar líka , " segir Helgi en bestu miðarnir í salnum þykja vera í miðjunni , þar sem fótahreyfingar og mynstur þeirra í dansinum sjást best .
Lítt hrifinn af Black Swan Á síðustu tveimur árum hafa tvær vinsælar kvikmyndir þar sem ballett kemur við sögu litið dagsins ljós , ástralska kvikmyndin Mao ' s last dancer og verðlaunamyndin Black Swan .
Talið berst að myndunum á skrifstofunni hjá Helga og staldrar ballettmeistarinn við Mao ' s last dancer , áhrifaríka kvikmynd um dansarann Li Cunxin sem sló í gegn í Bandaríkjunum eftir að hafa yfirgefið fósturjörðina við mikla vanþóknun kínverska kommúnistaflokksins .
" Ég þekkti þann dansara .
Ég samdi fyrir hann ballett í Houston þegar hann var þar .
Þetta var yndislegur maður og frábær dansari , " segir Helgi og vísar til ballettsins Beads of Memory sem settur var upp í Texas árið 1985 .
– Hafa þessar tvær myndir , sérstaklega Black Swan , aukið áhuga á ballett með því að höfða til breiðari hóps en sótt hefur ballett hingað til ? " Ég veit það ekki .
Það er gífurlega mikill áhugi , sérstaklega í þessari borg , fyrir dansinum .
Ég veit ekki hvort það hefur aukið áhugann , " segir Helgi og hugsar sig um .
Víkur svo að myndunum tveimur .
" Myndin um Li sýnir vel hvað hann þurfti að ganga í gegnum til þess að komast áfram .
Black Swan er ekki raunsæ lýsing á ballett .
Hin myndin var um dansara og hvernig hann komst upp á toppinn .
Black Swan var sálfræðitryllir .
Hún er í raun ekki mynd um dans .
" Hló að atriðum í Black Swan – Í Black Swan beitir franskur ballettmeistari öllum brögðum til að laða það besta út úr dansaranum sem Natalia Portman leikur .
Er þetta raunsæ lýsing á sambandi dansara og þjálfara ? " Nei .
" – Af hverju ekki ? " Við í ballettheiminum teljum að myndin hafi ekki gefið rétta mynd af því hvernig ballettfyrirtæki starfa í dag .
Myndin er fantasía .
Ég get satt að segja sagt þér að á stundum gat ég ekki stillt mig um að hlæja í kvikmyndasalnum .
Mér þóttu mörg atriðin svo fáranleg .
" – Hvaða atriði þá ? Myndin lýsir þeirri gríðarlegu samkeppni sem er um að hreppa helstu hlutverkin .
Hvað í lýsingunni var út í hött ? " Samkeppnin er mikil .
Því er ekki að neita .
Hins vegar er hún ekki jafn grimmileg hjá bandarískum balletthópum og skilja mætti af myndinni .
Ballettkennarinn í myndinni er sérkapítuli út af fyrir sig .
Ég hef aldrei séð kennara haga sér svona .
" – Það er mikið dansað í þessum myndum .
Hversu góðir eru dansararnir miðað við atvinnudansara ? " Dansararnir í myndinni um Li eru einstaklega góðir , sérstaklega sá sem fer með hlutverk hans .
Það er alveg stórkostlegur dansari .
Í kvikmyndinni Black Swan er það ekki Portman sem dansar .
Það er annar leikari sem kemur inn fyrir hana .
Þetta sást á fótahreyfingunum .
Þegar maður sá Portman í mynd var hún sjálf að " dansa " , " segir Helgi og gerir gæsalappir með fingrunum .
Brosir þó ekki .
Klassík í bland við tilraunamennsku Efnisskráin hjá San Francisco-ballettinum sameinar klassíska hefð og framsækni .
Á efnisskránni eru verk á borð við Coppéliu í útgáfu Alexöndru Danilovu og George Balanchine , en í efnisskrá verksins segir að það krefjist framúrskarandi klassískrar tækni , næmis fyrir tónlist og kómískrar tímasetningar .
Kemur jafnframt fram í efnisskránni að um 70 hljómlistarmenn séu í hljómsveit ballettsins , sem Martin West fer fyrir .
Af öðrum verkum má nefna Litlu hafmeyjuna , en það var John Neumeier sem samdi dansinn við tónlist Leru Auerbach .
Þá er hið klassíska verk Hnetubrjóturinn sett upp í ár sem og verkið Giselle en báðir eru ballettarnir í fullri lengd .
Þá er verk Helga Tómassonar , 7 for Eight , sýnt sama kvöld og ballettarnir Ghosts og Chroma , en sá síðari er nýr , að því er vefur ballettsins greinir frá .
Á öðru þriggja balletta kvöldi er boðið upp á Underskin , Number Nine og Petrouchka .
Var ballettinn Number Nine raunar heimsfrumsýndur í gærkvöldi .
Annað slíkt kvöld samanstendur af Symphonic Variations , RAkU og Symphony in C en RAkU er nýr .
Fjórða kvöldið þar sem þrír ballettar eru á efnisskránni samanstendur svo af Classical Symphony , Nanna ' s Lied og Artifact Suite .
Áhugasömum er bent á að sýningar á Litlu hafmeyjunni eru í gangi , líkt og áðurnefndir ballettar , 7 for Eight og Underskin .
Má geta þess að Li tla hafmeyjan var auglýst um alla borg , líkt og tónleikar Lady Gaga og U2 .
Var nafn Helga sérstaklega auglýst .
Af einkahögum Helga er það að segja að hann á afdrep í sveitasetri í Napa Valley þangað sem hann leitar með konu sinni , Marlene , þegar færi gefst .
Á Helgi þar litla vínekru en í setrinu er að finna íslenska list , að sögn San Francisco Chronicle .
Hjónin eiga tvo syni , Kris ( 43 ára ) og Erik ( 39 ára ) .
Kris er hönnuður en Erik ljósmyndari .
Örfáir ná að verða danshöfundar Ballettstjörnur skipa veglegan sess í menningarlífi San Francisco-borgar .
En hvernig eru launakjörin ? " Nú orðið eru kjörin nokkuð góð , verð ég að segja , en kannski ekki miðað við íþróttafólk , " segir Helgi og brosir .
" Þetta er mikið meira en það var .
Ég myndi ætla að aðaldansararnir hérna hafi 110.000 til 120.000 dollara í árslaun .
Dansarar sem eru að byrja í dansflokknum eru með á bilinu 65.000 til 70.000 dollara á ári .
Því til viðbótar eru peningar lagðir inn í sjóð sem dansarar geta sótt um þegar þeir hætta til að hjálpa sér að komast í einhverja aðra atvinnu , hvort sem það er til að komast í skóla eða eitthvað annað .
Dansararnir sjá sjálfir um sjóðinn .
Þeir ráða því hvað hver fær úr sjóðnum og hvað mikið .
Svo eiga þeir kost á ferðastyrkjum .
Átta til tíu ára þjálfun – Hvað er dæmigerður dansferill langur ? " Það þarf að stunda dans í 8 til 10 ár til að eiga kost á að komast í dansflokk .
Þá er viðkomandi um eða yfir 18 ára .
Ef líkaminn heldur sér og ekkert kemur upp á , hvort sem það er bakið eða hnéð sem gefur sig , geta dansarar í kórnum dansað til þrítugs .
Aðaldansararnir geta oft haldið áfram upp undir fertugt .
Þá er ferlinum lokið .
Nýir dansarar koma upp og það er erfitt um fertugt að halda sér í formi eins og þegar maður var 20 ára .
" – Hvað tekur þá við ? " Við í danshópnum eigum í samvinnu við háskóla sem býður dönsurum að útskrifast á til dæmis sex árum í staðinn fyrir fjögur .
Tvær eða þrjár stúlkur hafa orðið lögfræðingar .
Einn eða tveir dansarar eru læknar og svo eru margir sem verða þjálfarar .
Það eru hins vegar ekki margir sem geta farið út í að verða danshöfundar eða kennarar .
" – Hvað eru margir danshöfundar á þessum markaði í Bandaríkjunum ? " Það eru mjög fáir danshöfundar sem komast á toppinn og geta samið balletta fyrir stóran dansflokk eins og okkur .
Þeir eru sárafáir .
" Fámennur hópur – Eru þetta 100 manns í Bandaríkjunum ? " Já , ríflega , ef þú telur með nútímadansana .
Það eru margir sem skilgreina sig sem danshöfunda og hafa eigin flokk með tveimur til þremur dönsurum .
Ég skil ekki hvernig þeir geta borgað fyrir æfingasali og annan kostnað .
Það hlýtur að vera mikið basl .
Þeir eru hins vegar færri sem geta samið fyrir klassískan ballettflokk eins og hjá mér .
Ég hef lagt þremur fyrrverandi dönsurum hjá okkur lið og hefur þeim tekist að semja þó nokkuð góða balletta .
En á toppnum í dag sem balletthöfundar fyrir nýklassískan ballettflokk myndi ég ætla að væru 8 til 10 .
" Í hópi þriggja bestu – Hvað eru margir ballettar í sama gæðaflokki og San Francisco-ballettinn í Bandaríkjunum ? " Þeir eru tveir , báðir ballettflokkar í New York , New York City Ballet og American Ballet Theatre .
Við erum númer þrjú í stærð en erum á sama stigi og þessir tveir .
Svo fyrir neðan eru dansflokkar í Seattle , Chicago , Houston , Philadelphia , Boston og Miami .
Þar fyrir neðan eru kannski flokkar í Portland , Tulsa , Cincinnati ásamt fleiri flokkum sem eru á þriðja stigi fyrir neðan okkur .
" – Þannig að það eru um 20 til 30 ballettar í Bandaríkjunum ? " Já , ég myndi segja það .
" Agi og meinlætalíf – Nú þurfa dansararnir að vera afar vel á sig komnir líkamlega .
Fylgir þessu meinlætalíf ? " Já , það gerir það .
Dansarinn er að mörgu leyti eins og íþrótta- eða fimleikamaður .
Hann þarf að vera í góðu formi og líkaminn þarf að vera sterkur til að geta staðið undir öllu því álagi sem lagt er á hann , hvort sem það eru stökkin eða að lyfta dömunum upp og halda þeim uppi .
" – Þannig að áfengi og tóbak eru ekki inni í myndinni ? " Jú , það er ábyggilega það .
Það eru hins vegar mjög fáir dansarar sem reykja lengur .
Það eru aðallega þeir sem koma frá Evrópu .
Bandarískir dansarar eru flestir hættir því .
Ég hef heldur aldrei hitt dansara sem er ofdrykkjumaður eða rekist á dansara sem er mikið fyrir sterk vín .
Svoleiðis líferni og það álag sem fylgir dansinum fer ekki saman .
" Dansarar færa fórnir – Þannig að þetta krefst fórna ? " Já .
" – Eru einhver efri mörk í þyngd ? " Nei .
Það fer eftir vexti hvers og eins .
Dansararnir finna út úr því sjálfir .
Dansari finnur það undir eins í stökkunum ef hann hefur bætt á sig tíu pundum .
" – Er ballettinn áhugamál elítunnar í San Francisco eða hefur stærri hópur áhuga á að sjá sýningar ? " Það held ég ekki .
Það er stór hópur sem hefur gífurlegan áhuga á dansinum .
Ég veit til þess að unga fólkið kemur frekar til að sjá okkur en óperuna .
Við erum mikið með yngra fólk í salnum .
Ég myndi segja að það væri mikill áhugi í borginni .
Sá áhugi er afrakstur þess sem ég hef skapað hérna .
Ég hef komið San Francisco-ballettinum á toppinn , þannig að fólk veit að það fær fyrsta flokks danssýningar hérna .
Íbúar San Francisco eru mjög stoltir af dansflokknum og hversu langt hann hefur náð og hvert orðspor hans er orðið í dag – svo ég get ekki kvartað yfir neinu .
" 