Ég var mættur á staðinn í myrkri , en ég sá enga ketti , enga gráa ketti , bara nokkra bíla sem lagt hafði verið í stæðin .
Ég heyrði þytinn í trjánum og horfði upp í stjörnubjartan himininn .
Einhvers staðar í grenndinni rann lítil á , Litlaá , út í stærri á , Stóruá .
Ég heyrði niðinn en akrarnir sáust ekki eða hæðirnar sem líða yfir landslagið .
Ég virti fyrir mér hlaðið múrsteinshús með kúluþaki , hús steina og stjarna , teiknað af Per Kirkeby .
Í húsinu er steinasafn og í grenndinni er stjörnukíkir .
Svo sannarlega var himinninn stjörnum prýddur þetta kvöld .
Húsin tilheyra Lýðháskólanum Skærum Mölle .
Þegar forsvarsmenn skólans ákváðu að biðja Per Kirkeby að teikna steinhúsið þá sögðu hinir vantrúuðu í grenndinni að hann væri nú ekki hver sem er , en forstöðukonan Gudrun Aspel svaraði : Við erum það ekki heldur .
Bíl var lagt .
Ég hélt áfram að hlusta á þytinn í trjánum og virða fyrir mér stjörnurnar og húsið með kúluþakinu , en heyrði í manninum þegar hann steig út úr bílnum , stór og mikill .
Hann ávarpaði mig á máli innfæddra en ég heyrði hreiminn , enskan hreiminn , þegar hann spurði hvort það væri ekki hérna sem Íslendingurinn ætti að tala .
Jú , sagði ég , ég væri Íslendingurinn og mættur hingað til að tala .
" Við sjáumst , " sagði hann og gekk inn í bygginguna með kennslustofunum .
Inni í fyrirlestrarsalnum hafði ég lagt bækur mínar á borðið .
Þegar ég kom inn skömmu síðar stóð hann og skoðaði þær .
Hann virti fyrir sér bækurnar , horfði á mig og sagði : " Ég hef lesið allar bækurnar þínar , en ekki þessa .
" Hann hélt á Bítlaávarpinu ; en svo hóf hann að segja mér söguna af því þegar hann var lítill strákur , fæddur 1941 í Aberdeen í Skotlandi , en flutti til Liverpool þar sem einn af æskufélögum hans var John Lennon og félagarnir úr Quarrymen .
Þetta var David Ashton , býflugnabóndi , blaðamaður og skáld , en allur hópurinn sem mættur var þarna á kvölddagskrá Lýðháskólans var ótrúlega skemmtilegur , baráttumenn fyrir frjálsu hafi , fjárbóndi sem breytt hafði lestarstöð í listasafn , skólastjóri með hugsjónir , rithöfundur sem ferðast hafði í hjólastól um allan heim og skrifað ferðabækur , meðal annars eina um Ísland , en hann hafði lent í vinnuslysi þegar hann var að skoða gömul húsgögn uppi á hlöðulofti sem gaf sig og auðvitað Gudrun Aspel , sem er ekki hver sem er , í stuttu máli sagt , fullt af fínu fólki og prógrammið skemmtilegt , miklar umræður um bókmenntir og þjóðfélagsmál , Ísland sem smækkaða mynd af skuldsettum heimi en einmitt á þessu svæði eru mörg bú skuldsett upp í rjáfur eftir sömu fjármálabólu og reið yfir Ísland og í þorpunum heyrði ég sögur af bankamönnum sem þorðu ekki út úr húsi af því þeir höfðu sett sparnað fólksins í einhverja fáránlega sjóði sem nú voru gufaðir upp .
Siðferðileg mótmæli David Ashton var ekki bara býflugnabóndi , blaðamaður og skáld , hann var líka sósíalisti , róttækur sósíalisti .
Keltneskar rætur okkar voru honum sérlega hugleiknar og hvernig Írland og hlutar Englands og Skotlands tengdust Norðurlöndum í gegnum þann arf .
Hann fylgdist mjög vel með málefnum Íslands og sendi mér mikið efni um þjóðfélagsástandið , greinar um Lettland , Grikkland og Írland , því David Ashton var alþjóðahyggjumaður og sá hlutina í samhengi .
Honum fannst þjóðaratkvæðagreiðslan um ICESAVE stórkostleg og sagði að í henni væru fólgin gríðarlega mikilvæg skilaboð til almennings um heim allan , því alls staðar í heiminum er lögð meiri áhersla á peninga en velferð og því nauðsynlegt að almenningur dragi í efa skyldur sínar til borga skuldir hruninna fjármálastofnana .
David Ashton túlkaði mótmæli Íslendinga gegn Icesave sem siðferðileg mótmæli .
Strax eftir þjóðaratkvæðagreiðsluna 6. mars 2010 sendi David Ashton mér grein þar sem meðal annars stóð : " Hugsið ykkur ef Obama talaði einsog Ólafur Ragnar Grímsson , forseti Íslands .
" Jafnvel í Ameríku byrjuðu menn að skilja .
Með þjóðaratkvæðagreiðslunni gerði Ólafur Ragnar Grímsson ekkert annað en að vísa umdeildu máli til þjóðarinnar og spyrja þeirrar afar einföldu spurningar : " Hversu langt er hægt að ganga og fara fram á að venjulegt fólk – bændur , sjómenn , læknar og hjúkrunarfræðingar – axli ábyrgð á föllnu bönkunum ? Sú spurning , sem er kjarninn í Icesave-málinu , mun brenna á mörgum í ríkjum Evrópu .
Þetta er kjarni málsins og þennan kjarna skildi David Ashton , býflugnabóndi og blaðamaður , æskuvinur Johns Lennon , og ekki bara hann , því ótal aðrir tjáðu sig um málið , blaðamenn , fræðimenn og nánast hver sem er , maðurinn á götunni , almenningur , en almenningur fær aldrei að spyrja þessarar spurningar heldur er skuldum fjármálafyrirtækjanna bara velt yfir á hann og síðan skorið niður , verðlag hækkað og skattar .
En ríkisstjórnin okkar var ekki að hlusta á menn einsog David Ashton , blaðamenn , fræðimenn , manninn á götunni eða almenning í heiminum , sem hún þó var í óvenjulegu kallfæri við þessa örfáu daga .
Þess í stað gerði ríkisstjórnin lítið úr þjóðaratkvæðagreiðslunni , lítið úr almenningi , sagðist hafa þrifið upp eftir forsetann og verið snögg að því , en hún hlustaði af þeim mun meiri athygli á bankamálaráðherra Breta , sem birtist á skjánum og romsaði upp úr sér hótunum í garð íslensku þjóðarinnar , hótunum sem voru bara hlægilegar , sem enginn tekur mark á og hafa ekkert gildi nema þegar þeim er hlýtt , þegar valdahrokinn er tekinn bókstaflega og óttinn gerður að leiðsögumanni , þegar stórveldin hnykla vöðvana einsog steratröll .
Greining Ólafs Ragnars Grímssonar á kjarna Icesave-málsins er hárrétt enda fannst mörgum Íslendingum sem þeir hefðu endurheimt forsetann ; að hann hefði loksins rankað við sér eftir allt of langt faðmlag sitt við auðmennina og nú viljum við sjá hann kalla þá fyrir og láta þá skila ránsfengnum .
Allt í einu veitti forsetinn því athygli hvar hjarta þjóðarinnar sló , axlaði ábyrgð og baðst afsökunar með því að bæta ráð sitt og ekki annað að sjá en að þjóðin hafi fyrirgefið honum .
Sumir froðufelldu En á meðan David Ashton , býflugnabóndi í Danmörku , sósíalisti frá Liverpool , upprunninn í Skotlandi skildi um hvað málið snerist verður ekki það sama sagt um menningarvitana á Íslandi , enda lýsa þeir ekki lengur .
Daginn sem forsetinn vísaði Icesave-málinu til þjóðarinnar var ég staddur á samkomu .
Þar var margt málsmetandi fólk úr menningarlífinu .
Þetta fólk , sem á að vera dagfarsprútt og yfirvegað , missti hreinlega stjórn á skapsmunum sínum .
Það vildi svo til að ég hafði verið í útvarpsviðtali og fagnað ákvörðun forsetans með svipuðum röksemdum og raktar eru hér að framan .
En í stað þess að mæta fólki sem fagnaði því að almenningur fengi að segja sína skoðun á málunum froðufelldu sumir og gengu hreinlega af göflunum .
Einn hélt því fram að forsetinn væri sjálfhverfur , annar að hann vildi loka landinu , sá þriðji að hann væri bara að afla sér vinsælda , sá fjórði að hann hefði misst vitið og þannig mætti lengi telja .
Og allar röksemdir fjármálamarkaðanna runnu úr munni þeirra sem talið hafa sig gagnrýna og jafnvel skrifað væmnar sögur og leikrit um þá sem eiga svo bágt .
Nei , engum datt í hug að tengja málið við fjármálakerfið , aðeins persóna forsetans komst að .
Ekki æsti þetta fólk sig á meðan forsetinn flakkaði með auðmönnum um heiminn í þotum og opnaði bankaútibú á öðru hverju götuhorni , umkringdur sprellfjörugum auðmönnum , en nú þegar forsetinn tók afstöðu með almenningi þá varð allt vitlaust , bara af því að hann hlustaði og spurði sig þessarar einföldu spurningar sem varpað er fram hér að ofan en ég leyfi mér að endurtaka : " Hversu langt er hægt að ganga og fara fram á að venjulegt fólk – bændur , sjómenn , læknar og hjúkrunarfræðingar – axli ábyrgð á föllnu bönkunum ? " Sú spurning , sem er kjarninn í Icesave-málinu , mun brenna á mörgum í ríkjum Evrópu .
Hér á árum áður átti almenningur vísan stuðning menntamanna og ekki síst menningarvita en nú er öldin önnur .
Þeir sem eiga að vera gagnrýnir gagnrýna nú þá sem gagnrýna .
Á tímum mikilla tíðinda kemur í ljós hvar þú stendur .
Þegar afstöðu er krafist .
Í stað þess að samþykkja skuldbindingar á borð við Icesave , sem sé að gangast við afturvirkum lögum um ríkisábyrgð á innistæðum og viðurkenna um leið að það sé í lagi að einkavæða gróðann en þjóðnýta tapið , þá væri okkur nær að standa fyrir samstöðu á meðal skuldugra þjóða .
Það er tímabært að fulltrúar hinna skuldugu þjóða komi saman og nái samstöðu um niðurfellingu skulda og myndi með sér bandalag .
Ríki lánardrottna hafa með óábyrgum hætti látið spilavíti fjármálamarkaðanna afskiptalaus og sogað til sín auð með veðmálabraski á meðan önnur ríki geta varla fjármagnað velferð eigin þjóðar af því að afborganir og vextir til hinna voldugu fjármálastofnana sitja í fyrirrúmi .
Dropi í stóru hafi G-20 ríkin hunsuðu aðkomu Sameinuðu þjóðanna að lausn kreppunnar en þær boðuðu til ráðstefnu G-192 ríkjanna í júní 2009 og gáfu öllum orðið , líka þeim löndum sem líða fyrir afleiðingarnar af kreppunni þótt þau hafi ekki verið aðsópsmikil á fjármálamörkuðum .
G-20 ríkin vilja halda um stjórnartaumana og hafa valið Alþjóðagjaldeyrissjóðinn til forystu við að endurreisa fjármálakerfi heimsins í sem næst óbreyttri mynd .
Að segja Nei við Icesave er yfirlýsing um að þessu sé hægt að breyta og þessu eigi að breyta .
Þannig lít ég á málin því Icesave er lítill dropi í stóru hafi þar sem fjármálafyrirtæki ráða siglingareglum .
Með þjóðaratkvæðagreiðslunni erum við að senda mikilvæg skilaboð .
Já er viðurkenning á þessum reglum , Nei er ákall um breytingar á þeim , en hver sem niðurstaðan verður er þjóðaratkvæðagreiðslan snilld .
