Á vori komanda verður Þingeyrarkirkja í Dýrafirði 100 ára .
Hún var byggð á árunum 1909-1911 og vígð 9. apríl 1911 .
Áður stóð kirkja á Söndum utan og ofan við Þingeyri a.m.k. frá því á 13. öld .
Árið 1909 var ákveðið að byggja kirkju á Þingeyri því að kauptúnið var að byggjast upp .
Íbúar í Sandasókn voru þá 618 .
Rögnvaldur Ólafsson , arkitekt og húsameistari , teiknaði Þingeyrarkirkju .
Hún er steinsteypt í gotneskum stíl en að innan er hún prýdd fögru tréverki .
Rögnvaldur var Dýrfirðingur og réð hann útliti og staðsetningu kirkjunnar á kirkjulóðinni , sem Gramsverslun á Þingeyri gaf undir kirkjubygginguna .
Arkitektinn lét kirkjuna snúa í norður og suður en ekki í austur og vestur eins og viðtekin venja er og var hún látin snúa svo sem hún gerir til að sjást vel þegar komið er af hafi til Þingeyrar .
Yfirsmiður við steypuvinnuna við kirkjubygginguna var Bergsveinn Jóhannesson en Jóhannes Ólafsson , þáverandi hreppstjóri , var yfirsmiður við trésmíðina .
Auk þeirra unnu sex menn í byggingavinnu með þeim .
Að söfnuðinum tókst að ljúka kirkjusmíðinni á svo skömmum tíma sem raun ber vitni er vegna þess hve margir lögðu á sig fórnfúst starf í sambandi við vinnu og fjáröflun .
Sérstaklega vann sóknarnefndin vel og skipulega að öllum undirbúningi .
Fjöldi fólks vann í sjálfboðavinnu við bygginguna .
Ein leið til fjáröflunar var sú að hver sjómaður á þilskipum var fenginn til að gefa einn fisk úr róðri og hver trilla einn fisk .
Þá voru sóknargjöld hækkuð um helming meðan verið var að greiða niður kostnað við bygginguna .
Þingeyrarkirkja er vel búin gripum enda hafa góðar gjafir borist henni frá upphafi .
Altaristaflan , stórt olíumálverk frá 1911 , var gjöf Gramsverslunar og er hún máluð af Þórarni B. Þorlákssyni listmálara .
Altaristaflan sýnir Krist sem situr úti í íslenskri náttúru og blessar þrjú börn sem hjá honum standa .
Skírnarfontur er útskorinn af Ríkharði Jónssyni myndskera en skírnarskálin er forn skál úr Sandakirkju .
Hjónin Gréta Björnsson listmálari og Jón Björnsson málarameistari máluðu og skreyttu kirkjuna með ýmsum trúarlegum táknum á fimmtíu ára afmælisárinu 1961 .
Þrír steindir gluggar eru á kórgafli eftir glerlistakonuna Höllu Haraldsdóttur .
Kirkjan á tvær ljósastikur úr Sandakirkju frá árinu 1656 auk fleiri gripi þaðan .
Miklar endurbætur fóru fram á Þingeyrarkirkju á árunum 2001-2005 til þess að hún mætti standa sem ný á 100 ára afmælinu .
Endurbæturnar voru mjög kostnaðarsamar en kirkjan naut velvildar margra , m.a. Jöfnunarsjóðs og Húsafriðunarnefndar við endurbæturnar .
Þingeyrarkirkja er fagurt hús og merkilegt guðshús frá mörgum sjónarhornum séð og nauðsynlegt að henni sé haldið vel við svo að hún fái staðið og þjónað söfnuðinum um ókomna tíð .
Í tilefni af afmælinu ákvað sóknarnefndin að opna sálmabókasjóð í Sparisjóðnum .
Númer hans er 1128-05-000470 og kennitala 710269-1309 .
Ný sálmabók verður gefin út á næstu árum og er afmælisgjöfum til Þingeyrarkirkju vel varið í þennan sjóð til að kirkjan eignist nýjar sálmabækur þegar þar að kemur .
10. apríl verður hátíðarmessa í tilefni af 100 ára afmæli Þingeyrarkirkju kl. 14.00 .
Biskup Íslands herra Karl Sigurbjörnsson prédikar .
Sr. Agnes M. Sigurðardóttir prófastur og sr. Guðrún Edda Gunnarsdóttir þjóna fyrir altari .
Eftir messuna verður kaffisamsæti með hátíðardagskrá í Félagsheimilinu í boði sóknarnefndar .
Höfundur er sóknarprestur í Þingeyrarprestakalli .
