Gamanmyndin Arthur var frumsýnd í Bandaríkjunum á föstudag en í henni fer breski grínistinn Russell Brand með titilhlutverkið sem Dudley Moore fór á kostum í fyrir þrjátíu árum .
" Arthur er frábær mynd og leikur Dudleys Moores í henni stórkostlegur .
Ég fann ekki pressu heldur knúði skyldan dyra .
Skylda sem við tókum mjög alvarlega , " sagði Brand í samtali við fréttastofu AFP í Beverly Hills og útskýrir nánar : " Ég þekki myndina mjög vel , hún var ein af uppáhaldsmyndum mínum þegar ég var strákur .
Þetta voru því í raun frekar forréttindi en pressa .
" Arthur er ungur milljónamæringur sem er of upptekinn við veisluhöld í New York , að eltast við stelpur eða detta í það til þess að velta fyrir sér heiðri fjölskyldunnar .
Hann neyðist þó til að taka skyldur sínar alvarlega þegar móðir hans vill að hann kvænist hinni ríku og fínu Susan ( Jennifer Garner ) en á sama tíma kynnist hann sannri ást Naomi ( Greta Gerwig ) , sem er hvorki með rétt seðlaveski né ættartré .
Hlutverkið virðist hæfa Brand vel en hann kvæntist bandarísku poppstjörnunni Katy Perry í október .
Áður hafði hann langt í frá verið við eina fjölina felldur .
Hann var valinn " Shagger of the Year " , sem þýðist í barnvænni útgáfu " Kvennaljómi ársins " , árin 2006 , 2007 og 2008 af breska götublaðinu The Sun .
Brand fæddist 4. júní 1975 ( sama dag og ár og Angelina Jolie ) í Essex á Englandi og er því 35 ára .
Hann ólst upp hjá móður sinni Barböru Elizabeth en faðirinn yfirgaf fjölskyldunna þegar Brand var sex mánaða gamall .
Hann átti að mörgu leyti erfiða æsku , móðir hans þurfti nokkrum sinnum að berjast við krabbamein , hann lenti í margs konar vandræðum og ánetjaðist loks eiturlyfjum , áfengi og kynlífi .
Auk þess barðist hann við lotugræðgi .
Hann hefur þó algjörlega breytt um lífsstíl , verið hreinn frá árinu 2002 og sækir AA- og NA-fundi reglulega .
Brand er grænmetisæta og stundar jóga .
Aftur að Arthur en Brand útskýrir í viðtalinu að sagan eigi sér ákveðna hliðstæðu í hans eigin ævi .
" Ég varð ástfanginn , gifti mig og varð fullorðinn á endanum .
Svo , já , ég skil af hverju ég tengi sérstaklega við þetta þema núna .
Ég held að það sé mikilvægt í myndum yfirhöfuð , þroskasaga ungs manns sem fullorðnast , " segir hann og bætir við að það að verða ástfanginn og hjónabandið hafi breytt sér heilmikið .
Arthur frá 1981 fékk tvenn Óskarsverðlaun , John Gielgud fékk verðlaun sem besti leikari í aukahlutverki sem brytinn Hobson og lag Burts Bacharachs , " Best That You Can Do " , var verðlaunað .
Í myndinni hefur Hobson skipt um kyn og er núna í færum höndum bresku Óskarsverðlaunaleikkonunnar Helen Mirren .
Samstarf Mirren og Brands var gott og lofa þau hvort annað .
Hefur Mirren lýst yfir ánægju með að leika loksins í gamanmynd .
Kvikmyndin Arthur verður frumsýnd hérlendis 20. apríl .
