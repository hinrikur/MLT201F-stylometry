Það var fyrir tíu árum að Ernst Backman og Ágústa Hreinsdóttur fengu þá hugmynd að hanna safn , þar sem sögupersónur íslensku þjóðarinnar yrðu sýndar í " eigin persónu " með viðeigandi leikmynd og útskýringum .
" Þjóðminjasafnið var lokað á þessum tíma og fyrir vikið lítið að sýna erlendum ferðamönnum um upprunann .
Það hvatti okkur til dáða , " segir Ágústa og Ernst bætir við að tilgangurinn hafi verið tvíþættur , annars vegar að höfða til útlendinga og hins vegar að glæða söguáhuga íslenskra ungmenna .
Þau segjast ekki hafa hugsað sérstaklega stórt í upphafi en hugmyndin hafi fljótt undið upp á sig .
" Hefði ég vitað það hefði ég sennilega ekki lagt út í þetta , " segir Ernst hlæjandi .
" Það var gríðarleg vinna að koma þessu á laggirnar .
" Persónurnar hafa verið skapaðar eftir mannlýsingum sem finna má í fornum ritum .
Höfuð þeirra eru steypt í sílíkon sem gerir þau mun raunverulegri en vaxmyndirnar sem fólk þekkir frá ýmsum söfnum erlendis .
Festi hárið í steypunni Ernst var sjálfur fyrirmynd fyrstu persónunnar , Ingólfs Arnarsonar , og gekk sú afsteypa ekki hnökralaust fyrir sig .
" Ég festi hárið í steypunni og það þurfti að klippa mig út , " rifjar hann upp brosandi .
" Við létum framleiðanda efnisins , sem er erlendis , vita af þessu og með næstu sendingu fylgdi viðvörunarmiði : Varist að bera í hár ! " En fall er fararheill og aðferðin þróaðist hratt .
Sögupersónurnar spruttu fram hver af annarri – í fullum herklæðum .
Fyrirmyndirnar voru ýmist börn eða aðrir nánir ættingjar Ernsts og Ágústu eða félagar hans í Karlakór Reykjavíkur .
" Það getur komið sér vel að vera í karlakór , " segir Ernst sposkur á svip .
Næsta mál var að fara á fund fjárlaganefndar Alþingis og kynna verkefnið með von um stuðning .
Fóru Ernst og Ágústa vitaskuld með Ingólf Arnarson á milli sín á fund nefndarinnar .
Það segir enginn nei við landnámsmanninn ! Fjárlaganefnd tók enda vel í málið og hjólin fóru að snúast hratt .
Ernst og Ágústa réðu til sín handverksfólk og settu sér það markmið að ljúka verkefninu á tveimur árum .
" Það stóðst eins og stafur á bók .
" Persónusköpunin hófst í bílskúrnum hjá hjónunum en færði sig fljótlega inn í íbúðarhúsið með tilheyrandi tilstandi .
" Við urðum að semja við börnin .
Það var svolítið skrýtið að vera með fjöldann allan af fólki vinnandi inni á heimilinu en þetta gekk upp .
Var heilmikið ævintýri út af fyrir sig , " segir Ágústa .
Líkamspartar á ferð og flugi Heimsóknir voru tíðar meðan á vinnunni stóð enda sá fólk gegnum stóra gluggana að eitthvað óvenjulegt var á seyði inni í stofu .
" Fólk sá höfuð , hendur og fætur á ferð og flugi og við vorum á þessum tíma kölluð Addams-fjölskyldan í Garðabænum , " segir Ernst .
Meðal þeirra sem stungu við stafni og kynntu sér starfsemina voru forsetahjónin .
" Okkur þótti vænt um það .
" Því næst hófst leit að stað fyrir safnið .
Hjónin höfðu í upphafi augastað á stöðum í miðborginni en lofthæð var hvergi hagfelld .
Þá beindust böndin að Perlunni .
" Ég gæti trúað að um fjögur hundruð þúsund gestir sæki Perluna heim á ári hverju og staðurinn fyrir vikið kjörinn fyrir safn af þessu tagi .
Við sóttum um hjá Orkuveitunni og fengum úthlutaðan einn tank .
Tankurinn var alveg hrár þegar við tókum við honum , það þurfti meira að segja að steypa gólf , en þetta tókst vonum framar og ekkert sem minnir á nútímann þegar maður stendur þarna inni .
Þar með var tilganginum náð , " segir Ernst en sautján leikmyndir rúmast í tankinum .
Mjög góð aðsókn Sögusafnið var opnað sumarið 2002 .
Ágústa og Ernst viðurkenna að aðsókn hafi valdið vonbrigðum til að byrja með en hún jókst jafnt og þétt þegar markaðsstarfið fór að skila árangri .
" Það tekur tíma að byggja svona lagað upp og nauðsynlegt að vera þolinmóður , " segir Ernst .
" Aðsóknin að safninu hefur verið mjög góð undanfarin ár og ánægjulegt á sumrin þegar biðröðin er út að hurð hér í Perlunni .
Það gerist oft .
Það var aukning á hverju ári hjá okkur , þangað til í fyrra vegna eldgossins í Eyjafjallajökli .
Við fundum fyrir því .
Við eigum von á sprengingu í aðsókn í sumar – nema aðrar hamfarir dynji yfir ! " Hann segir veturinn erfiðari en aðsókn hafi líka aukist hægt og rólega á þeim árstíma .
Að sögn Ernst er markaðsstarf Sögusafnsins einfalt .
Safnið auglýsir ekki í hefðbundnum miðlum enda er núorðið gengið út frá því að Íslendingar viti af því .
Höfuðáhersla er í staðinn lögð á að fanga athygli erlendra ferðamanna .
" Það gerum við með því að koma upplýsingum á netið , til ferðakrifstofa erlendis og síðan hefur Reykjavíkurkortið , sem ég hannaði , skilað sínu en það er gefið út í 120 þúsund eintökum á ári .
Þar er Sögusafnið áberandi .
" Þurfa fleiri tungumál Gestir fá leiðsögn um safnið fyrir atbeina MP3-spilara , sem Ágústa og Ernst segja mun skynsamlegri leið en að láta þá lesa allar upplýsingar af spjöldum .
Fimm tungumál eru í boði , íslenska , enska , þýska , sænska og franska , og dugar það ekki til lengur .
Safnið hefur með tímanum undið upp á sig með margskonar handverki , bæði eftir Ernst og aðra , sem hægt er að kaupa á staðnum til minningar .
Ágústa og Ernst segja viðbrögð gesta yfirleitt vera góð .
" Það er nánast hending komi fólk ekki afskaplega ánægt út .
Við finnum fyrir miklu þakklæti .
" 