Hjálmar Jónsson Hátíðir fara í hönd .
Frídagar eru framundan , tími sem fjölskyldur nota gjarnan til þess að gera eitthvað annað en hversdags .
Frá fornu fari hefur þjóðfélagið notað helgidagakerfi kirkjunnar til að afmarka vinnudaga og hvíldardaga .
Samningar um kaup og kjör taka einatt mið af þessu sama .
Sex vinnudagar og einn hvíldardagur á að sjálfsögðu upphaf sitt í Sköpunarsögu Biblíunnar .
Þá var það laugardagurinn , en eftir Krist varð upprisudagurinn , sunnudagurinn , að hvíldar- og hátíðisdegi .
Nú eiga flestir frí báða dagana .
Sem betur fer þarf ekki allur vökutími fólks að snúast um brauðstritið .
Þegar líður að páskum beinist stundum gagnrýni að kirkjunni vegna þess að löggjöf landsins takmarkar umsvif á helgustu dögum ársins , á jóladag , föstudaginn langa og páskadag .
Það vill gleymast að kirkjan í heiminum setur ekki þjóðunum lög þótt hún hafi boðskap fram að færa sem hefur áhrif á löggjöfina .
Þannig er það í þessum efnum .
Hvíldardagshelgin , fyrst gyðinganna , síðan hins kristna heims , eru vafalaust merkustu mannverndarákvæði mannkynssögunnar .
Lágmarksmannréttindi hafa um aldirnar og árþúsundin verið tryggð með almennum hvíldardegi .
Bæði menn og skepnur skyldu fá hvíld .
Þeir sem voru réttlausastir , þrælar og ambáttir , hestar , asnar og uxar , fengu frí á sunnudeginum .
Í hörðum heimi og oft miskunnarlausum var fólki þó eitthvað heilagt .
Nær í tímanum eru vissulega til dæmi um það að amast hafi verið við því að frídagarnir í samfélaginu tengdust helgidagakerfi kristninnar .
Eftir stjórnarbyltinguna í Frakklandi í lok 18. aldar þótti tímabært að leggja niður forneskjuna um sjö daga viku og var vinnuvikunni breytt eftir tugakerfinu .
Unnið skyldi níu daga og hvíldin væri á þeim tíunda .
Frá þessu var horfið .
Og ástæðurnar voru taldar einkum þær að of margir dóu vegna þessara ráðstafana .
Álagið varð einfaldlega of mikið .
Eftir Októberbyltinguna í Rússlandi var lagt niður jólahald , helgihaldið bannað og reynt að búa til veraldlegan ramma í einu og öllu .
En þrátt fyrir allt sem þá var reynt með fyrirgangi og hreinsunum tókst hvorki að útrýma kristindómnum né þeim venjum sem áttu sér stoð í honum .
Fólkið lét ekki taka frá sér hátíðirnar .
" Hvíldardagurinn varð til mannsins vegna og eigi maðurinn vegna hvíldardagsins .
" Þau orð Jesú Krists er gott að hafa í huga í þessu sambandi .
Helgidagarnir , frídagarnir , eru til þess fallnir að létta byrðarnar , auðvelda fólki lífið , skapa svigrúm til að líta upp frá daglegu amstri , njóta afþreyingar , hvíldar og stunda hugðarefni sín .
Lög um almannafrið á helgidögum eru verndarákvæði , sett vegna umhyggju fyrir fólki .
Lögin í landinu skulu vera eins og landsmenn vilja hafa þau .
Hjá okkur eru þau opin og frjáls hvað þessi atriði varðar .
Mér er ekki kunnugt um neitt Evrópuland sem hafi jafnrúma helgidagalöggjöf og Ísland .
Að svo mæltu býð ég lesendur hjartanlega velkomna til kirkju á hátíðisdögunum framundan .
Gleðilega páska Höfundur er dómkirkjuprestur .
