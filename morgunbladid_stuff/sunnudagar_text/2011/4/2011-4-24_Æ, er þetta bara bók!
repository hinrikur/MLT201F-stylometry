Það er góður íslenskur siður að gefa bækur í fermingargjöf .
Þetta er siður sem rétt er að viðhalda , þrátt fyrir ákveðinn mótþróa sem vart verður hjá fermingarbörnum .
Í þeim efnum er rétt að hafa vit fyrir barninu .
Gömul fermingarbörn muna flest hver að þeim þótti á sínum tíma ekki sérlega mikið til þess koma að fá orðabók , Íslandsklukkuna eða ljóðasafn Steins Steinarr í fermingargjöf .
Þónokkrum árum seinna þegar aðrar gjafir höfðu týnst , eyðilagst eða gleymst voru þessar bækur enn uppi í hillu og höfðu verið lesnar .
Auðvitað er það skiljanlegt að gestir vilji ekki valda fermingarbarninu vonbrigðum með því að gefa því bók í staðinn fyrir pening , en þarna er rétt að hafa langtímasjónarmið í huga .
Þótt fermingarbarnið hugsi : " Æ , er þetta bara bók ! " þá fyllist það þakklæti síðar meir .
Kunningjakona mín hefur regluna um bókagjöf á fermingardaginn mjög í hávegum .
Hún lenti reyndar í nokkrum vandræðum um daginn þegar hún fór í fermingarveislu til ungrar tildurrófu sem vildi bara pening , en lét það samt ekki draga verulega úr sér kjark .
Keypti ljóðasafn og áritaði til fermingarbarnsins og sagði hróðug að víst væri að þessari gjöf yrði ekki hægt að skipta .
Ég hef yfirleitt valið að gefa ljóðasafn Jónasar Hallgrímssonar í fermingargjöf , einfaldlega vegna þess að hann er uppáhaldsskáldið mitt , en viðurkenni að ljóðasafn Steins Steinarr gerir svipað gagn .
Eða Tómasar Guðmundssonar .
Svo má ekki gleyma Passíusálmunum .
Það er skáldskapur sem fermingarbarnið verður að fá , jafnvel þótt það fari ekki að meta hann fyrr en á elliárum .
Bækur skipta máli og sá sem gefur góða bók er að leggja sitt af mörkum til að efla þroska þess sem gjöfina fær .
Peningar gleðja eitt augnablik en góð bók veitir langvarandi ánægju og er lífstíðareign .
