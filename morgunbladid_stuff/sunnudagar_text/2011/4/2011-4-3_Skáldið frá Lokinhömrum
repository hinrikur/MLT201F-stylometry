Guðmundur G. Hagalín var einn af afkastamestu rithöfundum þjóðarinnar og hafði sem slíkur mikil áhrif á sína samtíð , eins og góðir höfundar jafnan gera .
Hann var fæddur árið 1898 að Lokinhömrum í Arnarfirði , þar sem fjölskylda hans bjó , en fluttist síðan að Haukadal við utanverðan Dýrafjörð .
Guðmundur lauk gagnfræðaprófi og hóf árið 1917 nám í MR. Sat þó ekki lengi í Lærða skólanum sem svo er kallaður ; tvítugur haslaði hann sér völl í blaðamennsku – fyrst í Reykjavík og síðar á Seyðisfirði en þar var hann ritstjóri blaðanna Austurlands og Austanfara .
Hann dvaldi í Noregi árin 1924-27 en sneri þá aftur heim og bjó á Ísafirði næstu áratugi .
Starfaði þar sem bókvörður og kennari , auk heldur sem hann lét að sér kveða í félagsmálum á vettvangi samvinnufélaga , verkalýðshreyfingar og sem bæjarfulltrúi í Ísafjarðarkaupstað svo eitthvað sé nefnt .
Fljótlega eftir stríð fluttist Guðmundur suður og bjó þar næstu árin og sinnti meðal annars starfi bókafulltrúa ríkisins auk þess að vera atkvæðamaður í Almenna bókmenntafélaginu .
Árið 1965 fluttist Guðmundur svo í Borgarfjörð og bjó á Mýrum í Reykholtsdal .
Sem rithöfundur var Guðmundur G. Hagalín einkar afkastamikill .
Skáldverk hans urðu alls sextán talsins og þekktastar eru væntanlega bækurnar um Kristrúnu í Hamravík og sagan af Sturlu í Vogum sem var , að fróðra manna sögn , einskonar mótleikur eða svar við Sjálfstæðu fólki Halldórs Kiljans Laxness .
Þá skrifaði höfundurinn ævisögu sína sem kom í hillufaðmi eða svo – alls níu bækur .
Sú fyrsta , Ég veit ekki betur , birtist lesendum árið 1951 og sú síðasta kom 1979 ; Þeir vita það fyrir vestan .
Auk þessa skrifaði Hagalín nokkrar ævisögur ; til að mynda sögu Eldeyjar-Hjalta , æviminningar Þórðar á Sæbóli í Kópavogi , sögu Haraldar Böðvarssonar útgerðarmanns á Akranesi og kver um ævi valkyrjunnar Móniku á Merkigili í Skagafirði .
Bar bókin þann skáldlega titil , Konan í dalnum og dæturnar sjö , og var þá sonarins ógetið .
" Þegar Guðmundur Hagalín var í essinu sínu var hann alveg ógleymanlegur , " sagði Indriði G. Þorsteinsson í Morgunblaðsgrein árið 1998 þegar aldarafmælis skáldsins var minnst .
" Hann skrifaði bækur sínar á gamla Remington-ritvél , en hafði þann sið að láta vinstri hönd hvíla ofan á kúptri hlíf sem umlukti stafagrindina .
Það var einskonar nærfærið samband milli höfundar og vélar og vinstri höndin , sem hann skrifaði með líka , hafði fyrir löngu nuddað allt lakk af hlífinni svo sá í bjart stálið á stórum bletti .
Úr þessu tæki spruttu Vestfirðingar og annað fólk í upphafinni mynd skáldskaparins .
...
Starf þessa manns miðaðist allt við að upplýsa og leiðbeina og segja frá sínu fólki , sem hafði lifað við einangrun eins og hann sjálfur í fyrstu .
Úr því urðu margir kúnstugir karlar og kerlingar .
" Sigurður Bogi Sævarsson sbs@mbl.is 