Breski rithöfundurinn John Le Carré hefur verið ótrúlega lífseigur .
Njósnasögur hans náðu gríðarlegum vinsældum þegar kalda stríðið var í algleymingi .
Þegar því lauk með hruni járntjaldsins tókst Le Carré að endurnýja sig og finna ný viðfangsefni .
Enn eru bækur hans lesnar um allan heim og var hans nýjasta bók , Our Kind of Traitor , til dæmis á náttborðinu hjá Barack Obama Bandaríkjaforseta í jólafríinu .
Le Carré var á meðal 13 höfunda á listanum yfir væntanlega Man Booker-verðlaunahafa .
Á miðvikudag sendi Le Carré frá sér yfirlýsingu þar sem hann bað um að verða fjarlægður af listanum .
Yfirlýsingin kom þremur stundarfjórðungum áður en tilkynna átti um listann í Sydney í Ástralíu .
Rick Gekoski , sem er formaður dómnefndarinnar ásamt því að vera fræðimaður , rithöfundur og selja fágætar bækur , las á blaðamannafundi yfirlýsinguna , sem var svohljóðandi : " Ég er gríðarlega upp með mér að vera meðal hinna útvöldu .
Ég keppi hins vegar ekki um bókmenntaverðlaun og hef því beðið um að nafn mitt verði dregið til baka .
" Fram kom að hann teldi að rithöfundar sem ekki væru jafn þekktir ættu að eiga möguleika á að vinna verðlaunin .
Gekoski sagði að þeir sem sætu í dómnefndinni væru aðdáendur verka Le Carrés og nafn hans yrði " vitaskuld áfram á listanum " .
Það væru nefndinni gríðarleg vonbrigði að hann vildi láta taka nafn sitt af honum .
Rithöfundurinn Justin Cartwright frá Suður-Afríku var einnig á blaðamannafundinum og kvaðst telja að tæknilega gæti Le Carré ekki dregið nafn sitt til baka , en kvaðst halda að ekki væri hægt að veita honum verðlaunin ef hann vildi þau ekki .
Annar dómnefndarmaður , höfundurinn og gagnrýnandinn Carmen Callil , var á öðrum meiði : " Ég held nú bara .
" Alþjóðlegu Man Booker-verðlaunin eru veitt annað hvert ár fyrir heildarframlag rithöfunda , öfugt við hin árlegu Man Booker-verðlaun fyrir skáldsögur , sem eru veitt fyrir eina skáldsögu .
Rithöfundar og útgefendur geta ekki tilnefnt höfunda til verðlaunanna .
Ekki er vitað til þess að höfundur hafi áður viljað láta draga nafn sitt til baka af listanum .
Viðurkenningin var fyrst veitt árið 2005 og kom þá í hlut albanska rithöfundarins Ismail Kadare , Chinua Achebe frá Nígeríu fékk þau 2007 og Alice Munro frá Kanada 2009 .
Le Carré gaf síðast út bók í fyrra .
Hún fjallar um ungan fræðimann við Oxford , sem flækist inn í atburðarás þegar ríkur Rússi ákveður að gerast landflótta .
Hann kveðst ekki hættur að skrifa , en hann hefur ákveðið að draga sig út úr sviðsljósinu og hætta að veita viðtöl .
Hann hefur reyndar alltaf verið mjög orðvar í viðtölum og lítið gefið af sér .
Í viðtali , sem sagt hafði verið það síðasta , við Jon Snow í desember lét hann hvergi ná taki á sér .
Þegar hann var spurður hvernig hann hefði valið rithöfundarnafn sitt brosti hann og sagði : " Ég hef sagt margar lygar um það , en man ekki eftir neinum sérstökum innblæstri .
" Hann sagði að viðtöl væru " útgjöld fyrir andann sem þú þarft ekki á að halda " .
Le Carré var í bresku leyniþjónustunni á sjötta og sjöunda áratugnum og var meðal annars í Berlín í upphafi kalda stríðsins .
Hann vakti athygli í haust þegar hann sagði í viðtali við The Sunday Telegraph að Bretar hefðu ráðið menn af dögum í kalda stríðinu .
" Við gerðum vissulega slæma hluti .
Það var mikið af beinum aðgerðum .
Morð án þess að hægt væri að rekja þau .
En ég var aldrei viðriðinn slíkt .
" Le Carré sagði að hins vegar mætti ekki leggja austur og vestur að jöfnu .
" Jafnvel þegar lögð voru á ráðin um frekar miskunnarlausar aðgerðir [ í vestrinu ] var ferli lýðræðislegs samráðs nokkuð heilt og ærlegar , mannúðlegar kenndir komu við sögu , " sagði hann .
" Alræðisríkin myrtu í skjóli refsileysis og enginn bar ábyrgð .
" Á alþjóðlega Man Booker-listanum eru einnig rithöfundarnir Wang Anyi frá Kína , Juan Goytisolo frá Spáni , James Kelman frá Bretlandi , Amin Malouf frá Líbanon , David Malouf frá Ástralíu , Dacia Maraini frá Ítalíu , Rohinton Mistry , sem er indversk-kanadískur , Philip Pullman frá Bretlandi , Su Tong frá Kína og Anne Tyler frá Bandaríkjunum .
Verðlaunin eru aðeins afhent núlifandi rithöfundum og verk þeirra þurfa að hafa verið þýdd á ensku .
Tilkynnt verður hver hlýtur verðlaunin 18. maí .
Hin siðferðislega gráu svæði John Le Carré fæddist 19. október 1931 og heitir réttu nafni David John Moore Cornwell .
Hann lærði málvísindi við Lincoln-háskóla í Oxford og sagt er að Smiley , ein frægasta sögupersóna hans , sem margir þekkja í meðförum leikarans Alecs Guinness , eigi sér fyrirmynd í prestinum Vivian Green , sem var rektor þar .
Le Carré starfaði fyrir leyniþjónusturnar MI5 og MI6 á sjötta og sjöunda áratug tuttugustu aldar og notaði þá reynslu í bókum sínum .
Í Oxford var hann kominn á mála hjá MI5 og fylgdist með hreyfingum vinstri manna þar .
Fyrsta bók hans kom út 1961 og nefndist Call for the Dead .
Bækur hans einkennast ekki af æsilegum eltingaleikjum , átökum og flugeldasýningum .
Söguhetjur hans eru andstæðan við James Bond – embættismenn sem berast ekki á , málstaðurinn ekki alltaf skýr og hvarvetna eru persónur hans á siðferðislega gráu svæði .
Þessi einkenni eiga sennilega stóran þátt í vinsældum bóka hans .
Njósnarinn sem kom inn úr kuldanum , sem kom út 1963 , er sennilega þekktasta bók hans .
Eftir henni var gerð fræg kvikmynd með Richard Burton í aðalhlutverki .
Sagt hefur verið að bókin A Perfect Spy , um þroskasögu Magnusar Pym , komist næst því að vera sjálfsævisaga hans .
Á þessari öld hafa verið gerðar kvikmyndir eftir bókunum The Tailor of Panama og The Constant Gardener .
Í þeirri síðarnefndu gerir Le Carré alþjóðleg lyfjafyrirtæki að skotspæni .
Le Carré vakti athygli þegar hann skrifaði grein í The Times í janúar 2003 undir fyrirsögninni " Bandaríkin eru orðin brjáluð " .
Þar sagði hann að það væri einhver mesta sjónhverfing sögunnar hvernig Bush og liðsmönnum hans hefði tekist að beina reiði Bandaríkjamanna frá Osama bin Laden að Saddam Hussein .
BBC gerði árið 1979 sjónvarpsþætti eftir bókinni Tinker , Tailor , Soldier , Spy þar sem Alec Guinness lék George Smiley .
Guinness endurtók síðan leikinn í þáttum eftir bókinni Smiley ' s People .
Í viðtali í desember sagði Le Carré um Guinness : " Ég þekki engan , sem hægt var að eiga svo náin samskipti við , en skilja síðan við án þess að vita neitt um hann .
" Dálkahöfundurinn John Crace skrifaði í The Guardian að allt eins væri hægt að snúa þessum orðum upp á Le Carré sjálfan .
