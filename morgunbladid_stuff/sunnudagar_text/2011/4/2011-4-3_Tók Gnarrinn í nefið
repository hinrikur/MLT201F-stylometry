Ekki gat ég skilið grein Stefáns Svavarssonar endurskoðanda í miðopnu Morgunblaðsins á fimmtudag á annan veg en þann að hann væri beinlínis að taka borgarstjórann , Jón Gnarr , í nefið og hnerra honum svo út í hafsauga , í heilu lagi .
Grein Stefáns var afskaplega skýr og greinargóð , en vitanlega ekki að sama skapi góð fyrir Gnarrinn .
Orðrétt sagði m.a. í greininni , þar sem Stefán fjallaði um 225 milljarða króna skuldir OR : " Vissulega eru þetta miklar skuldir en því fer víðs fjarri að núverandi rekstur að óbreyttu geti ekki borið þær .
Það má vel vera að nú um stundir eigi fyrirtækið í erfiðleikum með að endurfjármagna afborganir , sem falla á næstu mánuðum en það þýðir ekki að fyrirtækið sé gjaldþrota eða að það hafi siglt í strand ...
Það skiptir máli að borgaryfirvöld skýri satt og rétt frá stöðu Orkuveitunnar og hver vandinn er sem við er að etja og af hverju hann stafar .
Það gengur ekki að láta að því liggja að reksturinn sé vandamálið .
Það eru ósannindi .
Tölur fyrirtækisins í ársreikningi segja aðra sögu og hryllingssögur ( var það kannski grínsaga ? ) um yfirvofandi gjaldþrot eru uppspuni og vaknar þá spurning um hvort þær eru settar fram af annarlegum hvötum .
" Í þessari grein endurspeglar Stefán nákvæmlega sömu viðhorf og þaulreyndir ráðgjafar og samningamenn hafa reifað við mig í vikunni , m.a. menn sem hafa tekið að sér að meta fyrir erlenda lánardrottna greiðsluhæfi fyrirtækja og stofnana og einnig að veita lögfræðilega ráðgjöf .
Það sé algjört lykilatriði að þeir sérfræðingar á Íslandi sem taki að sér að skanna fjárhag fyrirtækja og stofnana fyrir erlenda lánardrottna hafi aðgang að áreiðanlegum upplýsingum .
Það verði að vera traust á milli erlendra lánveitenda og íslenskra lántakenda .
Í þeim efnum virðist hafa skort verulega á , hvað varðar upplýsingaflæði frá Orkuveitunni , að minnsta kosti síðustu mánuði og misseri .
Fullyrt er að eftir að Önnu Skúladóttur , fyrrverandi fjármálastjóra Orkuveitunnar , sem hafi verið helsti kontaktaðili við erlendar fjármálastofnanir , var sagt upp störfum , hafi mál tekið að þróast mjög á verri veg .
Anna hafi séð um samskiptin og haldið utan um þau og viðmælendur segjast vita til þess að fulltrúar erlendra fjármálastofnana hafi spurt í forundran : " Hvar er Anna ? " Því er haldið fram fullum fetum við mig , að engin yfirlýsing " stjórnmálamanns " hafi reynst jafn afdrifarík og dýr , og einmitt yfirlýsing Jóns Gnarr , m.a. í austurrískum fjölmiðlum , um það að Orkuveitan væri gjaldþrota .
Erlendar fjármálastofnanir , ekki síst þær sem séu opinberar eða hálfopinberar , eins og Evrópski þróunarbankinn , Fjárfestingabanki Evrópu og Norræni fjárfestingabankinn ( NIB ) , fylgist mjög grannt með því hvernig eigendur stofnana og fyrirtækja tala opinberlega um fjárhag þeirra og rekstur og fylgist með rekstrarlegum upplýsingum , niður í smæstu smáatriði .
Það sé bara barnaskapur að halda að hægt sé að tala með þeim hætti sem Jón Gnarr gerði , án þess að þau ummæli komi beint inn á borð til hugsanlegra lánveitenda og lánanefnda þeirra .
Yfirlýsing Jóns Gnarr um slæma stöðu OR hafi verið hreint og klárt skemmdarverk , hvort sem hún var látin falla af ásetningi eða heimsku .
Það liggi í augum uppi að erlendar fjármálastofnanir og lánanefndir þeirra , sem séu með til skoðunar lánaumsóknir frá fyrirtækjum eins og Orkuveitu Reykjavíkur , sem Reykjavíkurborg á yfir 95% í , hrökkvi í kút og kippi að sér höndum , þegar borgarstjórinn , sem fer með þann eignarhlut , gefur jafn vanhugsaðar og skaðlegar yfirlýsingar og Jón Gnarr gerði .
Einn viðmælandi minn , sem átti vart orð yfir yfirlýsingar Jóns Gnarr , sagði við mig : " Að mínu viti vantar sérstakan kafla í hegningarlögin um athæfi af þessu tagi og refsingar við svona atferli .
Þetta er vitanlega stórskaðlegt .
" 