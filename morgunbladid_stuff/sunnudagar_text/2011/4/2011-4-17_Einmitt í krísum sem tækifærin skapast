Skúli Mogensen fer fyrir hópi fjárfesta , þar á meðal tryggingafélögum og lífeyrissjóðum , sem hafa tekið yfir MP banka og tekið þátt í 5,5 milljarða í hlutafjáraukningu .
Skúli eignast sjálfur 17,5% í bankanum í gegnum fjárfestingarfélagið Títan .
Það liggur beint við að spyrja , að gefinni reynslu , hvort hann telji skynsamlegt fyrir lífeyrissjóði landsmanna að fjárfesta í bankastarfsemi .
" Augljóslega vil ég trúa því , annars hefði ég ekki farið út í þetta , " segir hann .
" Íslendingar lentu í alþjóðlegri krísu og fjármálageirinn hrundi ekki bara á Íslandi heldur um allan heim .
Fyrir vikið urðu ytri aðstæður sérkennilegar , margir fengu óbeit á þessu umhverfi og dæmdu alla bankana úr leik .
Ef fólk hefur sig hinsvegar upp yfir umræðuna og horfir á heildarmyndina hafa bankar verið lífæð í öllum samfélögum í hundruð ára .
Ég sé ekki af hverju það ætti að breytast .
" Ekki fastur í fortíðarvanda Hann segir tækifæri til staðar fyrir óháðan og sjálfstæðan banka , sem fjármagnaður sé af breiðum hópi fjárfesta .
" Það felst forskot í því fyrir MP banka að vera óháður ríkisafskiptum og ekki í höndum skilanefnda ; hann getur þar af leiðandi sótt fram en situr ekki fastur í fortíðarvanda með óánægða viðskiptavini sem tengjast gjörningum fortíðarinnar .
Ég held að bankinn geti orðið farsæll , jafnvel þó að ytra umhverfi reynist erfitt í einhvern tíma í viðbót .
Við gerum alveg ráð fyrir því að svo geti orðið og erum ekki í nokkrum vafa um að bankinn eigi framtíð fyrir sér , svo lengi sem við byggjum upp á skynsamlegum og traustum forsendum og leggjum ekki eigið fé bankans í áhættuverkefni .
Í þeim efnum horfum við til viðskiptavina bankans , lítilla og meðalstórra fyrirtækja , og tryggjum að eigendur geti ekki á nokkurn hátt komið að bankanum með óeðlilegum hætti , hvorki ég né aðrir .
Ég vil líka undirstrika að það skiptir miklu máli þegar horft er til bankastarfsemi , að stilla væntingum í hóf .
Eitt af vandamálunum á Íslandi ekki alls fyrir löngu var að væntingar fjárfesta til fjárfestinga voru algjörlega á skjön við veruleikann .
Það verður að gera raunsæja og heilbrigða arðsemiskröfu .
Ég hef sagt innan bankans að ef arðsemi eigin fjár fari yfir 25% eigi viðvörunarljósin að kvikna því þá skilar bankinn hugsanlega of góðri arðsemi .
Við höfum sett markmið um arðsemi á bilinu 15-20% , teljum það gerlegt – og heilbrigt ef það tekst til langs tíma .
En það sem gerðist á árum áður , af því að vöxturinn var það hraður og arðsemin mikil , var að menn gíruðu sig inn á að þurfa stöðugt 40-50% arðsemi eigin fjár .
Það er óeðlilegt , eins og sést vel á því að farsælasti fjárfestir í heimi , Warren Buffett , hefur verið með 17% meðalávöxtun síðastliðin 30 ár .
Ég tel óraunhæft að við getum gert betur .
" Lewis kom seint til sögunnar Aðspurður hvort ekki sé varhugavert að blanda saman starfsemi fjárfestingarbanka og viðskiptabanka segir Skúli mikilvægast að grunnurinn sé traustur og áhættustýringu sé vandlega framfylgt .
" Það er alls ekki algilt að þetta tvennt geti ekki farið saman .
Ég sé marga kosti við það að reka þetta undir sama þaki .
Það eru sömu viðskiptavinirnir , sem við höfum verið að sækja í , sem vilja nýta sér þjónustu báðum megin .
En ég tel hins vegar rétt til langs tíma , eftir því sem bankinn stækkar og dafnar , að skynsamlegt geti orðið að aðskilja þetta með einhverjum hætti og það myndi auðvelda fjármögnun beggja sviða , hvors um sig .
En það er ekki á dagskrá núna .
" Nýir hluthafar MP banka eru um 40 talsins og á meðal þeirra eru Rowland-fjölskyldan , eigendur Banque Havilland , áður Kaupþings í Lúxemborg , sem og Joseph Lewis , eigandi Tavistock Group , sem á meðal annars enska úrvalsdeildarliðið Tottenham .
En hvernig kom það til að þessir erlendu fjárfestar komu um borð ? " Ég var lítill viðskiptavinur Kaupþings í Lúxemborg þegar hann fór á hliðina og Rowland-fjölskyldan steig inn í kjölfarið , " segir Skúli .
" Ég vildi vita hvaða fólk það væri áður en ég héldi viðskiptunum áfram og eftir þau kynni sá ég enga ástæðu til að breyta mínum hag .
Það má kannski nefna það sérstaklega út af umræðunni að Rowland-fjölskyldan hefur sem ráðandi eigandi Banque Havilland unnið undir ströngu eftirliti eftirlitsaðila í Lúxemborg og Seðlabankans í Lúxemborg , en slíkt eftirlit er mjög strangt á þessu svæði , og þau hafa staðið sig mjög vel eftir að þau tóku við bankanum .
Þegar ég fór að skoða þetta verkefni fannst mér strax álitlegur kostur að fá um borð erlenda fjárfesta .
Við sáum fyrir okkur að þeir gætu verið með 20 til 25% hlut samanlagt , án þess að neinn einn ætti að vera of ráðandi , ekkert frekar en innlendir aðilar .
Rowland-fjölskyldan tók strax vel í það og var sannfærð um að grunnþættirnir í íslensku efnahagslífi væru þrátt fyrir allt traustir í ljósi þeirra auðlinda sem við búum yfir .
Ég hef unnið töluvert með lögfræðingnum Robert Raich í Kanada , en hann er óskyldur Rowland og Lewis og hefur oft komið til Íslands ásamt félögum sínum .
Þetta er lítill hópur sem hefur fjárfest saman og hafði oft beðið mig um að láta sig vita ef góð tækifæri byðust á Íslandi .
Lewis kom mjög seint inn í ferlinu .
Við ætluðum okkur að leggja fimm milljarða í bankann , eins og við kynntum á sínum tíma .
En þegar við höfðum fjármagnað hlutafjáraukninguna nefndi Rowland það fyrir tilviljun við Lewis að hann ætlaði sér að taka þátt í hlutafjáraukningu banka á Íslandi og Lewis sýndi því áhuga .
Fjárfestingarfélag hans á í yfir 170 félögum um allan heim og hann hefur verið óhræddur við að fara inn á svæði þar sem aðstæður eru eins og á Íslandi , undirliggjandi góðar framtíðarhorfur og tímabundið vandræðaástand .
Ég kynnti þetta fyrir þeim og þeir fengu innan við viku til að taka ákvörðun .
Og ég segi alveg eins og er að ég bjóst ekki við að fagfjárfestir gæti tekið ákvörðun svona hratt um að fjárfesta í banka á Íslandi undir þessum kringumstæðum .
Það kom því skemmtilega á óvart .
Það er ekki síst gaman að segja frá því að Lewis sjálfur , sem er rúmlega áttræður , hefur verið að hringja í mig á kvöldin og spyrja í smáatriðum út í gjaldeyrishöftin og efnahagsmálin almennt .
Hann hefur kynnt sér málin ótrúlega vel og það er magnað að hann skuli sjálfur setja sig inn í þau , þegar horft er til þess hversu lítil fjárfestingin er á hans mælikvarða , en hann á eignir upp á hundruð milljarða í krónum talið um allan heim .
" Skil tortryggni út í bankana Það hafa vaknað spurningar um hvort einhverjir aðrir kunni að vera á bak við fjárfestingarnar í MP banka , en Skúli neitar því alfarið .
" Það er útilokað að maður eins og Lewis leppi fyrir nokkurn mann .
Við fengum fulltrúa frá Tavistock í stjórn félagsins , Mario Espinosa , sem er lögfræðingur með meistaragráðu frá Harvard og tók meðal annars þátt í að aðstoða yfirvöld í Mexíkó í gjaldmiðlakreppunni á tíunda áratugnum .
Varðandi Rowland-fjölskylduna þá hefur hún verið ein ríkasta fjölskylda Bretlands í áratugi og í raun er þetta smávægileg fjárfesting fyrir hana .
Það er fráleitt að þessir aðilar standi í slíku fyrir ekki hærri upphæðir .
Og að gefnu tilefni hef ég aldrei hitt og hvað þá rætt við Sigurð Einarsson eða Hreiðar Má Sigurðsson , þannig að ég fullyrði að það er fráleitt að þeir komi nálægt þessu á neinn máta , hvorki þeir né aðrir .
En hinsvegar skil ég vel tortryggni manna út í bankana og að menn skuli spyrja sig af hverju í ósköpunum einhver heilvita maður ætti að hafa áhuga á að koma að bankastarfsemi á Íslandi við núverandi aðstæður .
Ég hef spurt sjálfan mig að því hvað ég sé að koma mér út í en mín reynsla er sú að það sé kannski einmitt í krísum sem tækifærin skapast .
Og það er alveg ljóst að það er mun gáfulegra að kaupa banka í dag heldur en árið 2007 , þó að allir hafi lofað slíka fjárfestingu á þeim tíma og matsfyrirtækin hafi sagt allt í fínu lagi .
Jafnframt tel ég löngu tímabært að við tökum okkur tak og horfum fram á veginn .
" Það stóð til að Samherji tæki þátt í yfirtökunni á MP banka , gengið hafði verið frá því formlega , en svo dró Samherji sig út .
Ollu samstarfsörðugleikar því ? " Nei , ég ber gríðarlega virðingu fyrir því sem Samherjamenn hafa byggt upp af krafti og dugnaði , hef ekkert nema gott um það að segja .
Við vorum kannski ekki alveg með sömu sýn á öllum málum en það voru engir stórkostlegir árekstrar eða vandamál ; þeir einfaldlega ákváðu að draga sig í hlé og aðrir héldu ótrauðir áfram .
Ég hefði gjarnan viljað sjá þá með í hópnum en úr því varð ekki og það breytti engu um heildarniðurstöðuna .
" Hann segir að ekkert eitt atriði hafi gert útslagið .
" Þetta þróaðist með okkur í umræðunni um ákveðin stefnumál .
Nú eru þessir 5,5 milljarðar fullfjármagnaðir og búið að greiða þá inn í reiðufé í bankann .
Það er því búið að loka hringnum .
Þetta er fyrsta skrefið , við munum leita leiða til að efla bankann enn frekar og stefnum að skráningu innan þriggja ára .
" Fengur að fá Þorstein Eignum MP banka var skipt upp þannig að eignirnar í Úkraínu tilheyra eignarhaldsfélagi í eigu gömlu hluthafanna en starfsemin á Íslandi og í Litháen er alfarið í eigu nýju hluthafanna .
Svar Skúla er stutt er hann er spurður hvort ekki hafi verið áhugi hjá nýju hluthöfunum fyrir eignunum í Úkraínu .
" Nei .
" En hvað um Litháen ? " Í Litháen rekum við lítið útibú með fjárfestingabankastarfsemi og lífeyrissjóðafélagi sem hefur gengið ágætlega .
Það hefur vaxið og dafnað vel , lífeyrissjóðsgreiðslur eru tiltölulega nýtilkomnar í Litháen og við munum halda áfram að sinna því .
" Það vekur athygli að Þorsteinn Pálsson , fyrrverandi forsætisráðherra , ritstjóri og sendiherra , hefur verið ráðinn stjórnarformaður MP banka , en hann hefur enga reynslu af bankarekstri .
" Það var gríðarlegur fengur að fá Þorstein í hópinn , " segir Skúli .
" Ég lagði mikið upp úr því strax í upphafi , þegar við kynntum málið fyrir fjárfestum , að hlutirnir yrðu gerðir öðruvísi en hingað til , þar með talið að meirihluti stjórnar yrði skipaður óháðum og stjórnarformaður yrði óháður .
Þó að Þorsteinn hafi ekki reynslu úr bankaheiminum sem slíkum hefur hann mikla og víðtæka reynslu úr stjórnsýslunni , er lögfræðingur að mennt og gríðarlega traustur og vandaður í einu og öllu .
Ég hef sagt við Þorstein að þó að við séum ekki alltaf sammála beri ég og hafi alltaf borið virðingu fyrir því sem hann hefur skrifað eða lagt til .
Ég held að flestir séu sammála um að hann lætur ekkert frá sér nema að vel ígrunduðu máli .
Og að hafa slíkan stjórnarformann , sem hefur yfirumsjón með stjórninni og þar af leiðandi bankanum í heild sinni , er gríðarlega mikils virði .
" Heimurinn var fljótur að jafna sig Ég ólst upp í Svíþjóð en flutti heim á unglingsaldri , fór fyrst í Hagaskóla og svo í MH , " segir Skúli Mogensen sem er fæddur árið 1968 .
" Ég er þar af leiðandi KR-ingur .
Ég fór svo sem skiptinemi til Bandaríkjanna og hef enn ekki jafnað mig á því , ef marka má orð móður minnar , því þar fékk ég viðskiptabakteríuna .
Ég bjó hjá frumkvöðli í San Diego í Kaliforníu og það opnaðist nýr heimur fyrir mér .
" Skúli var um tvítugt þegar hann stofnaði Oz með Guðjóni Má Guðjónssyni sem var enn yngri eða sautján ára .
" Ég byrjaði í heimspeki í Háskóla Íslands og hef alltaf haft á stefnuskránni að setjast aftur á skólabekk á gamals aldri og klára hana , en ég hætti á öðru ári og helgaði Oz alla krafta mína .
" – Mér skilst þú hafir fjárfest í hlutabréfum þegar í menntaskóla ? " Já , það gekk á ýmsu og magnað hversu margt hefur breyst .
Þegar ég fór út árið 1985 voru höft sem kváðu á um að Íslendingar mættu ekki eiga eða fjárfesta í hlutabréfum erlendis .
En ég fór með spariféð með mér , það var svolítið flókið ferli þó að þetta væru ekki háar upphæðir , og stofnaði reikning hjá miðlara 17 ára gamall .
Þetta var það frumstætt á þessum tíma að þegar heim var komið þurfti ég að reiða mig á þriggja daga gömul Wall Street Journal-blöð í Eymundsson .
Ef eitthvað mikið var að gerast hringdi ég í miðlarann , það var dýrt að hringja á þeim tíma , eða lét hann hringja í mig .
Seinna sá ég að miðlarinn þjónustaði mig vel , því fjölskyldan sem ég bjó hjá úti var efnafólk og ég naut góðs af því .
En á þeim tíma fannst mér ég vera stór viðskiptavinur .
Það má segja að ég hafi fjárfest í hlutabréfum alveg síðan þá og fylgst náið með mörkuðum .
" – Umhverfi fyrirtækja átti eftir að breytast mikið ? " Á þessum tíma voru engir áhættufjárfestingarsjóðir til hér á landi og þekking á slíkum fjárfestingum takmörkuð .
Það var því með ólíkindum hvað atburðarásin varð hröð .
Rifjað var upp um daginn að MP banki er í sama húsnæði og Kaupþing var í árið 2000 en þá var eigið fé Kaupþings 4,6 milljarðar og við erum að leggja 5,5 milljarða inn í MP banka .
Við lítum á það sem tiltölulega lítinn banka en sjö árum seinna hafði eigið fé Kaupþings rúmlega hundraðfaldast og var komið yfir 500 milljarða .
Það er ævintýraleg aukning og gefur auga leið að slíkt á sér ekki stað nema teflt sé ansi djarft .
En ég held líka að það eigi eftir að koma á daginn að bankarnir gerðu margt gott framan af og það var sorglegt að sjá kerfið fara á hliðina .
Mér finnst líka leitt að talað sé niður til þess öfluga fólks sem vann yfirleitt mjög gott starf hjá bönkunum .
Það er reynslunni ríkara og á framtíðina fyrir sér .
" – Það töpuðu margir á Oz á gráa markaðnum á sínum tíma .
" Við tókum aldrei þátt í viðskiptum á gráa markaðnum .
Forsagan var sú að það vakti töluverða athygli þegar japanskir fjárfestar fjárfestu í Oz um 1996 og svo fórum við að vinna með símafyrirtækinu Ericsson árið 1997 sem fjárfesti myndarlega í Oz eða fyrir 13 milljónir dollara árið 1999 .
Um þetta leyti var mikil pressa á okkur að hleypa innlendum fjárfestum að .
Við ræddum við alla banka á Íslandi og FBA og Landsbankinn komu með hagstæðasta tilboðið .
En það var hlutafjáraukning og við Guðjón seldum aldrei neitt einasta hlutabréf á markaðnum , hvorki þá né nokkurn tíma síðar .
Við seldum eingöngu bréf til erlendra fagfjárfesta og innlendra fjármálastofnana en af því eftirspurnin var mikil seldu bankarnir til sinna viðskiptavina og þannig myndaðist þessi grái markaður .
Það var mjög óheppilegt að almenningur skyldi fara inn á þennan markað þó að einhverjir högnuðust því bréfin sveifluðust mikið .
Og auðvitað var sárt að horfa á vini , vandamenn og fjölskyldu tapa á þessum viðskiptum .
En það var aldrei okkar markmið að skrá þessi bréf eða að almenningur tæki þátt í viðskiptum með þau .
" – Ég hef heyrt það frá fyrrverandi starfsmönnum Oz að fólk komi oft til þeirra og spyrji í hverju Oz hafi eiginlega sérhæft sig ? " Það er von þú spyrjir , " segir Skúli og hlær .
" Við vorum náttúrlega ungir og brattir og kannski má segja að stærstu mistök Oz framan af hafi verið að vera iðulega á undan markaðnum , áður en almenningur hafði tæknilega getu til að fylgja því eftir .
Í fyrsta fasa vorum við með framsæknar þrívíddarlausnir og eingöngu öflugustu tölvur réðu við þær sem þýðir að markhópurinn var mjög afmarkaður .
Við fengumst áfram við samskiptalausnir og næst fórum við á farsímamarkaðinn með tækni sem greiddi fyrir samskiptum í rauntíma á milli tölvu og farsíma , í raun " instant messaging " sem síðan varð allsráðandi .
Oz var í fremstu röð og þróaði vöruna iPulse í samstarfi við Ericsson sem náði vinsældum á Íslandi .
Stærstu mistökin þá voru að reiða sig of mikið á Ericsson , þrátt fyrir að það væri eitt stærsta fyrirtæki á Norðurlöndum , því þegar netbólan sprakk lenti Ericsson í hremmingum , eins og meira og minna öll símafyrirtæki í heiminum , og fækkaði starfsmönnum sínum úr 120 þúsund í 50 þúsund og hlutabréf í félaginu lækkuðu um 97% .
Það bitnaði samstundis á okkur því þeir sögðu upp samningnum og fyrir vikið lækkuðu tekjur okkar á einni nóttu um 95% .
Þá störfuðu 250 hjá Oz í Svíþjóð , Boston og á Íslandi og þeim fækkaði á endanum í 20 .
Það er það erfiðasta sem ég hef glímt við .
" – Oz fluttist svo til Kanada ? " Sumarið 2002 vorum við komin með litla starfsstöð þar og reyndum að bjarga því sem bjargað varð .
Fjárfestingar í tæknigeiranum voru takmarkaðar og fjárfestar brenndir .
Veturinn 2002-3 varð ljóst að við næðum ekki að fjármagna okkur , Landsbankinn hafði veitt félaginu lánalínu og úr varð að hann tók félagið yfir .
Þar með þurrkaðist út hlutaféð , hlutur minn og annarra , og það voru gríðarleg vonbrigði .
Landsbankinn stofnaði nýtt félag í Kanada og ákvað að láta reyna á það hvort hægt væri að endurreisa félagið .
Í lok árs 2003 vildi Landsbankinn ekki veita frekari fjármögnun .
Þá tókum við okkur til , ég og tíu samstarfsmenn , neituðum að gefast upp og tókum yfir félagið .
Það myndaðist mikil stemning því við höfðum trú á þessu og við unnum launalaust fyrsta árið til að láta enda ná saman .
Það markaði tímamót að við breyttum um stefnu og í stað þess að fara í samkeppni við risana á símamarkaðnum ákváðum við að nota þekkingu okkar til að hjálpa þeim að komast inn á farsímamarkaðinn .
Við náðum fljótlega góðum viðskiptasamböndum og það kom á daginn að netið var aldrei nein bóla , netnotkun hefur farið fram úr bjartsýnustu spám frá fyrstu dögum og það sama gildir um farsíma en það voru verðlagning fjárfesta og væntingar sem fóru úr böndum .
Þegar fjárfestar áttuðu sig á því var ótrúlegt hvað heimurinn var fljótur að jafna sig .
Það vita allir að við seldum Oz til Nokia fyrir himinháar fjárhæðir en það hefur ekki komið fram að við fjármögnuðum fyrirtækið á árunum 2004 til 2007 með rúmlega 60 milljónum dollara eða 6 milljörðum króna á núverandi verðlagi .
Það var áhættufjármögnun frá öflugum fjárfestum , til dæmis CDP , einum stærsta lífeyrissjóði Kanada , og áhættufjárfestingasjóði T-Mobile .
Það var leitt að fyrsti fasinn gekk ekki eftir á Íslandi , en ég leyfi mér að fullyrða að það hefði verið útilokað fyrir okkur að sækja slíkt áhættufjármagn ef við hefðum verið þar áfram .
Fyrir vikið fórum við úr 20 starfsmönnum aftur í 250 , við seldum og dreifðum lausnum okkar í yfir 100 milljónir farsíma , vorum með milljarða færslna á mánuði í gegnum okkar kerfi , og tengdumst helstu risunum á markaðnum eins og Microsoft , Google og Yahoo .
" – Seldi Landsbankinn ykkur Oz fyrir slikk ? " Félagið hafði reynt að endurfjármagna sig og það hafði ekki tekist þrátt fyrir að Landsbankinn hefði lagt inn töluvert fjármagn .
Ég hvatti bankann eindregið til að halda því áfram en get vel skilið að á þessum tíma var Ísland að komast aftur á skrið , auk þess sem hlutverk banka er ekki að eiga tölvufyrirtæki í Kanada , ekki frekar en ritfangaverslanir , gosverksmiðjur eða þann fjölda fyrirtækja sem þeir sitja uppi með í dag .
Við keyptum Oz að hluta til með eingreiðslu , en aðallega með hlutdeild af framtíðarvirði félagsins .
Þannig að þegar við fengum fjármögnun á árunum 2004 og 2005 fékk Landsbankinn hlutdeild í því og þar með sitt til baka .
" – Talað er um vináttu ykkar Björgólfs Thors í þessu sambandi ? " Við höfum verið vinir lengi , allt frá unglingsárunum vestur í bæ , höfum skemmt okkur vel saman , verið góðir félagar alla tíð og erum enn .
En sökum þess að ég hef verið í Kanada í tíu ár og hann í Bretlandi og Rússlandi og fleiri stöðum höfum við ekki verið í neinum viðskiptatengslum í tíu ár .
Það er því alrangt að hann hafi verið með hlutdeild í Oz og gjörsamlega fráleitt að hann sé viðriðinn þessi bankakaup .
" Vítahringur innri deilna Skúli Mogensen gagnrýnir stefnu eða öllu heldur stefnuleysi íslenskra stjórnvalda .
" Auðvitað veit ég vel að aðstæður í efnahagslífinu hafa verið gríðarlega erfiðar , en hins vegar hef ég stundum vitnað í Scott McNealy , stofnanda Sun , sem sagði aðeins eitt verra en slæma ákvörðun , og það væri engin ákvörðun , " segir hann .
" Og því miður virðist stjórnkerfið vera fast í vítahring innri deilna , sem dyljast engum , og það hefur neikvæð áhrif á ákvarðanatöku og trúverðugleika – og festa í stefnumálum verður mjög lítil .
" Rótleysi og óvissa Hann segir ömurlegt að horfa upp á þetta stefnuleysi á sama tíma og þjóðin þurfi á afgerandi forystu að halda .
" Það skiptir mig ekki öllu máli hver stýrir skútunni , svo framarlega sem kúrsinn er tekinn og við fáum einhverja vissu um það hvað næstu ár bera í skauti sér .
Það er rótleysið og óvissan , hvort sem er í sjávarútvegi , skattamálum , atvinnumálum eða menntamálum , sem dregur kjarkinn úr þjóðinni .
Þegar óljóst er hvað næsta ár ber í skauti sér blasir við að það hlýtur að ganga treglega að laða að fjárfestingu í uppbyggingarstarfið .
" Og Skúli tekur dæmi af því , þegar hann stofnaði fjárfestingarfélagið Títan á Íslandi .
" Skömmu síðar horfði ég á Steingrím J. Sigfússon fjármálaráðherra koma með yfirlýsingu um skattastefnu stjórnvalda í sjónvarpinu : " You ain ' t seen nothing yet ! " Ég neita því ekki , að það fór um mann .
Það er mikilvægt að draga úr þessari óvissu sem allra fyrst .
" Þurfum erlent fjármagn Og það er afar mikilvægt fyrir íslenskt efnahagslíf að fá inn erlenda fjárfestingu í meira mæli .
" Tvímælalaust , " segir Skúli , " og í hóflegri blöndu við innlenda fjárfesta .
Ég er algjörlega sammála því , að okkur ber rík skylda til að varðveita auðlindir okkar og eigum ekki að selja þær frá okkur undir neinum kringumstæðum .
Ég tel hins vegar heilbrigt og eðlilegt að við löðum að innlent og erlent fjármagn til þess að efla atvinnulífið , hvort sem það eru virkjanir eða skynsamleg nýting á auðlindum okkar .
Það eru margar leiðir til þess , hvort sem fjármögnunin er bundin verkefnum eða er í formi eignarhalds ; hún getur til dæmis verið takmörkuð að einhverju leyti , falið í sér endurkauparétt eða verið án takmarkana , sem ég held að eigi best við í flestum tilvikum .
Það munaði mikið um það , þegar við komum fótunum aftur undir Oz í Kanada , að stjórnvöld þar taka nýsköpunarfyrirtækjum opnum örmum og styðja við þau á margvíslegan máta .
Annars hefðum við aldrei komist í gegnum þessar hremmingar .
Það þarf að skapa umhverfi á Íslandi , sem hvetur til þess að lífeyrissjóðir og fjármagnseigendur taki virkan þátt í atvinnulífinu og fjárfesti í því .
Þá óttast ég það ekki , þó að við hleypum erlendu fjármagni inn í landið , og tel það einungis af hinu góða .
Það er margsannað , að langtímahagsmunir fjárfesta , starfsfólks , viðskiptavina , umhverfisins og samfélagsins fara saman .
Það getur aldrei verið hagur fjárfesta að ganga á hlut starfsmanna sinna eða umhverfis til lengri tíma .
Samkeppnin er einfaldlega orðin það mikil um fjármagn , að ef Íslendingar leggja enga rækt við það , þá leitar það annað – og það gerist hratt .
" Andvígur aðild að ESB Hann bætir við ómyrkur í máli : " Án fjármagns byggjum við ekki upp þekkingarsamfélag , nýsköpun eða fjölbreytni í atvinnulífinu og þá losnum við ekki við atvinnuleysið .
Ég held það sé ekki heppilegt að aðgreina of mikið innlent og erlent fjármagn , heldur horfa til þess hvort þekking og reynsla kemur með fjármagninu .
Kanadískir bankar komust vel frá hruninu og sú spurning hlýtur að vakna hvort við hefðum komist betur frá því með reyndari fjárfesta – er það hugsanlegt ? " Þrátt fyrir að Skúli vilji rýmka fyrir erlendum fjárfestingum er hann gagnrýninn á mögulega aðild Íslands að Evrópusambandinu .
" Því miður gilda lögmál stærðfræðinnar ekki um pólitík eða gjaldmiðla , " segir hann .
" Ef Ísland gengi í ESB við núverandi kringumstæður , eins og ástandið er þar , þá værum við að margfalda tvo mínusa og útkoman væri ekki plús heldur tvöfaldur hausverkur .
Það sama gildir um gjaldmiðilinn , ESB á í miklum vandræðum með evruna og þó að krónan sé síður en svo gallalaus held ég að hún geti reynst okkur ágætlega , svo fremi við styrkjum hagstjórnina og eflum innviði okkar .
Ég tel reyndar að til langs tíma litið sé sennilega heppilegra að fá nýjan gjaldmiðil , en þá er ég að horfa meira en tíu ár fram í tímann .
Það á ekki við í dag .
" 