Að kvöldi 16. apríl 1960 hélt bandaríski rokktónlistarmaðurinn Eddie Cochran síðustu tónleikana í Bretlandstúr sínum í Hippodrome-leikhúsinu í Bristol .
Að því búnu stökk hann rakleiðis upp í leigubíl sem flytja átti hann og föruneyti hans til Lundúna , þaðan sem Cochran hugðist fljúga heim til Bandaríkjanna og verja páskunum í faðmi sinna nánustu .
Það fór á annan veg .
Laust fyrir miðnætti missti leigubílstjórinn stjórn á bílnum , sennilega vegna sprungins hjólbarða , og skall á ljósastaur í litlum bæ , Chippenham .
Bílstjórinn og farþegarnir þrír slösuðust allir .
Söngvarinn Gene Vincent hlaut nokkur brotin rifbein , viðbein og áverka á fæti og ástkona Cochrans , lagahöfundurinn Sharon Sheeley , mjaðmagrindarbrotnaði .
Alvarlegustu áverkana hlaut þó Cochran sjálfur , á höfði , en hann kastaðist út úr bílnum .
Hann var fluttur í ofboði á spítala í Bath en ekki tókst að bjarga lífi hans .
Eddie Cochran lést á þessum degi fyrir 51 ári , hann var 21 árs að aldri .
Flogið var með jarðneskar leifar Cochrans heim til Bandaríkjanna , þar sem hann var lagður til hinstu hvílu í Cypress , Kaliforníu , 25. apríl 1960 .
Cochran var rokkelskum harmdauði .
Þrátt fyrir ungan aldur hafði hann skipað sér í framvarðarsveit rokksins með lögum á borð við " Summertime Blues " , " C ' mon Everybody " og Somethin ' Else " , ekki síst í Bretlandi .
Hann var álitinn eiga bjarta framtíð fyrir höndum .
Raunar jukust vinsældir Cochrans við andlátið en fjöldi laga var gefinn út eftir dauða hans , meðal annars " Three Stars " sem Cochran tileinkaði vinum sínum The Big Bopper , Ritchie Valens og Buddy Holly , sem látist höfðu í flugslysi rúmu ári áður .
Árið 1988 var " C ' mon Everybody " endurútgefið í Bretlandi og komst alla leið í fjórtánda sæti vinsældalistans , 28 árum eftir fráfall söngvarans .
Meðan hann lifði var Cochran stundum gagnrýndur fyrir að herma eftir söngstíl kóngsins , Elvis Presley , en hann hafði margt fleira til brunns að bera , var framsækinn gítarleikari og spilaði einnig á trommur og bassa , ef þannig lá á honum .
Cochran þótti með líflegustu mönnum á sviði og lagði þar línurnar fyrir næstu kynslóðir .
Áhrif Cochrans á rokksöguna eru óumdeild .
Listamenn á borð við Bítlana , The Who , Rolling Stones og Jimi Hendrix tóku lög hans upp á sína arma og síðar Van Halen , Sex Pistols og Motörhead .
Hermt er að Paul McCartney hafi á sínum tíma fengið inngöngu í sveit Johns Lennons , The Quarrymen , vegna þess að hann kunni að syngja og leika lag Cochrans , " Twenty Flight Rock " .
Pete Townshend úr The Who hefur lýst því yfir að gítarleikur Cochrans hafi haft djúpstæð áhrif á sig .
Sömu sögu má segja um George Harrison sem elti Cochran milli tónleikastaða í Bretlandi árið 1960 .
Annar aðdáandi sem hitti Cochran á tónleikaferðinni 1960 var Marc nokkur Bolan , þá tólf ára , sem fékk meðal annars að bera gítarinn hans út í bíl fyrir ferðina örlagaríku .
Bolan varð síðar forsprakki T. Rex og hlaut á endanum sömu örlög og átrúnaðargoðið , lést í bílslysi skömmu fyrir þrítugsafmæli sitt árið 1977 .
Leigubílstjórinn þetta örlagaríka kvöld 1960 , George Martin , var dæmdur fyrir ógætilegan akstur , sat inni í sex mánuði og var sviptur ökuréttindum í fimmtán ár .
Gene Vincent átti um sárt að binda eftir slysið .
Hann gekk haltur upp frá því og hallaði sér í auknum mæli að flöskunni .
Vincent lést af völdum magasárs árið 1971 , aðeins 36 ára að aldri .
Hans er helst minnst fyrir ofursmellinn " Be-Bop-A-Lula " sem kom út árið 1956 .
Sharon Sheeley starfaði um tíma áfram við lagasmíðar í Bandaríkjunum , meðal annars ásamt Jackie DeShannon , áður en hún dró sig í hlé frá tónlistinni .
Sheeley andaðist árið 2002 , 62 ára að aldri .
Banamein hennar var heilablæðing .
orri@mbl.is 