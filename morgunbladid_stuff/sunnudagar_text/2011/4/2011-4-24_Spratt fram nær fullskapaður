Ekki er lengur spurt hvort Romelu Lukaku komi til með að halda innreið sína í ensku knattspyrnuna heldur hvenær .
Þessi hamrammi táningur er nú að ljúka sinni annarri leiktíð hjá Anderlecht í heimalandi sínu , Belgíu , og ekki þarf þjálfuð augu til að sjá að hann er vaxinn upp úr þeirri ágætu deild – enda þótt Lukaku verði ekki átján ára fyrr en í næsta mánuði .
Sparkspakir reikna raunar með því að stærstu félögin í Englandi muni bera víurnar í miðherjann þegar í sumar , Manchester United , Manchester City , Chelsea , Arsenal og Liverpool .
Menn hafa gert því skóna að Chelsea hafi flest tromp á hendi enda hefur Lukaku þegar verið myndaður í búningi félagsins og skoðað höfuðstöðvar þess , Stamford Bridge .
" Ég hef aldrei dregið fjöður yfir þá staðreynd að Chelsea-menn eru mínir menn í ensku knattspyrnunni , " sagði ungi maðurinn nýlega við netmiðilinn Goal.com , " en ekki er þar með sagt að ég fari endilega þangað .
Mig dreymir um að leika fyrir stórt félag og það eru fleiri en Chelsea sem uppfylla þau skilyrði í Englandi .
Stóru félögin fimm koma öll til greina og Tottenham er líka merkilegt félag .
" Vill feta í fótspor Drogbas Annað sem vinnur með blástökkunum á Brúnni er hrifning Lukakus af Didier Drogba .
Fílabeinsstrendingurinn er átrúnaðargoð hans .
" Pabbi [ Roger Lukaku ] var mín fyrsta fyrirmynd en hann var liðtækur leikmaður þegar ég var lítill .
Í seinni tíð eru það Cristiano Ronaldo og Didier Drogba .
Eftir því sem leikskilningur minn vex sé ég mig betur í Drogba .
Við höfum sambærilega hæfileika og mig dreymir um að feta í fótspor hans .
" Þeir félagar hafa þegar rætt málin – fyrir tilviljun .
" Ég var á æfingu með belgíska landsliðinu skömmu eftir sautján ára afmæli mitt þegar Vincent Kompany rétti mér símann .
Það var Didier Drogba .
Það var tilfinningaþrungin stund .
Við spjölluðum saman í tæpan hálftíma og ég spurði hann spjörunum úr .
" Spurning hvort húsbændur Kompanys hjá Manchester City kunni honum þakkir fyrir þetta uppátæki .
Hitt er svo annað mál hvort Didier Drogba verði yfir höfuð á Brúnni í haust .
Hermt er að José Mourinho , sparkstjóri Real Madrid , hafi líka augstað á pilti .
Ekki stefnir hann þó skónum þangað .
" Ég dáist að José Mourinho og Real Madrid er frábært félag en England er landið fyrir mig .
Boltinn þar fellur best að mínum stíl , ég er sterkur , öskufljótur og vinnusamur .
" Lukaku kom eins og stormsveipur inn í efstu deild í Belgíu á liðinni leiktíð .
Gerði 19 mörk í 45 leikjum fyrir Anderlecht og varð markakóngur .
Í vetur hefur hann haldið uppteknum hætti , skoraði 17 mörk í 39 leikjum fyrir liðið .
Væntingarnar eru miklar og þegar mörkin þornuðu upp um tíma í vetur var Lukaku látinn hafa það óþvegið í fjölmiðlum .
Ariël Jacobs knattspyrnustjóri bar þó blak af sínum manni , sagði hann ennþá að læra sitt fag .
Sjálfur tekur Lukaku undir það .
" Ég á heilmargt ólært .
Ég er örvfættur og þarf að bæta hægri fótinn , kollspyrnur mínar og að spila með bakið í markið .
En þetta kemur – ég er bara krakki .
" Með sparkið í blóðinu Romelu Lukaku fæddist í Antwerp í Belgíu 13. maí 1993 .
Hann er af kongósku bergi brotinn en faðir hans , Roger Lukaku , flutti til Belgíu til að leika knattspyrnu árið 1990 .
Hann lék landsleiki fyrir hönd Zaire .
Yngri bróðir Romelus , Jordan , sextán ára , leikur nú með varaliði Anderlecht .
Stæðilegur vöxturinn gjöf frá almættinu Belgar mega muna sín fífil fegri á sparkvellinum , léku síðast á stórmóti 2002 , HM í Japan og Suður-Kóreu .
Nú vona þeir að þeim galeiðuróðri sé að ljúka með ungum og vaxandi leikmönnum á borð við Vincent Kompany , Simon Mignolet , Axel Witsel , Moussa Dembélé , Eden Hazard og Romelu Lukaku .
Liðið hefur farið ágætlega af stað í erfiðum riðli með Þjóðverjum , Tyrkjum og Austurríkismönnum í undankeppni EM og setur stefnuna á úrslitamótið sem fram fer í Póllandi og Úkraínu á næsta ári .
Lukaku var fyrst valinn í landsliðið fyrir rúmu ári , sextán ára gamall , og hefur varið heiður þjóðar sinnar níu sinnum í leik og gert tvö mörk , bæði í vináttuleik gegn Rússum í nóvember í fyrra .
Lukaku hefur vakið mikla athygli fyrir sterklegan vöxt og í viðtalinu við Goal.com er hann spurður hvort hann ali manninn löngum stundum í gymminu .
" Nei , ég lyfti aldrei lóðum .
Vöxtur minn er gjöf frá Guði eða eins og þeir segja í Frakklandi : Þetta er í vatninu , " segir Lukaku en til gamans má geta að hann talar fjögur tungumál og er að læra það fimmta .
