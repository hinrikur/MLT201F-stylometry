Jack Wilshere , nýja vonarstjarnan í ensku knattspyrnunni , kynti í vikunni undir umræðu sem við Íslendingar tókum góðan snúning á síðastliðið haust : Eiga sparkendur sem hafa haslað sér völl í a-landsliðum þjóða sinna að taka þátt í lokakeppni Evrópumóts landsliða leikmanna 21 árs og yngri í Danmörku í sumar ? Wilshere , sem fyrr á sparktíðinni hlaut eldskírn sína með a-landsliðinu , hefur lýst yfir vilja sínum til að taka þátt í mótinu en mögulega hafa a-landsliðsþjálfarinn , Fabio Capello , og knattspyrnustjóri Wilsheres hjá Arsenal , Arsène Wenger , aðra skoðun á því máli .
Mikið álag hefur verið á leikmanninum , sem er aðeins 19 ára , í allan vetur og síðasti leikur a-landsliðs Englands fyrir sumarfrí er aðeins átta dögum áður en U-21-mótið hefst .
Skyldi langtímahagsmunum leikmannsins best vera borgið með hvíld í sumar ? Líka með sumarið 2015 ? Viðbúðið er að Wenger sé á því máli .
Alltént brást hann vondur við þegar annar skjólstæðingur hans hjá Arsenal , Theo Walcott , var valinn í U-21 árs lið Englands fyrir lokakeppni EM fyrir tveimur árum .
Walcott , sem varð 22 ára á dögunum og lék sinn fyrsta a-landsleik fyrir fimm árum , er líka gjaldgengur í sumar , líkt og allir sparkendur sem fæddir eru 1. janúar 1988 eða síðar .
EM U-21 árs landsliða er í raun ekkert táningamót en miðað er við að leikmenn hafi verið 21 árs eða yngri þegar undankeppnin hófst 2009 .
Þessar reglur þýða að Wilshere , sem fæddur er í janúar 1992 , er líka gjaldgengur í lokakeppni EM 21-árs landsliða sumarið 2013 og 2015 – að því gefnu að Englendingar skili sér í úrslit .
Annar leikmaður sem sterklega er orðaður við mótið í sumar er Andy Carroll , miðherji Liverpool , en hann er að stíga sín fyrst skref með a-landsliði Englands um þessar mundir .
Umræðan fer fram víðar en á Englandi en á Spáni hefur Sergio Busquets , sem átti fast sæti í a-liði Spánverja sem vann heimsmeistaratitilinn í fyrra , gefið í skyn að hann sé klár í slaginn .
Velta má fyrir sér hvaða erindi leikmaður í þeim gæðaflokki á til Danmerkur bara af því hann er gjaldgengur .
Myndi hann bæta einhverju við sig ? Aðrir , sem leikið hafa með a-liðinu , og koma til álita í 21 árs-liðið eru Javi Martínez , miðvellingur Athletic Bilbao , og Juan Manuel Mata , útherji Valencia , sem skoraði fyrir a-liðið í vikunni .
Danir leggja líka hart að tveimur stálpuðum landsliðsmönnum að leika með yngra liðinu í sumar , annars vegar Nicklas Bendtner , miðherja Arsenal , sem leikið hefur 38 a-landsleiki , og hins vegar Simon Kjær , miðverði Wolfsburg , sem varið hefur heiður þjóðar sinnar 16 sinnum .
Enginn vafi er á því að þessir menn myndu styrkja liðið .
Sama umræða hlýtur að koma upp í Sviss , hafi hún ekki gert það nú þegar , en Svisslendingar , sem leika með Íslendingum og Dönum í riðli , geta teflt fram einum af sínum sterkustu miðherjum , Eren Derdiyok , sem leikur með Bayer Leverkusen .
Að óbreyttu verða Valentin Stocker og Xherdan Shaqiri ( báðir Basel ) með Svisslendingum í sumar .
Öðrum þræði leit að feitum tékka Enda þótt íslensku strákarnir ætli sér stóra hluti fyrir hönd þjóðar sinnar á EM í sumar eru þeir öðrum þræði að hugsa um sýningargluggann sem þeir verða í .
Það hafa nokkrir þeirra þegar staðfest í viðtölum .
Þeir vilja eðlilega komast til stærri liða , í stærri deildum , og flest helstu félög Evrópu verða án efa með útsendara á mótinu .
Sama máli gegnir um leikmenn í hinum liðunum , ef undan eru skildir menn eins og Jack Wilshere , Andy Carroll og Sergio Busquets .
Sparkfróðir vita allt um þá nú þegar .
Tékkum er spáð góðu gengi í sumar og í liði þeirra eru nokkrar af mögulegum stjörnum framtíðarinnar .
Fyrstan skal nefna Tomáš Necid , miðherja CSKA í Moskvu , en hann hefur þegar leikið 21 a-landsleik og skorað í þeim sjö mörk .
Einnig verða þarna að öllum líkindum Adam Hloušek , útherji Kaiserslautern , Jan Morávek , miðvellingur sama félags , og hinn 18 ára gamli Václav Kadlec , framherji Spörtu í Prag , sem þykir mesta efni sem fram hefur komið í Tékklandi um langt árabil .
Í þessu sambandi má einnig nefna Úkraínumennina Yaroslav Rakitskíj , varnarmann Shakhtar Donetsk , og Andríj Yarmolenko , útherja Dynamo Kyiv .
Margir fleiri eru til kallaðir .
Stökkpallur Ríkjandi Evrópumeistarar U-21 árs landsliða eru Þjóðverjar sem kjöldrógu Englendinga í úrslitaleik sumarið 2009 , 4:0 .
Í því liði voru menn sem hafa heldur betur sett svip sinn á a-landslið Þjóðverja síðan , Mesut Özil og Manuel Neuer , sem áður höfðu leiki a-landsleiki , Sami Khedira og Jérôme Boateng .
