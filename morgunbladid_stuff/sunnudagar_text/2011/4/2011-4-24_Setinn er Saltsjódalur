Hleypt hefur verið af stokkunum verkefni sem hverfist um að rannsaka sögu Íslendinga sem tóku mormónatrú og settust að í Utah í Bandaríkjunum á nítjándu öld .
Einn aðstandenda verkefnisins , Kári Bjarnason handritafræðingur , segir mikið og spennandi verk fyrir höndum enda séu mormónar kunnir fyrir að varðveita heimildir .
Orri Páll Ormarsson orri@mbl.is Um miðja nítjándu öld bjuggu á Kirkjubæ í Vestmannaeyjum hjónin Samúel Bjarnason og Margrét Gísladóttir .
Það væri svo sem ekki í frásögur færandi nema fyrir þær sakir að þau tóku sig upp árið 1854 og héldu á vit fyrirheitna landsins , Salt Lake City í Utah , ellegar Saltsjódalsins , eins og landinn kallaði staðinn síðar .
Þessi snauðu bændahjón urðu þar með fyrstu landnemar Íslandssögunnar er stigu fæti sínum í Vesturheim og sneru aldrei aftur .
Nú er hafin rannsókn á sögu þessara merku hjóna og annarra Íslendinga sem gerðust mormónar og sigldu vestur á bóginn en alls settust um fjögur hundruð Íslendingar að í Utah , þar af kom helmingurinn úr Vestmannaeyjum .
Það fer því vel á því að Kári Bjarnason , handritafræðingur á Bókasafninu í Vestmannaeyjum , hafi umsjón með verkefninu ásamt dr. Fred Woods , prófessor við Brigham Young-háskólann í Utah .
Aðkoma Kára að málinu er með þeim hætti að hann hefur í nokkurn tíma unnin að verkefninu " Handritin heim " sem ætlað var að draga saman heimildir úr íslenskum handritum er tengdust einstökum byggðarlögum með sérstakri áherslu á heimabyggðina – Vestmannaeyjar .
Kári segir þessar heimildir liggja ótrúlega víða , meðal annars meðal mormóna í Utah .
Dr. Fred Woods þekkir þá sögu betur en flestir aðrir og hefur oft komið hingað til lands til að fjalla um og rannsaka þessa sögu .
Bók hans , " Eldur á ís " frá árinu 2007 er lykilrit um sögu íslenskra mormóna .
Svaf ekki um nóttina Síðastliðið sumar bauð Sögusetur 1627 Woods að koma á Byggðasafnið í Vestmannaeyjum og spjalla um áhrif hinna vestmanneysku mormóna á Paradísarheimt Halldórs Laxness í tilefni þess að hálf öld var liðin frá útgáfu bókarinnar .
Við þetta tækifæri kynntust Kári og Woods og sá fyrrnefndi fór að sýna prófessornum sitthvað úr sínum fórum sem tengdist sögu Eyjamanna sem urðu mormónar og fluttust utan .
Að sögn Kára þekkti Woods sumt af þessu , annað ekki .
" Morguninn eftir kom Fred að máli við mig .
Sagðist hafa orðið andvaka vegna þess sem ég sýndi honum og lagði til að við hæfum samstarf um frekari rannsóknir á sögu þeirra Íslendinga er fluttust til Utah á árunum 1854 til 1914 , " segir Kári .
Hann lét ekki segja sér það tvisvar og nú er þetta samstarf hafið undir merkjum verkefnisins " Handritin heim " .
Kári segir vonir standa til að um fjögurra ára verkefni verði að ræða þar sem allar heimildir beggja vegna Atlantsála verði að lokum dregnar fram og gerðar aðgengilegar á netinu og í útgáfum .
" Það er sérstaklega ánægjulegt að þetta samstarf sé komið á enda er saga þessara staða , Vestmannaeyja og Utah , samofin með þeim hætti að ekki má gleymast .
Markmiðið er að varpa í fyrsta skipti almennilegu ljósi á upphaf Vesturheimsferða og svara áleitnum spurningum eins og : Hvers vegna fór þetta fólk og hvernig leið því ? Það hefur enginn rótað í þessu áður , " segir Kári en 15. júlí nk. verður verkefninu formlega ýtt úr vör með opnun sýningar á sögu mormóna í Byggðasafni Vestmannaeyja .
Alls fluttu um þrjátíu þúsund Norðurlandabúar til Utah á þessum tíma , eða um þriðji hver sem kom frá Evrópu , og brutu undir sig land sem indíánar réðu yfir áður .
" Áhrif Norðurlandanna á sögu mormóna í Utah eru því gríðarleg , " segir Kári .
Frjór svörður fyrir trúarbrögð Spurður hvers vegna Vestmannaeyingar hafi verið svona fjölmennir í hópi Íslendinga sem héldu á vit ævintýranna í Utah svarar Kári því til að dæmin sýni að eyjarnar hafi löngum verið frjór svörður fyrir trúarbrögð .
" Mormónar , hvítasunnumenn , aðventistar .
Það er hver trúardeildin af annarri sem rekur upphaf sitt hingað , " segir hann .
" Kannski er það nálægðin við dauðann í sjávarplássinu ? Barnadauði var ægilegur í Vestmannaeyjum á þessum tíma og margt af þessu fólki , hafði misst öll sín börn áður en það hélt vestur um haf ..
Nýtt upphaf var því aðlaðandi kostur .
" Óskiljanlegir dýrgripir Hann bætir við að um miðja nítjándu öldina hafi vindar frelsis blásið um Evrópu .
Fjötrar átthaga verið að losna og fjöldi fólks haldið til Bandaríkjanna , síðar Kanada og Ástralíu .
Kári hefur þegar farið í tvígang til Utah að afla heimilda og hefur verið afar vel tekið .
" Afkomendur Íslendinganna liggja á miklu magni af heimildum , dagbókum , bréfum , kvæðabókum , póstkortum og fleiru , sem þeir líta greinilega á sem dýrgripi en geta ekki skilið , þar sem þeir hafa tapað íslenskunni niður fyrir löngu síðan , " segir hann .
Meðan Kári var ytra lausþýddi hann og las úr handritum fyrir fjölda fólks sem margt hvað komst við enda voru látnir ættingjar loksins að segja sögu sína , sumt sem jafnvel var ekki vitað áður enda þótt heimildirnar hefðu verið áratugum saman fyrir framan nefið á afkomendunum .
" Þetta var ógleymanleg lífsreynsla , " segir hann , " og stórkostlegt að heyra sögur þessa fólks .
" Sannkölluð paradís Kári telur að óvíða sé að finna staði sem hafi að geyma jafnmörg órannsökuð íslensk handrit .
Búið sé að þurrausa Evrópu og Kanada en Utah sé að miklu leyti eftir .
" Ætli skýringin sé ekki sú að lítill samgangur var á milli mormónanna vestra og gamla landsins .
Ýmsir litu niður á mormóna .
" Kári segir löngu tímabært að safna heimildum um líf Íslendinga í Utah enda minnki áhugi afkomenda þeirra á þessum heimildum með hverri kynslóðinni , sérstaklega þegar fólkið skilur ekki hvað stendur í þeim .
" Við vonum að við séum aðeins að byrja .
Ég hef fengið styrk , bæði frá háskólanum í Utah og afkomendum vesturfaranna , og mun fara oftar út á komandi misserum til að stunda rannsóknir .
Við höfum dregið upp lista tæplega þúsund aðila sem gætu átt eitthvað í fórum sínum .
Mormónar eru almennt mjög uppteknir af fortíðinni og fyrir vikið hefur vafalaust meira varðveist þarna en gengur og gerist annars staðar .
Utah er sannkölluð paradís okkar sem erum að fást við íslenska menningararfinn .
" Tíundi hver maður lést Engum sögum fer af ferðum Samúels Bjarnasonar og Margrétar Gísladóttur vestur um haf en sporgöngumaður þeirra , Þórður Diðriksson , sem hélt sem leið lá til Utah ári síðar , eða 1855 , skildi á hinn bóginn eftir sig brot úr ferðasögu .
Lagt var af stað yfir hafið seint í júlí 1855 og komið til Kaupmannahafnar um miðjan ágúst .
Tók þá við hálfs árs vinna við að komast til Liverpool er þá var miðstöð flutninga yfir hafið .
Lét Þórður úr höfn þaðan í byrjun árs 1856 .
" Eftir að við lögðum á stað út á Atlantshafið , höfðum við allgott veður fáa daga fyrst , síðan fór veður að spillast , og eftir að við vorum komin nokkur hundruð mílur út á hafið , fengum við mótvind í 14 daga , sem dreif okkur meira og minna til baka á hverjum degi , " skrifar Þórður .
Ferðin til New York tók sjötíu daga og lést tíundi hver maður á skipinu á leiðinni , eða um fimmtíu manns .
Þórður varð aftur að leita sér að vinnu og annað hálft ár leið svo lítt miðaði .
Að lokum var fullunnið fyrir fargjaldi og í ágúst 1856 lagði 220 manna hópur af stað frá Omaha vestur til Utah .
Karlarnir voru látnir draga handvagnana en konurnar ýttu á eftir .
" Það voru um 30 börn í hópnum og voru öll þau , sem gengið gátu , rekin af stað snemma á morgnana í einum hóp , áður en fullorðna fólkið lagði af stað ; og voru sum þeirra aðeins í einni skyrtu með hatt eða eitthvað annað á höfðinu .
Þau máttu til að ganga eins lengi og þau gátu ; það tjáði ekki að kvarta eða gráta ...
Það þótti ekki skemmtilegt að sjá 5 eða 6 ára gömul börn rekin áfram með svipum , sérstaklega ef maður átti þau sjálfur , " skrifar Þórður en svona var arkað í röska þrjá mánuði og kvarnaðist hratt úr hópnum eftir því sem nær dró .
Að lokum komu verklaunin .
Salt Lake City blasti við þar sem stækkandi hópur Íslendinga leitaði gleði annars heims .
