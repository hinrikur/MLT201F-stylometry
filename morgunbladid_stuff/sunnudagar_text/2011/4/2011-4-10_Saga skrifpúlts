Á vegum Þjóðminjasafns Íslands fór fram umfangsmikil fornleifarannsókn í tengslum við endurbætur húsanna á Bessastöðum á árunum 1987-1996 .
Á liðnum árum hefur safnið staðið að viðamikilli úrvinnslu rannsóknarinnar , sem er einn umfangsmesti fornleifauppgröftur sem farið hefur fram hér á landi .
Árangur þeirrar vinnu lítur nú dagsins ljós með útgáfu rannsóknarskýrslna Þjóðminjasafnsins .
Fornleifarannsóknin varpar nýju ljósi á merka sögu Bessastaða , sem nær óslitið frá landnámi til okkar tíma .
Þar bjó Snorri Sturluson á þjóðveldisöld og eftir hans daga sló Noregskonungur eign sinni á staðinn .
Á síðari hluta miðalda sátu fulltrúar konungs á Bessastöðum .
Eftir siðaskipti og við einveldistöku Danakonungs breyttist stjórnsýsla hér á landi talsvert og árið 1688 urðu Bessastaðir embættisbústaður fulltrúa konungs .
Bessastaðastofa var byggð á árunum 1761-66 og árið 1805 fluttist Hólavallaskóli , Lærði skólinn , til Bessastaða og starfaði þar til ársins 1846 .
Árið 1867 eignaðist Grímur Thomsen Bessastaði og bjó þar í tæpa tvo áratugi .
Síðar bjuggu þar hjónin Skúli og Theodóra Thoroddsen allt fram á 20. öld .
Árið 1941 fékk íslenska ríkið Bessastaði að gjöf svo þar mætti verða bústaður ríkisstjóra og síðar forsetasetur .
Á Bessastöðum er margt sem minnir á þessa merku sögu , mannvirki , fornleifar og ýmsir munir .
Hér verður sjónum beint að einum merkum grip , sem tengist menningu og sögu Bessastaða , skrifpúlti Sveinbjarnar Egilssonar ( 1791-1852 ) kennara og rektors Lærða skólans á Bessastöðum og þýðanda Hómerskviðna .
Sveinbjörn var virtur og áhrifamikill fræðimaður á sínum tíma .
Á fullveldisdaginn á liðnu ári var Þjóðminjasafni Íslands og embætti forseta Íslands fært að gjöf hið sögulegt skrifpúlt .
Ættingjar Ragnars Ásgeirssonar , bróður Ásgeirs Ásgeirssonar fyrrverandi forseta Íslands , afhentu skrifpúltið við hátíðlega athöfn á Bessastöðum þar sem því var fundinn viðeigandi staður til framtíðarvarðveislu .
Fer sannarlega vel á því að hýsa skrifpúltið þar .
Varðveislugildi skrifpúlts Sveinbjarnar Egilssonar rektors er ótvírætt enda er það einstakt vegna aldurs , gerðar og merkrar sögu þess .
Við þetta tækifæri var skrifpúltið skráð inn í safnkost Þjóðminjasafns Íslands , sem mun annast varðveislu þess til framtíðar með viðeigandi forvörslu .
Gunnar Bjarnason völundarsmiður gerði púltið upp að frumkvæði gefenda og í samráði við sérfræðinga Þjóðminjasafnsins .
Við afhendingu skrifpúltsins var ástand þess til fyrirmyndar og er sannarlega prýði að því á Bessastöðum , þar sem Sveinbjörn starfaði á sínum tíma .
Þjóðminjasafn Íslands metur mikils að hið merka tveggja alda gamla skrifpúlt Sveinbjarnar Egilssonar hafi nú verið fært þjóðinni enda ekkert sambærilegt skrifpúlt varðveitt í safninu .
Skrifpúltið er af þeirri gerð sem tíðkaðist á fyrri hluta 19. aldar , einfalt í gerð sinni með hirslum í sjálfu borðinu og stendur á fjórum háum fótum .
Við það hefur verið staðið við skriftir og lestur .
Þau skrifpúlt sem varðveist hafa í Þjóðminjasafninu eru mismunandi , allt frá því að vera mjög stór húsgögn með tveimur skápum sem standa samsíða með bili á milli eða minni færanleg púlt , svonefnd ferðaskrifpúlt , sem opnast með hjörum upp á gátt .
Einkenni skrifpúlta er að þau voru jafnan með hallandi borði , svonefndu halloki á hjörum .
Borðið sjálft , hallokið , var jafnframt lok á hirslunni , þar sem hægt var að geyma bækur , pappír og skriffæri .
Á stærri púltunum sem varðveist hafa eru oft skápar ofan á skrifpúltinu til beggja handa og geta slík púlt verið allt að tveir metrar á hæð .
Nokkur slík skrifpúlt frá nítjándu öld eru varðveitt í safninu , sem eiga það flest sammerkt að hafa verið í eigu efnafólks .
Meðal þeirra er skrifpúlt frá 18. öld úr Viðey .
Allnokkur ferðaskrifpúlt eru einnig varðveitt í safninu , meðal annars frá Jóni Sigurðssyni forseta , sem er meðal fjölmargra merkra muna úr fórum hans í Þjóðminjasafninu .
Við skrifpúltið sem nú hefur verið skráð á þjóðminjaskrá hefur Sveinbjörn Egilsson unnið að mörgum þeirra afburðaverka sem eftir hann liggja .
Við afhendingu skrifpúltsins á Bessastöðum var haft á orði að skrifpúltið hefði verið mótsstaður forn-grískrar hámenningar og íslenskrar gullaldarmenningar og er það vart ofsögum sagt .
Á meðan Sveinbjörn Egilsson gegndi kennara- og rektorsembætti vann hann mikið að þýðingum .
Má þar nefna skólaþýðingu á Menón eftir Platón .
Fyrir Fornfræðafélagið , sem hann var stofnfélagi að , þýddi hann Íslendingasögurnar á latínu .
Hann þýddi einnig Snorra-Eddu á latínu og tók saman orðabók yfir íslenskt skáldamál sem varð mikilvægt uppsláttarrit á því sviði .
Með þýðingum sínum á latínu hefur hann án efa opnað erlendum fræðimönnum aðgang að menningararfi Íslendinga .
En fleira hefur Sveinbjörn fengist við er hann stóð við skrifpúltið .
Vitað er að hann frumsamdi sálminn Heims um ból og áhugavert er til þess að hugsa að þar hafi hann skrifað og þýtt ýmsar perlur á borð við Fljúga hvítu fiðrildin og vögguvísuna Nú legg ég augun aftur .
Margt fleira mætti nefna til marks um þá sögu sem gæðir púltið óáþreifanlegu gildi , sem án efa mun verða mörgum innblástur .
Eftir daga Sveinbjarnar eignuðust skrifpúltið Benedikt Gröndal sonur hans og síðar Einar Benediktsson skáld .
Benedikt var mikilvirkur fræðimaður eins og faðir hans og þegar Sveinbjörn lést var hann enn að vinna að þýðingu Ilíonskviðu í bundnu máli , sem sonur hans , Benedikt , lauk við .
Benedikt var fyrsti Íslendingurinn sem lauk meistaraprófi í norrænum fræðum og stundaði auk þess nám og rannsóknir á sviði náttúrufræða og málvísinda .
Hann var ljóðskáld í rómantískum anda og samdi leikrit og sögur .
Þá liggur eftir hann einstakt safn teikninga af villtum dýrum Íslands , fiskum , fuglum og spendýrum , sem kom út árið 1976 en Benedikt var afburðateiknari .
Benedikt og Einar unnu báðir að ýmsum hinna þjóðþekktu verka sinna við skrifpúltið góða .
Eftir þeirra daga var skrifpúltið í eigu Ragnars Ásgeirssonar , bróður Ásgeirs Ásgeirssonar forseta , sem keypti skrifpúltið af Einari Benediktssyni skáldi .
Haft er eftir Ragnari að Einar hefði , , haldið púltinu til haga af því að hann vissi hvað hafði verið skrifað á því " , en Ragnar var málkunnugur Einari .
Ragnar Ásgeirsson var maður íslenskrar menningar .
Hann safnaði listaverkum og þjóðlegum fróðleik og liggja eftir hann nokkrar bækur .
Síðustu ár ævi sinnar helgaði hann byggðasöfnum landsins krafta sína og fer vel á því að skrifpúltið sem hann átti sinn þátt í að varðveita skuli nú vera á þjóðminjaskrá .
Afkomendur hans hafa nú af velvilja og rausn afhent þjóðinni púltið til eignar .
Gestir Bessastaða geta nú virt fyrir sér hinn merka grip og íhugað sögu hans og menningararfleifð .
Án efa mun skrifpúltið verða fræðimönnum , rithöfundum og skáldum innblástur .
Hver veit nema húsgagnahönnuðir og völundarsmiðir samtímans fái einnig nýjar hugmyndir og skáldi í tré í anda skrifpúlts Sveinbjarnar Egilssonar .
