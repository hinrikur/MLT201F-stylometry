Pákuleikarinn Eggert Pálsson man enn eftir sinni fyrstu heimsókn í Háskólabíó árið 1967 , þá sjö ára gamall .
Húsið var í hans huga eitt það merkilegasta á landinu , svo stórt og mikið auk þess sem það hýsti sinfóníuhljómsveitina .
Tæpum áratug síðar spilaði hann á sínum fyrstu tónleikum með sveitinni .
" Að fara í kjólfötin í fyrsta sinn fyrir tónleika var ógurlega merkileg stund .
Mig minnir að ég hafi ekki einu sinni haft rænu á að skipta um sokka .
Þá voru í tísku röndóttir hippasokkar og ég þurfti reglulega að toga buxurnar niður á tónleikunum svo það sæist ekki í sokkana .
" Eggert spilaði á þríhorn á tónleikunum en stjórnandi var Vladimir Ashkenazy , sem verður einmitt stjórnandi á fyrstu tónleikunum í Hörpu .
Eggert segist hafa verið stressaður og fundist hlutverkið svolítið snúið .
Ashkenazy hafi hins vegar verið mjög skilningsríkur við hinn sextán ára þríhornsleikara og sagt honum að það væri alveg sama hvað hann gerði : " Just look elegant ! " Hrært í steypu Móðurbróðir Eggerts var einnig í hljómsveitinni og hefur Eggert heyrt ýmsar sögur úr starfinu fyrir sína tíð .
Til að mynda hafi Jónas Þórir Dagbjartsson og fleiri úr fyrstu kynslóð sinfóníunnar aðstoðað við byggingu Háskólabíós .
" Það var svo mikil spenna í loftinu .
Þetta átti að vera hús hljómsveitarinnar þannig að þeir mættu bara í vinnugallanum og fóru að hræra steypu .
" Eggert segir eftirsjá að þessari fyrstu kynslóð , sem hafi kunnað svo margar skemmtilegar sögur , meðal annars af hljómsveitarstjóranum Olav Kielland , sem var fyrsti fasti stjórnandi sveitarinnar .
Eggert segir Norðmanninn að sögn hafa verið ansi ágengan .
" Á einhverri æfingunni var básúnuleikaranum Birni R. Einarssyni sem hafði æft box á yngri árum nóg boðið , hann stóð upp og bauð Olav að koma út fyrir .
Það átti að fara í slag .
Það þurfti víst að bremsa þá af , " segir Eggert og hlær .
Eggert rifjar upp samtöl sín við Gunnar Þjóðólfsson þúsundþjalasmið sem starfaði sem rótari hjá hljómsveitinni allt frá því hún flutti í Háskólabíó og fram undir aldamót .
Nokkrir eldri félagar áttu það víst til að vera með lítinn vínkút í skápnum sínum í kjallaranum sem þeir laumuðust í á æfingum .
Einn laugardagsmorgun þegar Gunnar kom í Háskólabíó var einn hljóðfæraleikarinn mættur .
Hann var þá búinn með allt áfengið heima hjá sér en vildi komast í kútinn í skápnum sínum .
" Í þá daga voru engar morgunæfingar á föstudögum líkt og nú .
Eftir tónleika á fimmtudagskvöldum fór hljómsveitin yfirleitt beint út á Mímisbar og svo var misjafnt hve fljótt spurðist til þeirra eftir það .
Gunnar sagðist stundum hafa þurft að hringja í fólk fyrir æfingu á mánudagsmorgnum sem var enn að jafna sig eftir fimmtudagstónleikana .
" Kuldatrekkur og leki Að sögn Eggerts hefur hljómsveitin lengi glímt við það vandamál að skrýtið veðurkerfi þrífst á sviðinu .
Heita loftið stígi upp og kalda loftið komi niður úr turninum og leiti fram á sviðið .
Á veturna myndist líka rosalegur kuldatrekkur .
Fiðlu- og sellóleikararnir séu oft á tíðum kappklæddir yst á sviðinu .
" Það var einhvern tímann hugmynd að fá veðurfræðing hingað á svæðið til að segja okkur hvað við gætum gert til þess að bæta veðurfarið á sviðinu .
" Auk þess lak þakið svo mikið að á tímabili voru fimmtán til tuttugu fötur úti um allan sal til þess að taka við dropunum .
Eggert segir hljóðið þegar droparnir féllu úr loftinu í föturnar hafa minnt á dropasteinshelli .
Það hafi meira að segja lekið beint fyrir ofan stjórnandann .
Tónleikagestir gátu því átt von á því að fá dropa í hausinn .
Sem betur fer leystist lekamálið fyrir rest .
Hafa aðlagast hljómleysinu Eggert segir blendnar tilfinningar við flutninginn í Hörpu því þau viti ekki alveg hvað þau fái .
Í Háskólabíói viti þau nákvæmlega að hverju þau ganga .
Hljómsveitin hafi að mörgu leyti aðlagast hljómleysinu .
Þau þurfi að hlusta vel hvert á annað og það hafi þjappað þeim saman .
Því megi líkja við handboltalið sem æfir við ljósleysi .
Það krefjist mikillar einbeitingar .
Gjörólíkt sé til dæmis hvernig fiðlurnar spili .
Hér þurfi þær virkilega að hafa fyrir hlutunum til þess að koma hljómnum út í sal .
Spilamennskan verði því átaksminni í hljóðbæru húsi .
Að sögn Eggerts hefur sveitin búið svo þröngt í Háskólabíói að það þyki gott ef tveir klæða sig ekki í sama frakkann að loknum tónleikum .
Þrengslin hafi skapað góðan félagsanda í hljómsveitinni .
Eggert segist hafa heyrt af því að við flutning Leikfélags Reykjavíkur úr Iðnó í Borgarleikhúsið á sínum tíma hafi ákveðin stemning glatast .
Hann vonar að slíkt hendi ekki hljómsveitina heldur bíði sveitarinnar bjartir tímar í Hörpu .
Tíu dagar urðu að þrjátíu árum Hornleikarinn Jósef Ognibene segir Sinfóníuhljómsveit Íslands líklega þá vingjarnlegustu í heimi .
Ekki bara ef miðað sé við fjölda hjónabanda innan sveitarinnar heldur séu allir svo góðir vinir .
Hið þrönga starfsumhverfi í Háskólabíói hafi þjappað öllum saman og félagsandi sem þessi þekkist varla í öðrum sinfóníuhljómsveitum .
Jósef , sem er upprunninn í Bandaríkjunum og allir þekkja sem Joe , hefur spilað með Sinfóníunni í þrjátíu ár en upphaflega átti dvöl hans aðeins að vara í tíu daga .
" Mér leist ekki á blikuna daginn sem ég lenti .
Ég var nýkominn frá Los Angeles þar sem var þrjátíu stiga hiti og sól en fannst allt frekar grátt og gult hérna , ekki mjög fallegt .
Svo var fólk að tala um hvað þetta væri fallegur dagur .
Þá hugsaði ég guð minn góður , hvar er ég ! " Ást við fyrstu sýn Daginn eftir var fyrsta æfing Joe með hljómsveitinni og átti dagurinn eftir að verða örlagaríkur .
Joe vaknaði fyrir allar aldir sökum tímamismunarins og mætti snemma á æfinguna enda spenntur og ætlaði að standa sig .
Það var fámennt í kjallaranum í Háskólabíói og reyndar aðeins einn annar mættur .
Það var ung kona sem var líka að mæta á sína fyrstu æfingu .
" Það var eiginkona mín hún Júlíana .
Við kynntumst í tröppunum við hliðina á bókasafninu .
Þetta var í raun fyrsta íslenska konan sem ég sá og var ást við fyrstu sýn .
Ég er frekar latur svo ég hugsaði að hún myndi duga mér , " segir Joe og hlær .
Ekki leið á löngu áður en þau fóru að slá sér upp og hafa þau verið saman síðan .
Dýr Benz með ónýt dekk Joe fór í tónleikaferðalag með hljómsveitinni til Þýskalands og Austurríkis og var í kjölfarið boðin föst staða .
Síðan þá hefur mikið vatn runnið til sjávar og sveitin unnið marga sigra á ferðalögum sínum um heiminn .
Joe segir mikinn mun á því að heyra í hljómsveitinni í betri tónlistarhúsum en í Háskólabíói .
" Það hefur reyndar komið fyrir að við höfum spilað í verri tónlistarhúsum en Háskólabíói en alls ekki oft .
Það er miklu oftar kraftaverki líkast þegar við spilum fyrstu nótuna í góðu húsi .
Þá hugsum við : Ó , svona hljómum við þá ! " Joe segir kominn tíma til að íslenska þjóðin fái að upplifa augnablik sem þessi .
Hann segir alls ekki sjálfgefið að jafnlítið land og Ísland eigi sinfóníuhljómsveit og það sé lúxus sem vissulega kosti sitt .
Hins vegar sé ákveðin sóun fólgin í því að hljómsveitin hafi ekki getað spilað við betri aðstæður hér heima .
" Ég líki þessu oft við fátæka fjölskyldu sem fjárfestir í dýrustu gerð af Benz en setur ónýt dekk undir bílinn .
Fjölskyldan nýtur bílsins aldrei af þeim sökum .
En nú fáum við bestu mögulegu dekk undir bílinn .
Allir koma með í bíltúr og njóta akstursins í fyrsta skipti .
" Stjórnandi í glasi Joe segir vissulega einhverja eftirsjá að Háskólabíói enda hafi mestallur tónlistarferillinn farið fram innan veggja bíósins .
Minningarnar séu margar og nóg til af skemmtilegum sögum .
Hann segir meðal annars frá hljómsveitarstjóra sem þótti sopinn góður .
" Hann var vanur því að fá sér í glas en samt ekki á tónleikum .
Í þetta skiptið fékk hann sér aðeins of mikið rauðvín og var í engu stuði fyrir tónleikana .
Í miðju tónverkinu byrjaði hann að halla sér upp að flyglinum sem var framarlega á sviðinu .
Hjólin á flyglinum voru ekki læst og því byrjaði hann að rúlla nær og nær sviðsbrúninni .
Öll hljómsveitin fylgdist með en gat ekkert gert .
Það hefði getað farið illa fyrir gestunum á fyrsta bekk en það slapp sem betur fer fyrir horn .
" Þrengslin skapað góðan anda Herdís Anna Jónsdóttir víóluleikari segir að hljómsveitin eigi Háskólabíói mikið að þakka .
Þrátt fyrir að aðstæður þar hafi ekki verið ákjósanlegar fyrir sinfóníuhljómsveit hafði hún þó aðstöðu .
Að hennar sögn skapaði bágborin aðstaðan , þröngu gangarnir og litla kaffistofan ákveðinn anda í hljómsveitinni .
" Það hefur alltaf verið svo þröngt , stöðug líkamleg snerting og allir hver ofan í öðrum .
Í sumum stórum tónlistarhúsum sér maður til dæmis hvorki einleikarann né stjórnandann nema í tónleikasalnum .
Þeir eru í öðrum herbergjum í byggingunni , mæta á svið og eru svo farnir .
Í Háskólabíói er maður alltaf að rekast á þessar stjörnur og spjalla við þær .
Til dæmis rakst þýski fiðlusnillingurinn Isabelle Faust utan í mig á þröngum kjallaraganginum í vetur þar sem ég var að skipta um föt .
Við hlógum að því og í framhaldinu komumst við að því að við ættum sameiginlega vini í Stuttgart ! " Herdís Anna , sem allir þekkja sem Dísu , segir nálægðina í Háskólabíói hafa boðið upp á augnablik sem þessi .
Stærsta vörumerki sveitarinnar er að hennar mati hvað meðlimirnir nái vel saman og þyki vænt hverjum um annan .
Hætta sé á að mórallinn breytist við flutninginn enda gengið að hlutunum vísum í kjallaranum þar sem hver hefur sitt sæti og borð og nánd sé mikil .
Þrjátíu konur að varalita sig fyrir framan einn spegil skömmu fyrir tónleika sé til dæmis fastur liður sem hún eigi eftir að sakna .
Dísa telur eðlilegt að það taki einhvern tíma að venjast breyttum aðstæðum sem hún segir þó verða mun betri í Hörpu .
Smygluðu sér í bíó Dísa segir það hafa verið fastan lið á árum áður að popplyktin byrjaði að streyma inn í tónleikasalinn undir lok fimmtudagstónleika .
Tónleikarnir hafi í þá daga hafist klukkan átta og svo hafi bíómynd verið sýnd í sama sal klukkan ellefu .
" Popplyktin svakalega byrjaði yfirleitt að flæða inn á lokaköflunum í sinfóníunum eða á endasprettinum í stóru tónverkunum .
Eftir tónleika fékk ég mér stundum rauðvínsglas enda ung , barnlaus og óbundin á þeim tíma .
Svo laumuðust sum okkar inn í sal þegar myndin var að byrja .
Ég svaf vel þessar nætur , örþreytt eftir tónleikana og búin að horfa á góða bíómynd .
" Að fórna sér fyrir listina Dísa er ein fjölmargra sem hafa fundið ástina í hljómsveitinni en hún er gift slagsverksleikaranum Steef van Oosterhout .
Hún rifjar upp tónleika með ungum finnskum píanóleikara þar sem Steef átti eftir að koma við sögu þrátt fyrir að vera ekki sjálfur að spila .
Finninn ungi var afar hávaxinn og í þéttara lagi .
Þegar hann gekk inn á sviðið við lófatak áhorfenda fannst Dísu hann skyndilega líta út eins og lítið barn sem hafði stækkað á einni nóttu , allt öðruvísi en hann hafði verið daginn áður .
Buxurnar pössuðu engan veginn á hann , bæði alltof stuttar og snúnar .
Tónleikarnir gengu svo líkt og í sögu og ekkert út á frammistöðu Finnans að setja .
" Eftir fagnaðarlætin var ég sú fyrsta niður í kaffistofu og þar sé ég Steef prúðbúinn fyrir ofan mitti en buxnalausan þar fyrir neðan .
Píanóleikarinn hafði þá gleymt sparibuxunum sínum í Finnlandi og var í öngum sínum skömmu fyrir tónleika .
Hann hafði rekist á Steef baksviðs sem var ekki að spila í píanókonsertinum .
Hann lánaði honum buxurnar sínar og sat baksviðs á brókinni á meðan .
Það var heppni að Finninn hitti á Steef , sem er þrátt fyrir allt 1,90 metrar á hæð , en ekki einhvern af lágvaxnari körlunum í hljómsveitinni .
Við í Sinfó erum í það minnsta ekkert að víla fyrir okkur að fara úr brókunum til þess að bjarga málunum .
" Frábær félagsandi Fiðluleikarinn Ari Þór Vilhjálmsson tilheyrir ungu kynslóð hljómsveitarinnar þrátt fyrir að hafa spilað reglulega með sveitinni í áratug .
Ari segir frábæran félagsanda einkenna hljómsveitina og oft sé mikið stuð í kjallara Háskólabíós .
Sérstaklega að loknum tónleikum .
" Yfirleitt fáum við okkur einn drykk og slökum á .
Þegar eitthvað sérstakt er um að vera , merkilegir tónleikar eða skemmtilegt tilefni , er fólk ekkert að flýta sér heim .
Húsvörðurinn hefur stundum þurft að reka okkur heim þegar hann yfirgefur húsið til að geta sett öryggiskerfið í gang .
" Næturtónleikar á Hagatorgi Ari segir að í einstaka tilfellum hafi þau fengið leyfi hjá húsverðinum til þess að vera frameftir .
Hann man sérstaklega eftir einu skipti , síðustu tónleikum fyrir sumarfrí .
Reyndar man hann ekkert eftir tónleikunum sem slíkum en stemningin að þeim loknum er honum eftirminnileg .
" Það var mjög fjölmennt í kjallaranum og allir í stuði .
Píanóið var líkt og oft áður dregið fram úr einleikaraherberginu og Hrafnkell ( innsk : Orri Egilsson sellóleikari ) settist og spilaði íslensk popplög , Abba , Eurovision og fleira og við sungum saman .
Ég held við höfum verið til klukkan þrjú eða fjögur að skemmta okkur í kjallaranum .
" Líkt og Íslendinga er siður var ballið rétt að byrja hjá sumum þeirra .
" Það var sumarveður og skínandi bjart .
Við vorum nokkur á leiðinni heim til einhvers í hljómsveitinni að halda áfram að skemmta okkur .
Á leiðinni yfir Hagatorg og á Melunum stoppaði Stefán Jón ( innsk : Bernharðsson hornleikari ) tvisvar eða þrisvar og byrjaði með einhvern lúðraþyt .
" Ari segist ekki halda að nágrannar hljómsveitarinnar á Melunum hafi verið sérstaklega ánægðir með þessa ókeypis næturtónleika hornleikarans .
Hræddur um hljóðfærið sitt Ari reiknar ekki með því að sakna Háskólabíós .
Tónleikasalurinn sé skelfilegur og aðstaða listamannanna í kjallara hússins hrikaleg .
" Það er allt svo þröngt .
Litlir gangar og enginn kemst fram hjá neinum .
Það er bara ein leið til þess að komast út sem getur verið erfitt til dæmis að loknum tónleikum þegar allir koma að heilsa einleikaranum .
Maður er fastur með hljóðfærið sitt og hræddur um að einhver reki sig í það .
Það er ótrúlega óþægilegt .
" Á nokkurra mánaða tímabili var Ari svo þreyttur á loft- og gluggalausum kjallaranum að hann dvaldi í anddyri Háskólabíós í hléum til þess að fá smádagsbirtu .
Hann segir að það sé ótrúleg breyting að fá glugga á kaffistofuna .
" Hvað þá með útsýni yfir Faxaflóa og Esjuna .
" 