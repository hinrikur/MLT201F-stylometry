Þú veltir því kannski fyrir þér af hverju ég stend í dyrunum þegar þú kemur , " segir Haukur Guðlaugsson léttur í bragði um leið og hann opnar fyrir blaðamanni .
" Fylgjan þín kom á undan þér , " bætir hann við ábúðarfullur .
Svo hlær hann góðlátlega þegar undrunarsvipur kemur á blaðamann og hleypir honum inn .
" Ég sá þig í gegnum gluggann ! " Hann er í skærgulri skyrtu og hún rímar vel við sólríkan hláturinn , sem alltaf er skammt undan .
Og það er ekki tíðindalaust af Hauki , sem verður áttræður þriðjudaginn 5. apríl , því hann heldur orgeltónleika í Hallgrímskirkju sunnudaginn 10. apríl og sama dag kemur út tvöfaldur geisladiskur með lögum sem hann hefur tekið upp í gegnum tíðina .
Elstu upptökur frá árinu 1956 " Ég hef spilað á annan diskinn síðustu átta árin , tekið upp lögin jafnt og þétt , " segir Haukur .
" Og á hinum disknum er eldra efni , allt frá því ég var í námi í Þýskalandi árið 1956 .
Þá voru gerðar þrjár upptökur hjá norðurþýska útvarpinu .
Tildrög útgáfunnar voru að vinir og velunnarar söfnuðu í sjóð þegar ég varð sjötugur og eigum við ekki bara að segja : Nú er þetta orðið að veruleika .
" Hann brosir .
" Það hafði reyndar lengi staðið til að gefa út geisladisk .
En góðir hlutir gerast hægt .
" Hann segir um lagavalið á diskunum að á þeim nýja sé það nokkuð sígilt .
" Það eru lög sem ég og aðrir höfum umritað fyrir orgel og þessi fræga Tokkata og fúga í d-moll eftir Bach , Siciliano eftir Bach og Svanurinn eftir Saint-Saëns , sem kennari minn Germani hefur umritað .
Og svo er þar Max Reger .
" En það er fleira títt af Hauki , sem löngum var söngmálastjóri þjóðkirkjunnar , því nýverið kom út þriðja og lokabindi Kennslubókar í organleik , þar sem hann dregur fram margskonar fróðleik frá meisturum organleiksins lífs og liðnum og birtir útsetningar á lögum með athugasemdum .
" Maður þarf helst að vera hjá fleiri en einum kennara , " segir hann .
Andaðu að þér hreinu lofti Á meðal margra heilræða í bókinni er hvernig bregðast megi við þreytu og ættu fleiri að geta tileinkað sér þann vísdóm : " Þegar þreyta gerir vart við sig við æfingar skyldi maður ætíð snúa sér að öðru .
Oft getur þreytan birst í leiða .
Til þess að koma í veg fyrir slíkt er mikilvægt að velja áhugaverð verkefni .
( Það er algjör óþarfi að æfa verk sem ekki taka hug okkar ) .
" Og undir yfirskriftinni endurnýjuð orka má lesa : " Þegar við nemendur Germanis sýndum einhver þreytumerki við að æfa eða spila þá sagði hann : " Andaðu að þér hreinu lofti .
" " Haukur kann vel inn á líkama sinn , enda hefur gigt háð honum lengi og var hann raunar í gigtarþætti í sjónvarpinu kvöldið áður en viðtalið fór fram .
" Ég er á lyfjum sem hafa gjörbreytt öllu , " segir hann .
Það er nýmæli á fyrri disknum að lögin eru tekin upp í mörgum kirkjum á Íslandi og valdi Haukur þær út frá því hvar verkin kæmu best út .
" Þetta urðu átta kirkjur , " segir hann .
" Ég spila til dæmis á tvö orgel sem smíðuð eru af Íslendingum , annað af Katli heitnum Sigurjónssyni í Víkurkirkju og hitt smíðaði Björgvin Tómasson í Laugarneskirkju .
" Ávöxtur erfiðisins Hann sest við píanóið og spilar Blómið eftir Karl J. Sighvatsson , fyrrverandi nemanda sinn , sem féll frá á besta aldri , og það færist kyrrð yfir stofuna .
" Lagið útsetti Gunnar Gunnarsson fyrir orgel , " segir hann svo .
" En það var spilað af mikilli popphljómsveit hér einu sinni .
" Og nú er Haukur að uppskera eftir að hafa helgað líf sitt tónlistinni .
" Já , það má segja það , " segir hann .
" Þetta tók svona langan tíma af því kirkjurnar voru svo margar og svo var ég upptekinn við að ljúka við kennslubókina .
Og mörg af lögunum þar spila ég á tónleikunum , til dæmis Máríuversið eftir Pál Ísólfsson sem ég hef umritað fyrir orgel , en það má finna á síðu 52 í þriðja bindi .
" – Er þetta léttir ? " Jú , jú , þetta er það náttúrlega .
Og svo má kannski geta þess að aðgangur að tónleikunum í Hallgrímskirkju er ókeypis og allir velkomnir klukkan hálffimm sunnudaginn 10. apríl í Hallgrímskirkju , en þeir sem vilja geta keypt diskana við innganginn .
" – Hvar verður þú á afmælisdaginn ? " Ég verð nú bara með fjölskyldunni .
Það eru um tuttugu manns .
Við förum til Eyrarbakka , ég er fæddur þar .
" – Þú nefndir Bach og Pál Ísólfsson áðan , það er merkileg upplifun að koma til Leipzig og skoða Tómasarkirkju , þar sem Bach samdi sín verk og Páll var organisti .
" Ég er nú hræddur um það , " segir Haukur .
" Ég hef stjórnað kór þar og svo fór ég til Leipzig í sumar og spilaði á tónleikum í Mendelssohn-húsinu með Gunnari Kvaran og Guðnýju Guðmundsdóttur .
" Efnisskrá í Hallgrímskirkju J.S .
Bach Prelúdía í C-dúr J.S .
Bach Siciliano , úr flautusónötu nr. 2 .
( Umritun fyrir orgel Haukur Guðlaugsson ) Louis-Nicolas Clerambault Úr " Suite du deuxième ton , " 4. þáttur , Basse de Cromorne F. Chopin Prélude , op .
28 , nr. 4 ( Umritun fyrir orgel F. Liszt ) F. Mendelssohn Allegro úr " Ljóð án orða " ( Umritun fyrir orgel Haukur Guðlaugsson ) L.J.A .
Lefébure-Wely Sortie Páll Ísólfssson Máríuvers ( Umritun fyrir orgel Haukur Guðlaugsson ) J.S .
Bach – A. Siloti Prelúdía ( Umritun fyrir orgel Haukur Guðlaugsson ) Max Reger Tokkata , op .
59 nr. 5 C. Saint-Saëns Svanurinn ( Umritun fyrir orgel Fernando Germani ) L. Boëllmann Menuet gothique , úr Gotneskri svítu J.S .
Bach Liebster Jesu , wir sind hier J.S .
Bach Tokkata og fúga í d-moll Haukur Guðlaugsson við píanóið í myndskeiði á Mbl.is .
