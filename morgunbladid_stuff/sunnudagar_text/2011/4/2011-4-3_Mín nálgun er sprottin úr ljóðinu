Gyrðir Elíasson hefur skapað lítinn geim í risinu .
Skrifborðið stæði í lausu lofti , ef hann hefði ekki lagt gólf yfir eldhúsið , og yfir því er opið upp í himininn .
Sögurnar verða til í tveimur sólkerfum , skrifborðið í öðru og í hinu er hægindastóll , skemill og sjónvarp .
Hver dálksentímetri á veggjum nýttur undir bækur , legubekkur teygir sig undir súðina og annar breiðir úr sér framan við skrifborðið .
Það markar upphafið og orðið er hjá Gyrði .
Hann var aðeins fimm ára þegar hann skrifaði sína fyrstu sögu .
Hún fjallaði um íkorna og síðar vappaði íkorni inn á sögusviðið í fyrstu nóvellu hans , Gangandi íkorna .
– Er það sami íkorninn ? " Já , já , " segir Gyrðir og brosir .
" Nánast sama sagan .
Ég satt að segja man ekki hvernig hvarflaði að mér að taka aftur upp þessa tuttugu ára gömlu " sögu " og skeyta henni aftan við hálfgerðar bernskuminningar úr sveitinni .
Tilurðarsagan er orðin hálf óljós fyrir mér .
" Og hann rifjar upp sagnaskrifin frá fimm ára aldri .
" Ég man alveg þegar ég skrifaði þetta og lét móður mína sauma blöðin saman í saumavél .
En svo held ég að hafi liðið fimmtán ár þar til ég fór að skrifa eitthvað að ráði .
Þannig að ég var ekki sískrifandi sem barn eða unglingur .
Í raun og veru hugsaði ég ekki alvarlega um að verða rithöfundur fyrr en um tvítugt .
Ég var eitthvað að fást við að yrkja í fjölbrautaskóla , það kviknaði þegar Geirlaugur Magnússon skáld kom að kenna á Sauðárkróki – og þar voru fleiri bókmenntamenn , Bragi Halldórsson og Baldur Hafstað , allt öflugir kennarar sem kunnu að glæða áhuga .
Annars ólst ég upp við myndlist og hafði meiri hug á að leggja stund á hana .
En fann fljótlega að ég hafði ekki það sem til þurfti , fannst kannski líka nóg að bróðir minn var í myndlist eins og faðir minn .
Og þetta mótaðist hægt og hægt .
Ætli ég hafi ekki tekið ákvörðun um að verða rithöfundur þegar ég hafði verið einn og hálfan vetur í Kennaraskólanum og sá að það var alveg vonlaust .
Ég hafði gefið út bókina Svarthvít axlabönd og síðan kom Tvíbreitt ( svig ) rúm um vorið þegar ég hætti í skólanum .
" – Varstu lengi að finna þína rödd sem höfundur ? " Tón ? " svarar hann og veltir strokleðri á milli fingra sér .
" Jú , líklega hefur það tekið nokkuð ár .
Ég leitaði mikið í bókasafn Geirlaugs á seinni hluta skólatímans , ég mátti teljast heimagangur hjá Geirlaugi og hann átti geysilegt safn bóka af erlendum kveðskap .
Sum skáldanna þekkti maður áður úr þýðingum Magnúsar Ásgeirssonar og Jóhannesar úr Kötlum til dæmis , en önnur voru alveg ný .
Ég held að smátt og smátt hafi ég fundið minn tón með miklum lestri og vangaveltum .
Ég var alltaf meðvitaður um að ég ætlaði mér að finna mína rödd , mér fannst það mikilvægt .
" – Leitaðirðu í smiðju til annarra höfunda ? " Maður lærir alltaf af öðrum og verður fyrir áhrifum .
En það er manns eigin persónuleiki sem mótar það sem berst og þannig finna menn smám saman eigin uppsprettur .
Ég ætti erfitt með að segja til um áhrif , en ég man eftir mönnum sem ég las á þessum tíma , eins og gríska skáldinu Jannis Ritsos og E.E .
Cummings frá Bandaríkjunum .
Mér fannst ég læra mikið af hinum og þessum , en reyndi að móta allt eftir eigin höfði .
" – Það er að koma út ljóðasafn eftir þig með þýðingum , allt frá kínverskum ljóðum á fjórðu öld .
En jafnvel í þýðingunum ertu sjálfum þér líkur ! Ræðst það af ljóðavalinu eða af því að vegferðin liggur um þinn ljóðaheim ? " Það er spurning , " svarar Gyrðir .
" Ég vel ljóðin eingöngu út frá eigin smekk , það sem höfðar til mín .
Og sjálfsagt hefur sitt að segja ef ég finn einhvern skyldleika , en svo held ég að hver þýðandi hljóti að setja sitt mark á það sem hann fæst við .
Því eins þótt hann sé trúr frumverkinu eru allir mótaðir af vissu málsniði eða öðru slíku .
Ef einhver annar þýddi sömu skáld yrði útkoman kannski gjörólík , þó að sömu orðin liggi til grundvallar í frumtextanum .
" – Stundum er talað um að þýðingar geti verið nær nýjum kynslóðum en frumtextinn og því haft víðari skírskotun en í upprunalandinu ? " Það er alveg rétt og auðvitað þýði ég tildæmis ekki kínversku skáldin úr frumtexta , heldur styðst við bestu fáanlegar þýðingar á ensku , er oft með margar til hliðsjónar .
Ég held að ensku þýðendurnir móderniseri verkin að einhverju leyti .
Mér finnst þeir stundum að minnsta kosti grunsamlega nútímalegir .
En það gæti verið fróðlegt fyrir einhverja að bera þessar túlkanir saman við þýðingar Helga Hálfdanarsonar , sem hefur þýtt að nokkru leyti sömu skáld og ég .
Hann studdist auðvitað við eldri þýðingar , yfirleitt sænskar eða danskar , ef ég man rétt , og útkoman verður töluvert ólík .
Ég er ekki fyllilega sammála því viðhorfi sem hefur átt upp á pallborðið í seinni tíð , að ekki megi þýða nema úr frumtexta .
Ég geri það sama og tíðkaðist lengst af á 20. öld , menn þýddu eftir hendinni það sem greip þá og höfðu ekki alltaf aðgang að frumtexta .
En ég held það hafi skilað ljóðlist sem skiptir okkur máli og get tekið dæmi um Hannes Sigfússon , Ingibjörgu Haraldsdóttur og Jóhann Hjálmarsson auk þeirra sem ég hef áður nefnt , og svo eru auðvitað fjölmargir aðrir .
Íslendingar hafa átt og eiga marga góða þýðendur í lausu máli og bundnu , sem er mikilvægt fyrir litla þjóð .
" – Eru þýðingarnar nokkurskonar æfingabúðir höfundarins , eins og tónstiginn fyrir flautuleikara ? " Allavega fóru þýðingar snemma að skipta máli fyrir mig .
Bæði það að fást við málið á annan hátt en þegar maður skrifar beint upp úr sjálfum sér og að nálgast hugarheim annars manns með þessu móti .
Síðan hef ég haft löngun til þess að miðla verkum sem ég hrífst af .
Oft er það aðalatriðið , að mér hefur fundist að verkið yrði að vera til á íslensku , burtséð frá því hvort margir læsu það , þannig að ég hef valið sjálfur allt sem ég þýði .
" – Þú setur í uppnám flokkunarkerfi bókasafnarans , því þú skrifar skáldsögur , smásögur og ljóð – og hvar á þá að raða þér í hillu .
Er þetta sami farvegurinn ? Þú segir sögur í ljóðum þínum og sögur þínar eru ljóðrænar ? " Já , ég held að það sé rétt .
Mín nálgun er sprottin úr ljóðinu , ég byrjaði á þeim vettvangi og það stendur mér næst .
Ég held að flokkun bókmennta sé yfirleitt alltof ströng , þetta skarist miklu meira en margur vill vera láta .
Ég man til dæmis eftir því að Göran Tunström talaði um að hann hefði hætt að birta ljóð sem slík og ákveðið að sníða þau bara inn í skáldsögurnar .
Það eru til skáldsögur sem eru ljóðrænni en heilu ljóðabækurnar .
" – Þú verður fimmtugur á mánudag ! Ætlarðu að halda upp á daginn ? " Ég hugsa að ég fari bara út í sveit .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 