Er hann göfugur málsvari kúgaðra í þessum heimi eða bara hégómleg málglöð pjattrófa ? Franski heimspekingurinn Bernard-Henri Lévy er nú á allra vörum eftir að hann taldi Nicolas Sarkozy , Frakklandsforseta , á að samþykkja hernaðaríhlutun í Líbíu .
Eins og fram hefur komið halda sumir því fram að aðkoma Sarkozys að málinu sé bara kosningabrella .
Lévy hefur lengi verið umdeildur í heimalandi sínu .
Hann er afkastamikill fræðimaður en hefur löngum verið legið á hálsi fyrir að rista grunnt í pælingum sínum .
Eða er það bara útlitið sem fer í taugarnar á kollegum hans ? Lévy er mikill kvennaljómi og fáir núlifandi menn eru að jafnaði fínni í tauinu .
Það eru aðeins merkjaföt í þeim skápnum .
Svo virðist fyrirbærið hnappur vera honum framandi , alltént er skyrtan jafnan flakandi niður undir nafla .
Fræg eru líka viðbrögð Lévys þegar hann áttaði sig á því að hann var tekinn að grána í vöngum : " Ég er himinlifandi ! " Slíkur hégómi mælist alla jafna ekki vel fyrir í fræðasamfélaginu .
Annars er hárið kapítuli út af fyrir sig .
Það hefur löngum verið aðalsmerki Lévys .
Svo rammt kveður að greiðslunni að kaldhæðinn blaðamaður vísaði einhverju sinni í Nietzche þegar hann lagði Lévy eftirfarandi orð í munn : " Guð er dauður en hárgreiðslan mín í himnalagi ! " Hvað sem þessu líður hlustar fólk þegar Lévy tekur til máls og hann hefur verið óþreytandi gegnum árin að vekja athygli á aðbúnaði fólks á stríðshrjáðum svæðum .
Líbía er ekkert einsdæmi .
Þannig fjallaði fyrsta bókin hans , sem kom út árið 1973 , um frelsisstríð Bangladess gegn Pakistan .
Hún gaf tóninn .
Síðar varð Lévy einn af fyrstu menntamönnunum í Frakklandi til að krefjast íhlutunar í stríðið í Bosníu og bjó snemma yfir upplýsingum um útrýmingarbúðir Serba .
Lévy , sem er gyðingur , vísaði í því sambandi til helfararinnar og sagði að alþjóðasamfélagið gæti aldrei látið fjöldamorð viðgangast .
Uppsigað við íslam Lévy hefur lengi verið þeirrar skoðunar að heimurinn eigi að gefa Darfur-héraði meiri gaum og árið 2008 ferðaðist hann um Suður-Ossetíu og hermdi af styrjöldinni þar .
Tók meðal annars viðtal við forseta Georgíu , Mikheil Saakashvili .
Lévy hefur gegnum tíðina verið ákaflega gagnrýninn á hinn íslamska heim og sýnt menningu þeirra þjóða takmarkaðan skilning .
Frægt var þegar hann kallaði andlitsblæjuna " boð um nauðgun " .
Á hinn bóginn hefur Lévy haft lítið út á ástandið í Ísrael að setja .
Að hans dómi er ísraelski herinn ákaflega sjálfsgagnrýninn og siðferðislega meðvitaður .
" Lýðræðið í Ísrael er óvenju þroskað .
" Lévy er ákaflega stoltur af uppruna sínum og árið 2008 er hermt að hann hafi verið á lista öfgafullra íslamista , með aðsetur í Belgíu , yfir áberandi Evrópubúa sem æskilegt væri að koma fyrir kattarnef .
Upp komst um áformin í tæka tíð .
Fyrir nokkrum árum fetaði Lévy í fótspor landa síns , þjóðfélagsrýnisins Alexis de Tocqueville , og ferðaðist vítt og breitt um Bandaríkin .
Þar ræddi hann við fólk og rýndi í lifnaðarhætti .
Afraksturinn gat að líta bæði í blaðagreinum og á bók .
Árið 2003 sýndi Lévy morðinu á bandaríska blaðamanninum Daniel Pearl mikinn áhuga og hélt til Afganistans til að leita skýringa á ódæðinu .
Niðurstöður sínar viðraði hann í bók , Hver myrti Daniel Pearl ? Bernard-Henri Lévy fæddist árið 1948 í Alsír en fluttist á fyrsta árinu með foreldrum sínum til Frakklands .
Faðir hans , André Lévy , rak fyrirtæki í timburframleiðslu og komst í umtalsverðar álnir .
Lévy las heimspeki og lauk prófi frá École Normale Supérieure undir handleiðslu andans manna á borð við Jacques Derrida og Louis Althusser .
Blaðamennska heillaði hann snemma og hóf hann feril sinn á þeim vettvangi hjá hinu fræga neðanjarðartímariti Combat .
Dóttirin metsöluhöfundur Snemma á áttunda áratugnum stofnaði Lévy ásamt ungum heimspekingum í París félag sem var sérstaklega uppsigað við marxisma og kommúnisma .
Þótti þær stefnur hafa fengið fullmikið vægi eftir uppþotin 1968 .
Lévy kenndi heimspeki um tíma við École Normale Supérieure og varð snemma eftirsóttur álitsgjafi í þjóðfélagsumræðunni í Frakklandi .
Eftir hann liggur fjöldi rita um margvíslegt efni sem flest hver hafa verið þýdd á ensku .
Lévy er þrígiftur .
Núverandi eiginkona hans er franska leikkonan Arielle Dombasle .
Dóttir hans af fyrsta hjónabandi , Justine Lévy , er metsöluhöfundur í Frakklandi , en hann á einnig son , af öðru hjónabandi , Antonin-Balthazar Lévy .
