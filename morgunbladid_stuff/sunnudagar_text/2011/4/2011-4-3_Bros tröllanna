Þeir brostu glaðlega við okkur og sólinni sem var að skríða fram úr skýjunum .
Við vorum á flugi á Snæfellsnesi að horfðum á landið vakna .
Að fljúga á lítillri flugvél í góðu veðri og sjá fegurð landsins er ólýsanleg upplifun , eitthvað sem lyftir lífinu og andanum í aðrar hæðir og varir yfirleitt í nokkra daga á eftir .
Það er öllum flugmönnum nauðsynlegt að fljúga reglulega til að halda sér við , það eykur öryggi í flugi , bæði fyrir flugmenn og farþega þeirra .
Eins er það með hlaupara sem hleypur langhlaup , æfi hann sig ekki vinnur hann ekki ólympíugullið .
Þessir vindbörðu tröllkarlar , sem hafa verið íbúar Snæfellsjökuls í þúsundir ára , hafa lifað tímana tvenna .
Lesa má út úr hrjúfu ísstálinu veðurfarssögu landsins .
Kannski brosa þeir af því að nú er þeim að hlýna og jökullinn minnkar með hverju árinu sem líður .
Getur verið að þeir séu eftirlitsmenn að vakta innganginn að miðju jarðar , eins og segir í sögu Jules Vernes um Snæfellsjökul .
Þeir gæta inngangsins með brosi á vör og hrekja engan frá .
Hvað sem því líður boðar bros tröllanna að vorið er í nánd og vonandi gott sumar .
Vonandi verður hægt að stunda flug á Íslandi í framtíðinni þó að blikur séu á lofti og heimsækja broskarlana .
" Maður á að hafa vit á því að vera alltaf í góðu skapi , " sagði góður vinur minn mér um daginn að stæði á legsteini afa síns .
Afi hans var einmitt þekktur fyrir það að vera alltaf í góðu skapi .
Það er alltaf ánægjulegra að hitta skemmtilegt fólk en leiðinlegt .
Stundum er það erfitt þegar andrúmsloftið er þungt eins og í samfélaginu í dag og getur tekið verulega á fyrir fólk að halda sönsum .
Það er eins og bannað sé að vera glaður og það eru allir á einhvern hátt tortryggðir .
Kannnski verður einhvern tíma tekin upp Binna- og Pinna-aðferðin á Íslandi sem gengur út á það að rassskella börnin sín til öryggis á morgnana ef þau skyldu brjóta rúðu seinna um daginn .
Það er ekkert að því að hafa eftirlit og reglur , en það verður að vera vit í þeim og sanngirni .
Ísland byggðist upp af duglegu fólki úr öllum stéttum , fólk barðist við náttúruöflin og óblíð veður til þess að gera lífið betra fyrir alla , hrjúf andlit ískarlanna bera þess merki í sögu landsins .
Fáar þjóðir hafa misst jafn marga í sjóinn við Íslandsstrendur við það að draga björg í bú og halda lífi í þjóðinni .
Það sama má segja um bændur .
Það verður að hlúa að þessum stéttum sem öðrum , stundum má lífið halda áfram án þess að menn séu alltaf að finna upp hjólið .
Það þarf ekki allt að ganga út á það að íþyngja fólki , lífið á að vera skemmtilegt .
Flugið kom okkur á heimskortið og gerði okkur kleift að ferðast á milli landa .
Frumkvöðlarnir í fluginu eiga mikið þakklæti og heiður skilinn .
Er virkilega engin leið að gera sér grein fyrir því hvað flugið hefur gert mikið fyrir Ísland ? Agnar Kofoed Hansen , fyrrverandi flugmálastjóri , gerði sér grein fyrir mikilvægi flugsins og grasrótarinnar í fluginu og byggði það upp með aga og festu .
Það voru oft ljón á veginum , þröngsýnir menn sem höfðu ekki trú á fluginu og reyndu að tortryggja það sem framtíðarferðamáta .
Agnar varði flugið og hlúði að því ásamt Pétri Einarssyni aðstoðarmanni sínum og síðar arftaka .
Þau voru ófá skiptin sem Agnar kom röltandi í rólegheitum að spjalla við okkur strákana sem vorum að læra að fljúga á þeim tíma .
Virðing fyrir Agnari á meðal flugnema var mikil , framkoma hans og kurteisi í okkar garð er mér minnisstæð og óendanlegur flugáhugi .
Agnar ávann sér þá virðingu með framkomu sinni og vináttu .
Reglur voru strangar og það var allt í lagi , menn reyndu að fara eftir þeim .
Agnar vildi að menn kæmu heilir heim úr hverri flugferð og að menn æfðu sig og og menntuðu til að vita hvað þeir væru að gera .
Það er söknuður í mönnum eins og Agnari og Pétri , flugmenntuðum mönnum sem voru félagar allra sem að fluginu komu og vörðu flugið .
Fyrir kom að maður var tekinn á teppið , meðan menn voru ungir að fljúga af sér hornin , en málin voru leyst í bróðerni og sköðuðu engan .
Framkoman ein gerði það að verkum að enginn vildi bregðast Agnari aftur .
Þetta er því miður liðin tíð .
Það er einhvern veginn allt upp í loft í dag og menn að stjórna sem kunna ekki einu sinni að fljúga flugvélum og virðast ekki hafa neinn áhuga á flugi .
Það er ekki nóg að tala um mikilvægi menntunar og virða svo ekki aðra menntun en sína eigin .
Það sjá það allir rétthugsandi menn að nám flugstjórans og reynsla sem ber ábyrgð á fleiri hundruð manns á flugi er æðra nám en svo að menn geti talað niður til þess .
Reglugerðir frá Evrópusambandinu varðandi einkaflug , sem er undirstaða atvinnuflugsins , og framtíð þess eru mjög íþyngjandi , skrifræði fyrir litlar flugvélar er ótrúlegt , jafn mikið og fyrir stórar farþegaþotur .
Hvaða glóra er í svona vinnubrögðum ? Það er enginn að biðja um afslátt á flugöryggi .
Flug snýst ekki um fólk á skrifstofum sem gengur um og ljósritar skjöl .
Kostnaður mun aukast sem fæstir ráða við og getur stórskaðað flugið í framtíðinni .
Möguleikar ungra flugnema sem ekki eiga ríka foreldra , sem borga fyrir flugnámið , minnka .
Hvað breyttist eiginlega sem réttlætir allt þetta rugl ? Hefur eitthvað breyst í fluginu ? Flugvél flýgur alveg eins og hún gerði fyrir þrjátíu árum .
Það er eflaust margt gott sem gert er hjá Evrópusambandinu en afburðaléleg stjórnsýsla í flugmálum Evrópu gagnvart einkafluginu er í raun það eina sem hefur breyst .
Einkaflugi er að blæða út um alla Evrópu og menn sem semja svona reglugerðir setja bara undir sig steingervingshausinn og forherðast , þar virðast vera menn sem þekkja ekki í sundur flugvél og gæs eða muninn á smáflugvél og risaþotu .
Einhvern tíma þurfa þeir að svara fyrir gjörðir sínar ! Halda mætti að íslenskir ráðamenn hefðu haldið að þeir væru að skrifa bless í gestabókina þegar þeir yfirgáfu ráðuneytið en skrifuðu óvart undir dauðadóm íslensks einkaflugs án undanþága fyrir litlar flugvélar á eyju úti í ballarhafi sem fljúga aldrei til meginlands Evrópu .
Tímarnir breytast og mennirnir með og með aukinni menntun ætti þróunin að vera áfram ekki afturábak .
Íslenskir aðilar sem koma að flugmálum meina vel og bjarga vonandi fluginu úr þessum heljargreipum , þeir þurfa því að standa í lappirnar og verja einkaflugið á Íslandi sem er í allt annarri stöðu hér en hjá milljóna þjóðum í Evrópu .
Það hlýtur að vera hægt í litlu landi að vinna með fólki í stað þess að vera í einhverju endalausu stríði .
Það hlýtur að vera krafa í framtíðinni að þeir sem stjórna flugmálum , bæði í Evrópu og á Íslandi , séu flugmenntaðir menn sem skilja mikilvægi flugsins .
Kannski væri bara best að ráða vindbörðu tröllkarlana í Snæfellsjökli sem yfirmenn flugmála Evrópuþjóða , þeir hafa þó vit á því að brosa og vera svolítið glaðir , það léttir lífið .
