Einar blaðamaður á Síðdegisblaðinu kemst væntanlega í kvöld að hinu sanna í þeim málum sem hann hefur fengist við á skjánum síðustu sunnudaga , þegar síðasti þáttur Tíma nornarinnar verður sendur út .
Ég geri að minnsta kosti ráð fyrir því að endirinn sé ámóta og í bókinni .
Man þó ekki svörin við lykilspurningunum : Hver myrti Skarphéðin Valgarðsson ? Hvers vegna ? Bar andlát eiginkonu Nammikóngsins að með saknæmum hætti eða var það bara slys ? Í Skýjunum Hjálmar Hjálmarsson leikari er afar sannfærandi Einar í þáttunum .
Heyrst hefur að fólki finnist framvindan helsti hæg og Einar fullmikið úti að aka , en hafa ber í huga að bók Árna Þórarinssonar er ekki krimmi þar sem hraðinn er yfirþyrmandi , blóðugir bardagar á hverju horni eða æsandi eltingaleikur .
Yfirbragðið er hversdagslegt í raun , þótt vissulega gerist voveiflegir atburðir .
Skarphéðinn og vinir hans í Leikfélagi Menntaskólans á Akureyri undirbúa frumsýningu á Galdra-Lofti á Hólum í Hjaltadal og Einar er sendur þangað til þess að spjalla við ungmennin .
Ef til vill er það tilviljun að fyrstu afrekin á leiksviðinu vann Hjálmar sem meðlimur þessa sama félags .
Ekki þó í Galdra-Lofti og ekki á Hólum , heldur í Skýjunum , grískum leik eftir Aristófanes , ásamt föngulegum hópi ungs fólks í Samkomuhúsinu á Akureyri .
Það var snemma árs 1982 .
Dalvíkingurinn skýrmælti fór þá með hlutverk Strepsíadesar á þann hátt að sumum líður það seint úr minni .
" Andrés Sigurvinsson leikstýrði okkur af miklum krafti og ég myndi segja að heimtur hefðu verið góðar úr leikritinu .
Við vorum fjögur úr þessum hópi sem fórum í leiklistarskólann síðar meir , " segir Hjálmar í samtali við Sunnudagsmoggann .
Þegar Hjálmar var lítill drengur ráku foreldrar hans bíóið á Dalvík .
Það var jafnframt samkomuhús staðarins og hann dvaldi þar löngum stundum .
Faðir hans , Hjálmar Blomquist Júlíusson – alltaf kallaður Bommi í daglegu tali – starfaði með Leikfélagi Dalvíkur áratugum saman þannig að leiklistin var aldrei langt undan .
" Systir mín , Sólveig sáluga , lék líka mikið á Dalvík og áður en ég vissi af var ég orðinn dyravörður og hjálparkokkur í húsinu mjög ungur .
" Hann segist því snemma hafa hrifist af leiknum .
" Þegar ég var í MA tók ég þátt í þremur sýningum , " segir hann en bætir við að reyndar hafa hann ekki verið farinn að hugsa til framtíðar á þessum árum .
" Þetta var fyrst og fremst fjör og félagslíf .
Mikið fjör .
" Hann kláraði aldrei menntaskólann .
" Ég á því enga húfu ! " Hjálmar sat þrjá vetur í Menntaskólanum á Akureyri en fór að þeim tíma liðnum suður og í Ármúlaskóla .
" Mér fannst það hundleiðinlegt og ákvað að fara í inntökupróf í leiklistarskólann vorið 1983 , þá 19 ára .
" Hjálmar flaug inn í skólann og að námi loknu lék hann bæði hjá Leikfélagi Reykjavíkur og í ýmsum sjónvarpsþáttum .
Síðan var hann lítt áberandi um tíma , vann m.a. tvö ár sem sviðsmaður hjá Sjónvarpinu , sem hann segir mjög góða reynslu .
" Ég var viðloðandi fagið , las mikið inn á teiknimyndir og auglýsingar eða var í alls konar djobbum sem tengjast leiklistinni , þó ég hafi ekki alltaf verið á fjölunum eða í kvikmyndum .
En ég hef lifað á leiklistinni síðustu 25 ár .
" Síðasta rúma áratuginn hefur Hjálmar mikið unnið við sjónvarp og útvarp .
" Ég hef ekki alltaf verið sýnilegur .
Útvarpsleikhúsið hefur þann kost – og ókost .
Ég hef líklega leikstýrt um 50 til 60 leikritum í útvarpsleikhúsinu , þar af mörgum krimmum , eftir Arnald og fleiri .
Ég hef satt að segja mjög gaman af krimmum .
" Það var einmitt í útvarpinu sem leiðir þeirra Einars blaðamanns lágu fyrst saman ; á öldum ljósvakans varð Hjálmar fyrst Einar af holdi og blóði , þótt hlustandinn sæi auðvitað hvorki hold né blóð , heyrði einungis rödd .
En auðvelt var að sjá Einar fyrir sér í gegnum viðtækið .
Það var reyndar fyrir algjöra tilviljun að Hjálmar varð Einar .
" Ég var upphaflega ráðinn til þess að leikstýra verkinu , en þegar sá sem átti að leika Einar datt út rétt fyrir fyrstu upptöku voru góð ráð dýr .
Hallmar Sigurðsson , sem stjórnaði útvarpsleikhúsinu á þessum tíma , réð þá annan leikstjóra í verkið en mig til þess að leika karlinn sjálfan .
" Einar grennri en ég ...
Nú er hann Einar á ný og kann því vel .
Hjálmar segir að sér hafi alltaf líkað ágætlega við kauða .
Árni Þórarinsson , skapari Einars og höfundur Tíma nornarinnar , sagði á dögunum að Hjálmar gerði Einari frábær skil .
Færi hreinlega á kostum í hlutverkinu .
Árni á langan og glæsilegan feril að baki sem blaðamaður og vissi því mæta vel hvað hann söng þegar Einar var á teikniborðinu .
En hvað með Hjálmar sjálfan ; blundar ef til vill í honum blaðamaður ? " Ég hef víða komið við í fjölmiðlaheiminum og kynnst mörgum í faginu .
Einar á sér örugglega einhverjar fyrirmyndir , mér finnst ég að minnsta kosti þekkja þennan karakter .
Og já , auðvitað blundar í mér blaðamaður .
" Nú hugsar hann sig um í stutta stund og bætir síðan við : " Ég held að það sé einhver Einar í mér .
Útlitslega er ég reyndar frekar ólíkur honum eins og Einari er lýst í bókinni ; hann er mun grennri en ég ! " segir Hjálmar og hlær .
" Hann er líka meiri töffari í bókunum en ég geri hann .
Ég held ég hafi smollið ágætlega inn í karakterinn í útvarpsleikhúsinu ; raddlega finnst mér hann líkur mér en þó ég hafi lengi verið í mynd á ég alltaf jafn erfitt með að hafa eitthvert vit á því hvort ég geri vel þegar ég sé mig .
En ég held að vel hafi tekist til í þetta sinn .
Mér finnst ég þó alltaf hálfvanhæfur til að tala um það og finnst það satt að segja hálfóþægilegt .
" Þetta er ekki í fyrsta skipti sem Hjálmar kemur nálægt fréttum .
Áður voru það reyndar ekki-fréttir ; hann " aðstoðaði " lengi Hauk Hauksson ekki-fréttamann , þann vinsæla útvarpsmann .
Þegar blaðamaður slengir því fram að hann sakni Hauksins , eins og hann var gjarnan kallaður , kemur í ljós að sama má segja um Hjálmar .
" Ég sakna hans líka ! Og held því fram að slæmt sé fyrir samfélagið að rödd Hauks skuli ekki heyrast lengur .
Eins og ástandið hefur verið undanfarið hefði hann þurft að vera á ferli .
Ekki bara mín vegna heldur samfélagsins alls .
" Haukur veitti gríðarlegt aðhald , að mati Hjálmars , bæði stjórnmálamönnum og öðrum fjölmiðlamönnum .
" Mér finnst þróunin því miður hafa orðið of mikið í þá átt að venjulegir fjölmiðlar séu farnir að segja fullt af ekki-fréttum , sem er ekki þeirra hlutverk .
" Hjálmar verður alvörugefinn : " Þeir eiga að segja fréttir , en ekki-fréttastofur eiga að segja ekki-fréttir ! " Bætir svo við : " Ég held að samfélagið hafi ekki verið tilbúið til þess að höndla sannleikann og þess vegna hafi honum einfaldlega verið ýtt til hliðar ; sérstaklega í góðærinu og ekki síður eftir að allt hrundi .
" Þeir Haukur kynntust á Rás 2 á sínum tíma " og það var ekki síður tilviljun en þegar ég kynntist Einari " .
Þetta var í upphafi tíunda áratugarins .
" Davíð Þór Jónsson var í samstarfi við Hauk og ekki-fréttastofuna en þurfti óvænt að hætta , ég var staddur á RÚV fyrir tilviljun , rakst á Haukinn og fór í starfsviðtal .
Síðan hafa leiðir okkar oft legið saman .
Ég rakst meira að segja á hann á dögunum .
Hann sagðist hættur í fréttunum og vera í fínu djobbi hjá skilanefnd Landsbankans .
Honum dauðleiðist að vísu og langar aftur í útvarpið , en er á fínum launum ...
" Haukur beinskeyttari en aðrir Hjálmar segir að ekki megi misskilja sig ; sá gamalkunni fréttamaður , Páll Benediktsson , sé upplýsingafulltrúi skilanefndar bankans en ekki megi rugla honum saman við Hauk .
" Haukurinn segist vera í teyminu og einmitt hafa komið að upplýsingagjöf vegna Icesave , bæði upphaflega og um daginn þegar kosið var um samninginn ...
" Hjálmar segir marga hafa komið að því að skrifa ekki-fréttirnar .
" Haukur er dálítill kóngur og honum var illa við ef reynt var að taka ritstjórnarvaldið af honum en það gerðist undir lokin .
En margir komu við sögu , sumir virðulegir fjölmiðlamenn , sem kannski vilja ekki láta bendla sig við ekki-fréttamennsku .
Ég er hins vegar aldrei feiminn að játa samstarf við Hauk .
En ég geri ekki neitt án hans ; ég er bara verkfæri Hauks ...
" Einhvers konar ekki-fréttagrín er fyrir hendi víða um lönd , en þegar spurt er hvernig Haukurinn hafi orðið til segist Hjálmar ekki viss .
Spyrja verði þá sem réðu ríkjum á Rás 2 á sínum tíma .
" Fjölmiðlar gera gjarnan grín að sjálfum sér , " segir Hjálmar .
Nefnir sígildan , breskan þátt ; Not the Nine O ' Clock News , og Saturday Night Life hinum megin Atlantsála .
" Ég held reyndar að Haukurinn hafi þróast út í eitthvað annað ; hann fór að lifa algjörlega sjálfstæðu lífi og varð miklu beinskeyttari en gengur og gerist með ekki-fréttastofur .
" Hann telur alþýðu manna hérlendis kalla eftir Hauknum , en stjórnmálaelítan og fjölmiðlaklíkurnar hafi að öllum líkindum sameinast um að halda honum frá þjóðinni .
Talandi um stjórnmál og klíkur ; Hjálmar bauð sig óvænt fram , og með nánast engum fyrirvara , fyrir Næst besta flokkinn í sveitarstjórnarkosningunum í fyrra í Kópavogi og náði kjöri .
Hvernig þykir honum það hlutverk ? " Það er örugglega ekki best skrifaða hlutverk sem ég hef tekið að mér , en örugglega það erfiðasta af því að maður fær ekkert handrit , það er engin sminka , enginn búningahönnuður og enginn hvíslari .
Hlutverkið er því býsna snúið og það eina sem maður getur gert er að henda sér í verkefnin og reyna sitt besta .
Oft virðist það reyndar ekki nóg .
" Hjálmar segist hafa áttað sig á því á fyrstu mánuðunum við þetta nýja verkefni að pólitíkin sé langhlaup .
" Hlutirnir taka tíma – stundum alltof langan tíma , að því er mér finnst , og það er líklega það erfiðasta við pólitíkina .
Viðbragðsflýtirinn verður að vera meiri en hann er oft .
" Hann segir umræðuna líka snúast allt of mikið um gamaldags pólitík .
" Ég er ekki í grónum stjórnmáflokki ; framboð okkar er óháð bæjarmálafélag en mér finnst umræðan því miður allt of mikið ofan í gömlum flokkspólitískum hjólförum .
Það er of mikið af gömlum , pólitískum farangri , sem flokkarnir taka með sér , ekki síst úr landsmálunum .
Þau lita bæjarmálin á ákveðinn hátt en við í mínum hópi reynum að einbeita okkur að bæjarmálunum og því sem virkilega þarf að gera , án tillits til flokkspólitíkur .
" Fyrirvarinn var nánast enginn .
" Já , bara þrjár vikur en raunveruleg kosningabarátta bara 10 dagar .
Við hittumst á mánudegi , þrír félagar til að ræða málin , og skiluðum inn meðmælendalista og framboðslista á sunnudegi , viku síðar .
Það var heilmikill barningur að finna nógu marga sem vildu vera á listanum með mér ! " Hann segir Næst besta flokkinn ekki hafa eytt neinum peningum í kosningabaráttunni .
" Við auglýstum ekkert í útvarpi eða sjónvarpi en fengum 400 þúsund krónur frá bænum til þess að gefa út blað .
Svo útveguðum við okkur gamlan ísbíl af Vellinum , sem góðhjartaður maður leigði fyrir okkur ; keyrðum um bæinn og auglýstum okkur í hátalarakerfi úr bílnum .
Það hefur örugglega skilað 30 , 40 atkvæðum .
" Árangurinn var í raun undraverður á svo skömmum tíma .
" Ég er mjög þakklátur þessum 1901 Kópavogsbúa sem treysti okkur fyrir þessu .
Við skulum segja 1900 ; ég vil ekki telja sjálfan mig með ! " Einföld markmið Sumir álitu Næst besta flokkinn aðeins bjóða fram í gríni en svo var ekki .
Með hvaða markmið hélt hópurinn í þessa vegferð ? " Markmið okkar voru einföld .
Við vildum koma gamla meirihlutanum frá og bregðast við því ástandi sem var í bæjarfélaginu ; ótrúlegri skuldsetningu , en reyna strax frá fyrstu stigum að verja grunnþjónustuna , skóla , leikskóla og heilsugæslu , svo ég nefni dæmi .
Við vildum líka reyna að breyta pólitíkinni , draga umræðuna upp úr þeirri pólitísku for sem hún var í og fá bæjarbúa til að koma meira að stjórn bæjarins .
Stemning var fyrir þessu víða , eins og sást til dæmis mjög vel í Reykjavík og á Akureyri .
Þó að L-listinn á Akureyri eigi sér miklu lengri sögu finnst mér þetta nokkuð sambærilegt .
Fólk var orðið rosaleg þreytt á þessu gamla og það er auðvitað ekkert laungunarmál að við ákváðum á síðustu stundu að nýta okkur góðan meðbyr Besta flokksins í Reykjavík ; að draga stemninguna í borginni yfir til Kópavogs ; þann anda og þá breytingu sem orðið hafði á umræðunni .
" Það tókst .
" Við tölum um það sem þarf að gera en ekki um flokkspólitíska hagsmuni og klíkur .
Við höldum áfram umræðunni sem var á fullu í samfélaginu eftir hrun .
Drögum úr klíkuumræðunni enda höfðu stjórnmálamenn sem unnu þannig glatað trúverðugleika og trausti fólks .
" Þegar spurt er hvernig Hjálmari þykir Næst besta flokknum hafa tekist til , svarar hann : " Ég hefði vissulega viljað að sumir hlutir hefðu gengið mun hraðar fyrir sig en þeir hafa gert .
En við erum ekki með hreinan meirihluta eins og Oddur á Akureyri ! Við erum í meirihlutasamstarfi fjögurra flokka og þá verða auðvitað til alls konar málamiðlanir .
Ég held samt að okkur hafi miðað í rétta átt en við getum gert miklu betur .
Ég er ekki í skýjunum yfir árangrinum , við megum alveg fara að slá í klárinn .
" Hjálmar kveðst vonast til þess að þeim hafi tekist að breyta þeirri kennd fólks að hlutirnir séu ekki unnir í einhverri klíku .
" Að hlutirnir séu meira uppi á borðinu en áður var , að umræðan sé opinská og allar ákvarðanir upplýsingar og í sátt við bæjarbúa .
En auðvitað geta menn haft alls konar skoðanir á því .
" Sum mál hafa verið býsna erfið , segir hann ; nefnir leikskólamálin og ákveðna þætti í félagsþjónustunni .
" Þar má gera betur en vandinn er í raun skuldastaða allra ; ekki bara sveitarfélaga heldur einstaklinga og fjölskyldna , lítilla og stórra fyrirtækja , sveitarfélaga og ríkisins ! Enginn getur eiginlega hreyft sig .
" Skuldakreppa , segir hann .
Fjármálakreppa , lánakreppa , bankakreppa ...
" Hér er þó ekki framleiðslukreppa því fullt af verðmætum er framleitt og mörg jákvæð teikn eru á lofti í atvinnulífinu .
En fyrirtæki fá ekki fjármagn að láni og ábyrgðin er því mikil hjá bönkum og lífeyrissjóðum .
Ég held að menn þurfi að einbeita sér að því að laga til í fjármálakerfinu frekar en skera niður í heilbrigðiskerfinu og annarri grunnþjónustu eða löggæslu úti á landi .
Ég er alinn upp úti á landi og mér finnst ástandið þar að mörgu leyti mjög alvarlegt og heilsugæsla og löggæsla sennilega verri en þegar ég ólst þar upp fyrir 40 árum .
Og þá erum við komnir aftur að Einari .
Það má dást að viðleitni Síðdegisblaðsins til að opna kontór fyrir norðan .
Sagan er skrifuð á góðæristímanum , þegar allt var í uppsveiflu en í nýjustu bók Árna , Morgunengli , er farið að fjara dálítið undan útibúi Síðdegisblaðsins á Akureyri .
Ég veit því ekki um framhaldið frekar en Einar .
" 