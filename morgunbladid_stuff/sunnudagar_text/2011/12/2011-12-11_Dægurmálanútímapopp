Þráhyggjuljóð " er vélritað á kápu ljóðabókar Ingunnar Snædal , sem blaðamaður skyggnist eftir á Kaffitári .
Ekki þarf að leita lengi áður en fjörlegt vink berst frá hressilegu sprundi við eitt borðið ; um leið stendur vinkona upp og kveður .
Og blaðamaður er varla sestur þegar samtalið er hafið .
Þannig er skáldkonan að austan .
Aldrei dauð stund ímyndar maður sér .
Kápuna sem klæðir bókina ber fyrst á góma .
" Útgefandinn stakk upp á kápu með traktor framan á .
En ég stöðvaði það : Ókei , ég er úr sveit , en látum traktorinn eiga sig ! " segir hún .
– Titillinn er skrifaður með ritvélarletri – ekki notar þú ritvél við ljóðasmíðarnar ? " Nei , ég nota nú ekki einu sinni tölvu , " svarar hún og hristir höfuðið .
" Ég nota bara litla bók .
" Hún leitar í vösunum og dregur svo upp marglita tösku , þar sem kompan finnst .
" Ég á milljón svona bækur , skrifa allt í þetta og ber þær alltaf á mér , því að mér dettur iðulega eitthvað í hug þegar ég er ekki heima hjá mér .
" – Hvað kveikir hugmyndirnar ? " Óhamingja ! " svarar hún hressilega .
" Hún kveikir þær – og hún virkar líka alltaf .
Hefur þú ekki tekið eftir því ? " Og í því stendur Ingunn upp til að sækja eggjabökuna sem bíður hennar á afgreiðsluborðinu .
– Hvar verður óhamingjan á leið þinni ? spyr blaðamaður er hún sest aftur .
" Hingað til hefur mér gengið best , " svarar hún og dæsir , " þegar mér líður illa .
Þá er ég að hugsa og velta fyrir mér hlutum , það hjálpar mér að skrifa þá niður , og ég skrifa heilu handritin að samræðum sem ég á við annað fólk um það sem mig langar til að segja en segi aldrei – af því að ég er svo mikil gunga ! Þegar ég skrifaði fyrstu bókina og sendi handritið í keppni var það vegna þess að ég var orðin leið á sjálfri mér og lífinu , af því að ég gerði aldrei neitt með skrifin .
Ég uppskar verðlaun Tómasar Guðmundssonar og hef haldið uppteknum hætti síðan , skrifað um lífið eins og það blasir við mér .
Ég er með minn útgefanda og samt er ég með hnút í maganum í hvert skipti sem ég sendi henni handrit , að hún segi við mig að enginn nenni að lesa þetta – en hún segir alltaf að þetta sé flott og fínt .
" Hún hugsar upphátt .
" Reyndar er það alveg spurning hvað fólk nennir lengi að lesa um mína persónulega angist .
En maður verður að vera trúr sjálfum sér .
" – Sækirðu í smiðju annarra höfunda ? " Nei , en ég dáist að mörgum af þessum eldri skáldum , ég nefni sem dæmi Þorstein frá Hamri , ég vildi geta ort eins og hann .
En ljóðin mín eru ekki þannig , þau eru dægurmálanútímapopp , en með alvarlegum undirtón .
Ég get ekki ort eins og neinn annar .
Ég hugsa oft þegar ég ber mínar bækur saman við annarra : Djöfull er þetta klént hjá mér .
– En ég vil samt gera ljóð á minn hátt .
" – Og þráhyggja hnýtir ljóðin saman ? " Þráhyggja er nokkuð sem við þekkjum öll .
Það getur til dæmis falist í því hvernig maður tekst á við höfnun , hvort sem er í einkalífi eða vinnu .
Og ég bregst við höfnun með þráhyggju ! Þegar við vinkonurnar tölum saman ráðleggja þær mér kannski að taka þetta á kúlinu : " Nú hefurðu ekkert samband við hann ! " Ég tek kannski undir það , en áður en ég veit af er ég komin í símann .
Svona erum við allar .
Sumar eru reyndar farnar að vera með símaöryggisventil , þannig að áður en þær senda SMS , þá bera þær það undir að minnsta kosti þrjár vinkonur .
Það minnkar líkurnar á að gera afdrifarík mistök .
En það virkar ekki á mig .
Ég sýni kannski vinkonum mínum skilaboðin og þær grípa andann á lofti og segja : " Nei , ertu klikk ! ? " En ég sendi þau samt ! Ég hef brjálaðan húmor fyrir því hvað ég get verið ömurleg .
Það er ein leið til að takast á við lífið .
" Hún fær sér bita af eggjabökunni .
" Segðu mér að þú kannist ekki við þetta , " bætir hún við og hlær .
" Ég veit ekki um ykkur strákana .
En núna erum við flestallar fráskildar , það er að hefjast nýr kafli og hann er ótrúlega svipaður þeim fyrsta ! " – Ljóðin taka á spennunni milli sveitar og borgar ? " Já , ég er úr sveit , ólst upp í sveit til 16 ára aldurs og flutti þá til Reykjavíkur .
Það brennur á mér að sætta þetta tvennt .
Stundum upplifi ég ótrúlega dreifbýlisfordóma í Reykjavík og svo kem ég í sveitina og þá eru sömu fordómar gagnvart þessu liði fyrir sunnan .
Einhvern veginn tilheyri ég báðum samfélögum , maður fer suður í skóla , af því að þannig er það bara , og svo þegar komið er austur í frí , þá er spurt : " Hlakkarðu ekki til að koma heim ? " Ef maður svarar : " Það er bara fínt að vera í Reykjavík " verður fólk eitt spurningarmerki – það á ekki að vera fínt að vera í Reykjavík ! Svo þegar komið er til Reykjavíkur , þá er spurt : " Hvenær ætlarðu eiginlega að flytja í bæinn ? " Það er erfitt að útskýra það fyrir vinkonum sínum sem hafa alist upp í Vesturbænum , að ég sé frá jörð sem fjölskylda mín hefur átt í hundrað ár og gengið hefur mann fram af manni .
Það er bæði bölvun og blessun .
Þær ólust kannski upp í íbúð í Vesturbænum , sem er löngu búið að selja .
Mér fyndist ég óttalega rótlaus ef ég væri úr einhverri óskilgreindri íbúð í Vesturbænum , en það hefði líka sína kosti .
En mig langar til að skrifa um sveitina , kannski af því að færri þekkja hana .
Núna eru allir Reykvíkingar .
" Hún lítur í kringum sig í þessu hjarta borgarinnar , 101 .
" Það þyrftu eiginlega allir að prófa að búa úti á landi , að minnsta kosti einn vetur .
Það er erfitt að lýsa því fyrir fólki sem ekki hefur reynt það .
Stemningin er allt önnur .
Margt hryssingslegra .
" – Og nærgöngulla ? " Hver og einn kemur nær þér og þú veist óþarflega mikið um nágranna þína , meira en ef þú byggir í Reykjavík .
Þeir vita líka meira um þig , svo telja menn sig líka vita hitt og þetta ! En ég byggi ekki þar nema af því að ég nýt þess .
Einn aðalkosturinn við að búa úti á landi er að maður skiptir raunverulega máli .
Í Reykjavík skiptir engu máli hvort maður sækir dansnámskeið í Kramhúsinu , en fyrir austan þurfa allir að vera með á dansnámskeiðinu , annars fellur það niður ! Og merkilegt nokk , þá felst í því tækifæri til að umgangast fólk af fjölbreyttara tagi .
Í Reykjavík umgengst maður bara sína líka , en úti á landi er flóran fjölbreyttari , bæði aldur og störf .
" – Orðaforðinn er líka annar í Jökuldalnum ? " Já , það eru allt önnur orð notuð um hlutina þar og það væri raunar spennandi rannsóknarefni .
Lúði í kirkjugarðinum er til dæmis grasórækt og ræfill í fjallinu þýðir lítill snjór .
" – Og þú lifir auðvitað á skriftum ? " Ertu brjálaður ! " svarar hún agndofa .
" Nei ég er kennari .
Allt tal um metsöluljóðskáld er skemmtilegt , en ljóðabækur seljast ekki í mörg þúsund eintökum .
Eins og hinir rithöfundarnir segja : Farðu nú að skrifa skáldsögur .
Nei , nei , nei , engan veginn .
Ég er kennari og berst eins og aðrir við að ná endum saman , einstæð móðir í láglaunastarfi og skrifa mest á kvöldin þegar ég er að reyna að sofna eða get ekki sofnað , því að ég er í svo mikilli angist .
" Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 