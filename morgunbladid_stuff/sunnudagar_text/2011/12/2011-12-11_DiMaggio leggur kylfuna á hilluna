Mér finnst eins og ég sé kominn á það stig að geta ekki lengur staðið í stykkinu fyrir liðið mitt , þjálfarann og stuðningsmennina .
Ég átti lélegt ár og enda þótt ég hefði verið með 35% árangur hefði þetta samt verið svanasöngur minn .
Mig verkjaði um allan líkamann og það var orðin kvöð að spila .
Þegar hafnabolti hættir að vera skemmtilegur er hann ekki lengur leikur .
Þess vegna hef ég leikið minn síðasta leik .
" Þannig komst goðsögnin Joe DiMaggio , einn fremsti íþróttamaður í sögu Bandaríkjanna , að orði þegar hann tilkynnti á þessum degi fyrir sextíu árum að hann væri hættur að leika hafnabolta með New York Yankees .
DiMaggio lék í þrettán ár með Yankees , varð bandarískur meistari níu sinnum og var í þrígang valinn besti leikmaður úrslitaviðureignarinnar , World Series .
Þá er hann eini leikmaðurinn í sögunni sem hefur verið valinn til þátttöku í stjörnuleik hafnaboltadeildarinnar vestra öll árin sem hann spilaði .
Þegar DiMaggio lagði kylfuna á hilluna var hann í fimmta sæti yfir flest endamarkshlaup í sögunni , 361 , og sjötti á listanum yfir bestu hittnina , 57.9% .
Árið 1969 var hann valinn besti hafnaboltaleikmaður sögunnar sem þá var á lífi .
Frægastur er DiMaggio líklega fyrir að eiga svokallað " hafnarhögg " , högg sem sendir knöttinn nógu langt til að kylfingurinn komist örugglega í fyrstu höfn , í 56 leikjum í röð sumarið 1941 .
Met sem enn stendur .
Joe DiMaggio var næstyngstur níu barna ítalskra innflytjenda , Giuseppes og Rosaliu DiMaggio .
Hann fæddist í Martinez , Kaliforníu , árið 1914 en ólst upp í San Francisco .
Faðir hans var sjómaður en Joe sýndi enga tilburði til að feta í fótspor hans , kúgaðist við það eitt að stíga um borð í bát föður síns .
Gramdist Giuseppe þetta mjög .
Hafnaboltaferillinn hófst með þeim hætti að eldri bróðir hans , Vince DiMaggio , tók drenginn með sér á æfingu og taldi þjálfarann í hálfatvinnumannaliði í San Francisco á að gefa honum tækifæri .
Fljótlega sló Joe DiMaggio met þegar hann átti " hafnarhögg " í 61 leik í röð .
" Það var ekki fyrr en ég sló þetta met að hafnabolti lagðist á sálina á mér , " útskýrði hann síðar .
" Upp frá því varð það í mínum huga mikilvægara að slá boltann en að borða , drekka og sofa .
" DiMaggio gerðist atvinnumaður hjá New York Yankees árið 1936 og varð meistari með liðinu strax fyrsta árið – raunar fjögur fyrstu árin .
Svo glæsilegur var ferill kappans að enginn hefur skrýðst búningi með númeri hans , 5 , hjá Yankees síðan hann hætti .
Hafnabolti er gríðarlega vinsæl íþrótt í Bandaríkjunum en hafi einhver landsmaður ekki vitað deili á Joe DiMaggio breyttist það örugglega þegar hann gekk að eiga gyðjuna sjálfa , Marilyn Monroe , árið 1954 .
Hjónabandið vakti að vonum gríðarlega athygli enda um að ræða einn vinsælasta íþróttamann landsins og eina stærstu kvikmyndastjörnu samtímans .
Stjörnurnar áttu þó illa skap saman og 274 dögum eftir brúðkaupið sótti Monroe um skilnað .
Hjónabandið var stormasamt og sumar heimildir segja ofbeldisfullt .
Frægt var hversu illa atriðið fræga úr kvikmyndinni The Seven Year Itch , þegar Monroe hleypti veðri í pilsið sitt , fór í DiMaggio .
Stóð hann og æpti á spúsu sína á tökustað lengi á eftir – og var svarað í sömu mynt .
DiMaggio og Monroe byrjuðu aftur að hittast eftir að hún skildi við leikritaskáldið Arthur Miller 1961 en í þeirri lotu sögðust þau bara vera vinir .
Þrálátur orðrómur var þó á kreiki þess efnis að þau ætluðu að giftast á ný og sumir telja að DiMaggio hafi verið að undirbúa bónorð þegar Monroe lést af völdum ofneyslu lyfja í ágúst 1962 .
Í tvo áratugi sendi hann rósabúnt á leiði hennar , þrisvar sinnum í viku .
Sjálfur lést DiMaggio úr lungnakrabbameini árið 1999 , 84 ára að aldri .
orri@mbl.is 