P.D .
James – Death Comes to Pemberley * * * * ½ Ekki hef ég tölu á þeim bókum sem skrifaðar hafa verið sem framhald við þá ágætu bók Pride and Prejudice , sem Silja Aðalsteinsdóttir snaraði svo lipurlega sem Hroki og hleypidómar .
Það kemur í sjálfu sér ekki á óvart að höfundar skuli keppast við að prjóna aftan við bókina , því flesta lesendur langar að fregna meira af Elizaberth og Darcy og ekki síður af þrjótnum Wickham og kjánaprikinu Lydiu .
P.D .
James , sem óhætt er að kalla drottingu breskra spennubóka , hefur ekki sent frá sér bók um lögregluforingjann Adam Dalgliesh um hríð , því hún hefur setið við að skrifa framhald af Hroka og hleypidómum og það ekkert venjulegt framhald , því hér er komin þessi líka fína morðsaga .
Bókin hefst þar sem undirbúningur stendur sem hæst fyrir árlegt ball á Pemberley , heimili Darcy-fjölskyldunnar .
Um aðfaranótt dansleiksins birtist aftur á móti hestvagn utan úr myrkrinu og í honum er Lydia viti sínu fær af ótta , hrópar og kallar um að búið sé að myrða Wickham í skógi þar skammt frá .
James tekst bráðvel að endurskapa andann í Austen , þó að ekki komist hún alla leið , nema hvað , og úr verður einkar snúin flétta í skemmtilegri sögu sem hefði gjarna mátt vera talsvert lengri – mér fannst 320 síður ekki nóg .
Kannski við fáum næst framhald af Mansfield Park ? Ég er með lista yfir hverja má drepa í því framhaldi .
Anthony Horowitz – The House of Silk * * * - Hér að ofan er getið um framhald af frábærri gamalli bók , en Horowitz hefur skrifað nýja bók með frábærri gamalli hetju – Sherlock Holmes , en The House of Silk er víst skrifuð með samþykki erfingja Arthur Conan Doyle .
Það kemur þægilega á óvart hve Horowitz er Holmes trúr – hér er ekki á ferð bardagaglöð ofurhetja líkt og í nýlegri ( og væntanlegri ) kvikmynd , heldur er þetta sá Holmes sem aðdáendur hans þekkja og kunna best við ; þó að stundum komi til átaka er ályktunargáfan helsta vopn Holmes .
Sögumaður bókarinnar er læknirinn John H. Watson og kemur fram að hún er skrásett allnokkru eftir andlát Holmes í hárri elli , enda sé þetta ein af þeim sögum sem hafi ekki mátt greina frá á sínum tíma .
Sagan er hin besta skemmtun , snúin og skemmtileg í senn og í raun tvær morðgátur fyrir eina .
Árni Matthíasson arnim@mbl.is 