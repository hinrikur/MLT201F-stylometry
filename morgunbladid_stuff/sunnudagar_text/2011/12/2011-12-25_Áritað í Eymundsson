Tillegg rithöfunda til jólanna hefur jafnan skipt miklu meðal Íslendinga .
Vöruskortur á tímum seinni heimsstyrjaldarinnar og á haftaárunum hefur verið nefndur meðal skýringa , en í allsleysi þess tíma var þó eitthvað tiltækt af pappír .
Hvítar arkirnar voru nánast ígildi gulls og því hægt að gera sér að góðu að renna þeim í gegnum prentvélarnar svo úr yrði bók .
Því festist í sessi sá siður að bókaútgáfa Íslendinga væri bundin við jólin , svona að mestu leyti .
Um allan aldur hefur tíðkast að fá höfunda til að mæta á hin ýmsu mannamót svo sem í aðdraganda hátíða og lesa þar upp úr verkum sínum og flytja þjóðinni þannig andlegan boðskap .
Skemmra er síðan þeir fóru að mæta út um borg og bý til að árita bækur sínar og raunar er ekki jafn mikið um slíkt og var fyrir tíu til tuttugu árum .
Margar skemmtilegar frásagnir eru í dagblöðum fyrri ára um höfunda að árita bækur sínar .
Fyrir jólin 1980 kom Ásgeir Sigurvinsson í verslun Pennans í Reykjavík og áritaði þar og þá 300 bækur á einni dagstund .
Þangað mættu einnig Stefán Jónsson frá Möðrudal og Gunnar Bjarnason hrossaræktarráðunautur en sá síðarnefndi áritaði Ættbók og sögu íslenska hestsins .
Fyrir jólin 1982 mætti Albert Guðmundsson , alþingismaður og ráðherra , í veitingahúsið Fell í Fellagörðum í Breiðholti í Reykjavík og las þar upp úr ævibók sinni , sem Gunnar Gunnarsson , fréttamaður á Útvarpinu , skráði .
Þá má finna auglýsingu í Morgunblaðinu 1986 en fyrir þau jól kom út bókin Bjargið klifið – minningar bjargveiðimannsins Hlöðvers Johnsen , Súlli á Saltabergi eins og hann var jafnan kallaður lét sig þá síga niður af þaki stórhýsisins Austurstrætis 18 og niður á gangstétt .
" Þegar eftir lendingu byrjar hann svo að árita bók sína , " sagði í kynningu Eymundsson .
Í sögulegu ljósi eru bækur alveg ágætur aldarspegill .
Sú var tíðin að íslenskar spennusögur sáust ekki enda voru glæpir næsta fjarlægir í lognstillu þess þjóðfélags sem eldra fólk minnist .
Glæpasögurnar voru innfluttar og ekkert skoraði hærra en sögur eftir Alistair McLean .
Iðunn gaf þessar bækur út og þær seldust eins og heitar lummur , svo alþekkt orðalag sé notað .
Rithöfundurinn .
Það er engin goðgá að nefna Halldór Laxness svo ; hann var fremstur meðal jafningja sinna og skal því skrifaður með ákveðnum greini .
Hann var ræstur út fyrir jólin 1984 og sat dagstund og áritaði bók sína Og árin líða .
Fékk bókin góðar viðtökur en hún var safn greina , erinda og bréfa höfundarins frá liðnum árum , þar sem fjallað var um t.d. bókmenntir , þjóðernismál og kirkjusögu .
Bókin Af menníngarástandi sem var af svipuðum meiði kom út tveimur árum síðar – en eftir það varð hljóðara um höfundinn sem setti svo sterkan svip á samtíma sinn .
Sigurður Bogi Sævarsson sbs@mbl.is 