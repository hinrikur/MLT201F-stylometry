Milljónatjón varð á þessum degi fyrir fjörutíu árum er veitingahúsið Glaumbær í Reykjavík brann .
Eldsins varð vart klukkan rúmlega fjögur um nóttina og var allt lið slökkviliðsins í Reykjavík kvatt á vettvang með öll sín tæki .
Um 50 til 60 slökkviliðsmenn börðust við eldinn , sem var í efstu hæð hússins .
" Efsta hæðin er mikið skemmd af eldi og neðri hæðirnar mikið skemmdar af vatni og reyk .
Um kl. 06 varð ráðið niðurlögum alls yfirborðselds , en fram eftir morgni var unnið að því að slökkva í glæðum .
Hljómsveitin Náttúra varð fyrir milljónatjóni í brunanum , en hún missti þar öll hljómtæki sín , " sagði í Morgunblaðinu daginn eftir .
Ráðist var gegn eldinum frá öllum hliðum hússins en hann var magnaðastur í norðurhorni efstu hæðar og skíðlogaði þar út um glugga .
Mikið reykhaf var yfir húsinu þegar slökkvilið bar að garði .
Menn freistuðu þess fyrst að ráða niðurlögum eldsins með léttfroðu til að takmarka skemmdir en það dugði skammt .
Var þá gripið til hefðbundinna aðferða .
Veður var mjög hagstætt þessa nótt og bjargaði það því , að skemmdir urðu ekki meiri en raun varð á og slökkviliðið þurfti ekki að hafa áhyggjur af nærliggjandi húsum .
Fátt fólk dreif að .
Hafði verið slökkviliðsstjóra áhyggjuefni Rúnar Bjarnason , slökkviliðsstjóri í Reykjavík , tjáði Morgunblaðinu að Glaumbær hefði verið sér og fyrirrennurum sínum mikið áhyggjuefni .
Útveggir voru steinsteyptir en gólf og öll innrétting úr timbri og mjög eldfim .
Þegar glæður höfðu verið slökktar kom í ljós að efsta hæðin var alveg ónýt og neðri hæðirnar tvær mikið skemmdar .
Einn vinsælasti skemmtistaðurinn í landinu var þar með úr sögunni .
Og unga fólkið fann sér annan samastað , eins og segir í kvæðinu .
Dansleik lauk í Glaumbæ klukkan eitt um nóttina og hálfri klukkustund síðar voru allir gestir á bak og burt .
Allt starfsfólk hafði yfirgefið staðinn hálfri annarri klukkustund áður en eldsins varð vart .
Talið var að eldurinn hefði komið upp út frá sígarettu sem einhver gesturinn hafði misst niður .
Húsið var tryggt en rekstrartrygging engin , þannig að starfsfólk varð fyrir nokkru tjóni .
Hljómsveitin Náttúra varð einnig fyrir verulegu tjóni en öll hljóðfæri sveitarinnar brunnu inni í Glaumbæ .
Skýringin var sú að hljóðfærin voru í geymslu í húsinu og tryggingin náði ekki yfir það .
" Maður er vægast sagt orðinn öreigi , " sagði Sigurður Rúnar Jónsson , einn Náttúrumanna , við Morgunblaðið en orgelið hans var metið á um 300 þúsund krónur .
Glaumbær var upphaflega íshús , reist árið 1916 af Thor Jensen og Milljónafélaginu .
Arkitekt var Guðjón Samúelsson .
Framsóknarflokkurinn keypti húsið árið 1953 og rak þar fyrst Framsóknarhúsið en síðan Storkklúbbinn og loks Glaumbæ frá 1961 .
Eftir brunann 1971 eignaðist Listasafn Íslands húsið sem þurfti algerrar endurnýjunar við .
Safnið flutti fyrst í húsið árið 1988. orri@mbl.is 