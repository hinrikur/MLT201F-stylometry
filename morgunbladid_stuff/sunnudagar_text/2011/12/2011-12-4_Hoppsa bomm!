Óhjákvæmilegt er annað en klemma aftur augun , ríghalda í lærið á næsta manni og biðja guð um að hjálpa sér .
Kalt vatn rann á milli skinns og hörunds strax í röðinni og um leið og ég sest í stólalyftuna flækjast skíðin í járnpípunum sem þau eiga að hvíla á .
Alla leið upp er ég nær dauða en lífi af hræðslu .
Sem Eyrarpúki hef ég að mestu haldið mig á jafnsléttu þessi fyrstu ár ævinnar og Hlíðarfjall aðeins verið eitt af tignarlegum einkennismerkjum Akureyrarbæjar í fjarska .
Ekki öruggur staður til að vera á , eins og segir í auglýsingunni .
En hjá skíðaferð með bekknum varð ekki komist .
Mér verður hugsað til Tómasar Guðmundssonar .
Hann orti reyndar um fjallgöngu , en hefði skíðalyftan verið komin til Íslands hefði hún hugsanlega verið nefnd í kvæðinu skemmtilega .
Velta eftir urð og grjóti aftur á bak og niðr ' í móti .
Hér eru urð og grjót ekki sjáanleg á þessum árstíma en Tómas leitar samt á hugann .
Þessi hluti fremur en lýsingin á því þegar hetjan kleif fjallið .
Vanlíðanin eykst eftir því sem ofar dregur .
Hvað ef lyftan stöðvast ? Mér fannst ekki hvasst niðri en nú er eins og stóllinn rykkist til í vestannæðingi .
Þegar ég opna annað augað til hálfs og mæni til himins , skjálfandi á beinunum , sé ég að stóllinn virðist ekki rammlega festur .
Skyldi hann geta dottið af ? Ég vil ekki bera beinin í snjóskafli .
Mér er ljóst að þegar fólk horfir til Hlíðarfjalls , jafnvel um leið og það heyrir af snjó , að ekki sé talað um ef leiðin liggur í brekkurnar , dettur því yfirleitt frekar Helena og hljómsveit Ingimars Eydal í hug en Tómas .
Sönglar gjarnan ósjálfrátt texta Ástu Sigurðardóttur sem sveitin flutti eftirminnilega endur fyrir löngu : Á skíðum skemmti ég mér trallallala lallalalala lallalalala ...
Annar hluti lagsins á reyndar betur við mig : Og svo hröð var mín för að þar áfram sem ör , ég þaut nú með bros á vör , en síðan hoppsa bomm .
Spurning að vísu með brosið en ég var lengi vel betri í þessu hoppsa bomm , sem ég geri ráð fyrir að sé að fljúga á hausinn , en að liðast mjúklega niður fannhvítar brekkur .
Nú nálgast endastöðin .
Ég þori ekki fyrir mitt litla líf að lyfta öryggisgrindinni .
Sessunauturinn , sem er rútíneraður í þeim fræðum , sviptir henni upp , og á hárréttu augnabliki þarf ég , eftir nokkrar sekúndur , að renna mér af pallinum .
Annars gín opinn dauðinn við mér .
Skapti , af stað ! Af stað ! kallar lyftuvörðurinn en ég fer hvergi .
Svo er eins og hann rykki í mig .
" Vaknaðu ! Vaknaðu ! " segi ég .
" Við erum að fara í fjallið ! " Þetta er þá eiginkonan .
Ég skelf , rennsveittur , undir sænginni .
Skapti Hallgrímsson skapti@mbl.is 