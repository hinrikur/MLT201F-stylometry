Í þessum dálki hefur stundum verið vikið að því hversu máttugt valdatæki tungumálið er .
Vald fólks á tungumálinu sker úr um hvort það nær valdi á öðrum .
Alkunna er að orðfæri og framburður endurspegla þjóðfélagsstöðu .
Því er það víða lykill að áhrifum að tileinka sér málfar þeirra sem betur mega .
Hér á Íslandi hafa þessi útilokandi áhrif tungutaksins verið takmörkuð .
Málstefnan hefur mótast af því að íslenskan væri mál okkar allra , óháð þjóðfélagsstöðu , þó að á tímabili hafi norðlenskur framburður notið sérstakrar virðingar og flámæli ekki mátt heyrast í útvarpi .
En völd og áhrif eru ekki aðeins tjáð með skýrum framburði og fögru máli .
Enn máttugra er að stýra því hvað er sagt og hvernig orðunum er stillt saman í ákveðnu samhengi .
Eftir að fjölmiðlar á Íslandi frelsuðust undan oki stjórnmálaflokka kepptust viðskiptajöfrar um að eignast miðlana .
Ekki vegna þess að það sé ábatasamt að reka fjölmiðil heldur vegna þess að það er ábatasamt að stjórna umræðunni og hafa áhrif á það um hvað er talað og hvernig .
Vald á dægurumræðunni er ekki nóg heldur er líka horft til þess að ná valdi orðsins á fortíðinni , gera söguna að herfangi sínu og stjórna því hvernig samtíðin skilur það sem á undan er gengið .
Ekki síst hvaða menn fjarlægðin geri mikla og hverja hún ati auri eða gleymi .
Vald á þessu sviði fæst ekki með kosningum heldur með gamaldags baráttu um frumkvæðið .
Með því að hasla umræðunni völl og slá fram fullyrðingum sem eru fjarri öllum sanni er hægt að tryggja að umræðan muni snúast um hinar mestu firrur .
Á meðan læðast hinar minni firrur aftan að fólki og hanga ómótmæltar í loftinu þangað til hin hrekklausu halda jafnvel að eitthvað sé til í þeim .
Fræg er sú aðferð stjórnmálamanna , stundum kennd við Richard M. Nixon bandaríkjaforseta , að " láta þau neita því ! " Með því að iðka þá ósvífni að klína lygum á pólitíska andstæðinga sína gat Nixon verið viss um að þar með yrði ekki talað um annað á meðan lygarnar væru bornar til baka .
Um leið myndu nógu mörg aldrei setja sig betur inn í umræðuna en svo að lygarnar sætu eftir í skúmaskotum þjóðfélagsins .
Sérstaklega mætti treysta því meðal hinna óupplýstari borgara – en nú virðist stefna í að æ fleiri fylli þann flokk eftir því sem læsi ungmenna hrakar .
Til dæmis um hvernig hægt væri að beita Nixon-aðferðinni í pólitískri umræðu hér á landi má nefna rökfræði af þessu tagi : " Bandarískir hermenn myrtu konur og börn í víetnamstríðinu og þar eð ríkisstjórn Bandaríkjanna styður viðskipta- og skoðanafrelsi eru þeir Íslendingar sem aðhyllast slíkt frelsi meðsekir um fjöldamorð – og gamla Alþýðubandalaginu með Þjóðviljann í broddi fylkingar að þakka að þeir drápu ekki íslenska alþýðu á dögum viðreisnarstjórnarinnar .
" Eflaust myndu mörg ekki sitja þegjandi undir svona þvælu en þá væri hægt að herða á níðinu með því að tilteknir einstaklingar hafi farið í herstöðina á Miðnesheiði , komið leynilegum upplýsingum um Íslendinga til bandarískra stjórnvalda og jafnvel farið til Bandaríkjanna að skoða herstöðvar og væru því augljóslega meðsekir í voðaverkum þessa hers um alla veröldina .
Börn þeirra sem lærðu í Bandaríkjunum hefðu líka alist upp við hernaðardýrkun og biðu nú færis að drepa óþóknanlega Íslendinga ...
Málatilbúnaður af þessu tagi væri til þess fallinn að ná valdi á umfjöllunarefni fjölmiðla sem myndu þurfa að vinda ofan af delluganginum .
Nema einhverjum dytti í hug að snúa þessu við og draga upp úr hattinum að kommúnistaríki 20. aldar urðu öll að einræðisríkjum með ógnarstjórnum og því séu þeir Íslendingar sem vilji bæta kjör alþýðu manna hér á landi og stuðla að jöfnuði í samfélaginu samsekir í helförum leiðtoga kommúnistaríkja gegn borgurum sínum .
Viðbúið væri að umræða á þessum nótum myndi valda reiði meðal skynsamra manna .
Þeim væri þá svarað með því að sannleikanum yrði hver sárreiðastur og aumkunarvert væri ef menn gætu ekki horfst í augu við sannleika sögunnar .
Þegar umræðan væri komin út á svo skrýtna braut ættu orð Stephans G. Stephanssonar aðeins við : " Hálfsannleikur oftast er óhrekjandi lygi .
" 