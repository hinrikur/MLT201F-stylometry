Á dögunum átti ég samtal við ungan mann , sem hefur mikla yfirsýn yfir það , sem er að gerast á heimsbyggðinni og þekkir vel til mála bæði vestan hafs og austan og í Asíu .
Ég spurði um viðhorf hans til framvindu mála á evrusvæðinu og hann svaraði efnislega á þessa leið : Þetta er ekki bara spurning um vanda evrunnar heldur líka um djúpstæðari vanda Vesturlanda .
Þið eruð fyrst og fremst að hugsa um að halda því sem þið hafið og gerið ykkur ekki vonir um betri lífskjör að ráði en þau , sem þið hafið öðlast á síðustu 40 árum .
Í Asíu ríkir mikil bjartsýni , metnaður og framfarahugur .
Þar er verið að tala um að byggja upp , leggja risavaxin járnbrautarnet um mörg lönd , sem gjörbreyta samgöngum , byggja skóla , flugvelli og hvað sem er .
Þar gerir fólk sér vonir um stórbatnandi lífskjör á næstu áratugum .
Hjá ykkur ríkir stöðnun .
Kina er orðið eitt af höfuðvígjum kapítalismans , þótt því sé stjórnað frá skrifstofum Kommúnistaflokks Kina .
Friður á milli meginlandsins og Taívans byggist á því , að hinn gamli þjóðernissinnaflokkur Chiang Kai Shek haldi völdum vegna þess , að þeir og kommúnistaflokkurinn hafa sömu markmið , sameinað Kína .
Taívan og meginlandið geta sameinast á næstu áratugum eins og Hong Kong og Peking hafa gert .
Gamla Evrópa er komin í þá stöðu , að sendimenn hennar hafa verið á ferð til Kína og annarra Asíulanda með hatt í hönd á undanförnum mánuðum og beðið Kínverja og fleiri um að kaupa skuldabréf evruríkjanna til þess að halda Evrulandi á floti , með öðrum orðum að lána hinum gömlu nýlenduveldum peninga .
Þeir hafa líka verið á ferð um Miðausturlönd og Brasilíu í sömu erindagjörðum .
Portúgalar hafa farið til Angólu og beðið sína gömlu nýlendu um lán .
Fyrst létu Kínverjar í það skína að þeir væru opnir fyrir því að koma til bjargar gegn endurgjaldi i auknum pólitískum áhrifum en á fundi fjármálaráðherra evruríkjanna í Brussel sl. þriðjudagskvöld skýrði forstöðumaður neyðarsjóðs ESB þeim frá því , að rísandi efnahagsveldi Asíu mundu ekki koma hnignandi efnahagsveldum Evrópu til hjálpar .
Samtímis hafa birzt fréttir , sem jafnharðan hefur verið neitað , þess efnis að Alþjóða gjaldeyrissjóðurinn mundi koma evruríkjunum til hjálpar en það jafngildir því að evrusvæðið væri komið í áþekka stöðu gagnvart sjóðnum eins og Ísland var þar til síðla sumars .
En Alþjóða gjaldeyrissjóðurinn er auðvitað bara fulltrúi Bandaríkjamanna , Breta og fleiri þjóða , sem þýðir , að þær þjóðir væru að koma evruþjóðunum til aðstoðar .
Hvað þýðir þetta ? Þetta þýðir , að okkar heimshluti er á undanhaldi í því stríði , sem háð er á vígvelli viðskiptanna .
Vesturlönd eru á undanhaldi .
Bandaríkin hafa ekki lengur efni á því að standa í stríði í öðrum löndum .
Þess vegna eru þau að draga sig í hlé frá Írak og Afganistan og voru treg til þátttöku í Líbýustríðinu , þar sem Frakkar og Bretar tóku á sig byrðarnar .
Það er vel hugsanlegt að undir lok þessa áratugar verði bandaríska hermenn ekki að finna í öðrum löndum .
Er okkar heimshluti þá dæmdur til að lifa á fornri frægð í framtíðinni ? Ekki alveg .
Vesturlönd eiga eitt spil eftir á hendinni .
Það er Nýja Norðrið .
Þau stórkostlegu tækifæri , sem blasa við norður af Íslandi , í hafinu , á hafsbotni og á siglingaleiðum milli Asíu og Evrópu bæði til austurs og vesturs .
Á þessu svæði er að finna bæði fisk og oliu , málma og önnur auðæfi auk þeirra tækifæra , sem liggja í nýjum samgönguleiðum .
Allt sækir í norðurátt .
Jafnvel þorskurinn sækir í kaldari sjó .
Sumir bátar á Snæfellsnesi hafa fært sig um set , fylgt þorskinum eftir og róið frá Bolungarvík .
Þorskurinn getur með því að færa sig til verið að hleypa nýju lífi í Vestfirði og Vestfirðinga ! Sumir fræðimenn eru þeirrar skoðunar að landnámið , sem er framundan í hinu Nýja Norðri eigi eftir að verða meiri þáttur í tilflutningi efnahagslegs valds og pólitískra áhrifa á 21. öldinni en þau auknu áhrif Asíuríkjanna , sem nú blasa við .
Ráðamenn í Evrópu gera sér grein fyrir þessum möguleika og þeir hafa síðustu árin lagt mikla áherzlu á að komast að borði þeirra þjóða , sem ráða munu ferðinni á norðurslóðum .
Við Íslendingar erum ein þeirra þjóða .
En Evrópusambandinu hefur verið haldið utan dyra .
Það eru ekki sízt Rússar og Kanadamenn , sem eiga þátt í því .
Á tímum kalda stríðsins höfðum við pólitísk áhrif á alþjóðavettvangi langt umfram það , sem eðlilegt gat talizt fyrir svo fámenna þjóð .
Það var lega landsins , sem réð úrslitum um það .
Þau pólitísku áhrif færðu okkur sigur í þorskastríðunum og sá sigur færði okkur aukna velsæld .
Svo urðu við áhrifalaus við lok kalda stríðsins , fámennur hópur á eyju norður í hafi .
Nú er lega landsins að færa okkur alþjóðleg pólitísk áhrif á ný en jafnframt mikil tækifæri til að njóta góðs af þeirri miklu uppbyggingu , sem framundan er í Nýja Norðrinu .
Þau tækifæri byggjast á þjónustu við uppbyggingu Grænlands , sem verður gífurleg , nýtingu nýrra fiskimiða á norðurslóðum og miðstöð fyrir skipaflutninga milli Atlantshafs og Kyrrahafs .
Þegar þessi nýju tækifæri blasa við kemur hópur fólks og leggur til að í stað þess að nýta þau sjálf eigum við að afhenda gömlum stórveldum í Evrópu , sem mega muna sinn fífil fegri , aðstöðuna til þess að nýta sér þau tækifæri í stað þess að við gerum það .
Þess vegna vill Evrópusambandið fá Ísland inn til sín .
En Nýja Norðrið er ein af mörgum ástæðum fyrir því að við eigum ekki að taka því boði .
Það er kominn tími til að Alþingi ræði aðildarumsóknina á þessum nýju forsendum .
