Framundan er jólanóttin þegar allt er kyrrt og hljótt .
Eftir at aðventu og aðfangadagskvöld verður oft dálítið spennufall .
Ekki bara hjá börnunum sem nú eru búin að opna alla pakkana .
Heldur líka hjá þeim fullorðnu sem fá nú smátíma til að teygja úr sér og setja tærnar upp í loft eftir undirbúning fyrir jólahátíðina .
Það er um að gera að njóta jólanæturinnar .
Ef veðrið er gott getur jafnvel verið notalegt að fá sér smágöngutúr fyrir svefninn .
Þá fær maður frískt loft í lungun og sefur enn betur .
Jólanóttin er líka tilvalin bókanótt .
Þá er kominn tími til að vaka fram eftir og njóta þess að lesa jólabækurnar .
Kannski með smákonfekt við höndina eða annað gotterí .
Allir eru komnir í jólanáttfötin , kannski einhverjir í nýjan slopp , og nú er bara að slappa af og hafa það gott .
Síðastliðin ár hef ég reyndar tekið eftir því að þolið hefur minnkað .
Nú get ég ekki vakað alveg til þrjú eða fjögur við lestur eins og ég gerði .
Ég mun þó reyna hvað ég get til að komast alla vega í þriðja kafla .
Best samt kannski að snúa ekki sólarhringnum algjörlega við .
Það gæti tekið fram í febrúar að snúa honum við aftur .
