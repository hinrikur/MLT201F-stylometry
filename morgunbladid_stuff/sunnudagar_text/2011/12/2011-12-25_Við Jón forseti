Ég geri ráð fyrir að flestir þeir sem þetta lesa hafi áttað sig á því að Jón Sigurðsson hefði orðið 200 ára í sumar ef hann hefði lifað .
Fjöldi bóka fyrir börn og fullorðna hefur og komið út um Jón á árinu þar sem rakinn er stjórnmálaferill hans aukinheldur sem menn hafa velt fyrir sér hvaða máli hann skipti fyrir samtímann og einnig hvernig goðsagnapersónan Jón Sigurðsson varð til eins og rakið er í merkilegri bók Páls Björnssonar Jón forseti allur ? Nú vill svo til að ég hef löngum haft dálæti á Jóni forseta Sigurðssyni og þá einmitt fyrir starf hans sem forseti Kaupmannahafnardeildar Hins íslenska bókmenntafélags 1851-1879 .
Undir stjórn Jóns hóf félagið nefnilega útgáfu ýmissa merkustu rita íslenskrar bókaútgáfu , til að mynda Safns til sögu Íslands og íslenzkra bókmennta , sem kom út 1853 , Íslenzks fornbréfasafns sem kom út 1857 og Biskupa sagna sem komu út á árunum 1858-1878 .
Allt eru þetta perlur í hverju bókasafni og sem bókasafnari frá unga aldri voru þetta þær bækur sem ég hafði mest dálæti á og hef haldið mest upp á þótt ekki eigi ég þær allar í dag ; bækur sem gaman var að grúska í , gaman að leita að og gaman að eiga .
Af öðrum bókum sem Bókmenntafélagið gaf út undir stjórn Jóns og eru mér jafnan ofarlega í huga má nefna Sálmasöngsbók Péturs Guðjohnsens langa-langa-langafa míns og Mann og konu eftir annan langa-langa-langafa , Jón Thoroddsen .
Jón var líka skemmtilegur penni , snarpur og fróður skrifari sem lesa má í bréfum hans og greinum um ýmis málefni .
Eftir hann liggur þó minna útgefið efni en vert væri .
Sem dæmi um ritfærni Jóns bendi ég á skemmtilega og fræðandi grein hans um Alþíng á Íslandi í fyrsta tölublaði Nýrra félagsrita 1842 sem hefst svo : " Varla er sú list , að menn hafi jafn lengi þreytt með óvissum árángri og landstjórnarlistina .
Hinir mestu spekingar sem jörð vor hefir borið hafa hverr eptir annann sagt fyrir landstjórnarreglum , og sumir reynt að framkvæma þær sjálfir , og þó ber öllum saman um , að eitthvað megi með sanni að öllum stjórnarlögunum finna , þó ekki sé öllum eins ábótavant .
Það er því ekki kyn , þótt ýmislegt sé álit manna um það efni , jafnvel þeirra , sem sjálfra sín vegna hvorki skeyta um að bakast við náðargeisla ens einvalda , né að láta skrílinn bera sig a höndum .
Enn eru þau lönd , sem siðuð eru kölluð , þar sem menn hafa bundizt í að lúta sérhverju boði og banni 12 — 14 vetra gamals úngmennis , ef svo hittist á að það er kallað konúngsbarn , þó ekki hafi það neina þá kosti að því sé trúanda fyrir jörð , hvað þá fyrir lífi og velferð þúsundsinnum þúsunda af bræðrum þess .
" Það er því óhætt að minnast Jóns Sigurðssonar fyrir meira en forystu í sjálfstæðisbaráttu .
