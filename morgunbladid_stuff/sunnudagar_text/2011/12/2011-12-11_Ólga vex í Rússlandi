Vladimír Pútín , forsætisráðherra Rússlands , virðist vera í losti út af úrslitum þingkosninganna á sunnudag .
Þrátt fyrir markvissar tilraunir til þess að hafa áhrif á úrslit kosninganna náði flokkur Pútíns , Sameinað Rússland , ekki nema tæplega helmingi atkvæða og margt bendir til þess að fylgið hafi verið mun minna í raun .
Eftirlitsstofnanir hafa gagnrýnt framkvæmdina harkalega og almennir borgarar hafa sett á netið upptökur þar sem svo virðist sem verið sé að eiga við atkvæði og hafa áhrif á kjósendur .
Kosningarnar voru þáttur í að undirbyggja áframhaldandi setu Pútíns við völd .
Í mars ætlar hann sér að fullkomna fléttuna með sigri í forsetakosningum .
Sá galli er hins vegar á að kjósendur virðast ekki alls kostar sáttir við áform Pútíns um að sitja áfram .
Pútín varð forseti árið 2000 , varð að víkja úr embætti 2008 vegna stjórnarskrárákvæðis um að einn maður geti ekki setið lengur en tvö kjörtímabil , en stjórnaði áfram úr stóli forsætisráðherra .
Nú hefur kjörtímabil forseta verið lengt þannig að sitji hann önnur tvö kjörtímabil gæti hann verið við völd til 2024 .
Búist var við mikilli þátttöku í mótmælum , sem halda átti í gær , laugardag , skammt frá Kreml .
Gáfu yfirvöld leyfi fyrir þátttöku allt að 30 þúsund manns .
Aðstandendur mótmælanna vildu vera nær Kreml , en var bannað að safna þar saman meira en 300 manns .
Einhverjir skipuleggjendur hafa sagst ætla að mótmæla þar samt .
Innanríkisráðherra landsins , Rasjid Núrgalíjev , brást strax við með því að segja að " allar tilraunir til að halda uppákomur án leyfis og standa í vegi fyrir lögum og reglu verða stöðvaðar af starfsfólki innanríkisráðuneytisins í samræmi við lög " .
Yfirvöld hafa handtekið 1600 manns á þremur dögum fyrir að taka þátt í mótmælum .
Pútín vegur að Hillary Clinton Pútín hefur brugðist við ásökunum um kosningasvindl með því að veitast að Bandaríkjamönnum fyrir að reyna að hafa áhrif á úrslit kosninganna .
Hann gagnrýndi Hillary Clinton , utanríkisráðherra Bandaríkjanna , fyrir að lýsa yfir áhyggjum vegna framkvæmdar kosninganna og sagði að hún hefði vísvitandi gefið stjórnarandstöðunni merki um að blása til mótmæla auk þess sem bandaríska utanríkisráðuneytið borgaði samtökum í Rússlandi fyrir að finna að kosningunum .
" Þeir heyrðu merkið og með hjálp bandaríska utanríkisráðuneytisins hófu þeir aðgerðir , " voru fyrstu ummæli Pútíns um mótmælin .
Í umræðum um forsetakosningarnar á næsta ári sakaði Pútín Bandaríkjamenn um að verja milljónum dollara í að skapa óstöðugleika í Rússlandi með því að styðja ákveðin samtök .
" Við erum stórt kjarnorkuveldi og munum verða það áfram og það veldur félögum okkar ákveðnum áhyggjum , " sagði Pútín á fundi með stuðningssamtökum , sem mynduð hafa verið um forsetaframboð hans .
" Nú hrista þeir okkur aðeins til þannig að við gleymum ekki hver ræður á þessari plánetu .
" Einn af hópunum , sem um ræðir , nefnist Golos og fylgdist hann með framkvæmd kosninganna .
Samtökin voru beitt miklum þrýstingi , stjórnandi þeirra var settur í hald á flugvelli í Moskvu , símalínur aftengdar og ráðist á vefsíður þeirra .
Með því að stimpla samtök á borð við Golos útsendara Bandaríkjamanna er Pútín kominn í leik , sem minnir á kalda stríðið 20 árum eftir að því lauk .
Á tímum Sovétríkjanna var gagnrýnendum þeirra borið á brýn að vera " óvinir ríkisins " á mála hjá kapítalískum heimsvaldasinnum .
Inn í þennan málflutning blandast deila Rússa og Bandaríkjamanna um eldflaugavarnir í Evrópu .
Rússar segja að verið sé að þröngva þeim til að setja upp meðaldrægar kjarnorkuflaugar nærri mörkum Evrópusambandsins og ýta þeim út í nýtt vopnakapphlaup .
Í dagblaðinu Kommersant sagði að verið gæti að rússnesk stjórnvöld vanmætu " breytingarnar í fjöldavitund samfélagsins " .
Síðan var bætt við .
" Og það er allt eins víst að það muni enda með ósköpum , ekki bara fyrir stjórnvöld , heldur einnig samfélagið .
" Fullyrðingar um víðtækt svindl og falsaða seðla Flokkur Pútíns , Sameinað Rússland , fékk tæplega 50% atkvæða í kosningunum á sunnudag fyrir viku samkvæmt opinberum tölum .
Mýmargar ábendingar hafa hins vegar borist um að rangt hafi verið haft við í kosningunum .
Samtök , sem á íslensku mætti kalla Borgaravaktina , segja að flokkurinn hafi í raun fengið 20% minna fylgi en sagt sé opinberlega eða 29,8% um landið allt og 25,8% í Moskvu .
Samtökin segja einnig að frjálslyndi flokkurinn Jabloko hafi fengið nógu mörg atkvæði til að komast á þing , en samkvæmt opinberum tölum var hann með 3% atkvæða og undir 7% atkvæðaþröskuldinum , sem miðað er við .
Borgaravaktin segir að Jabloko hafi fengið 14,3% atkvæða í Moskvu og 8,2% um landið allt .
Samtökin segja sömuleiðis að kommúnistaflokkurinn hafi verið með meira fylgi , en opinberlega hafi verið gefið upp .
Kommúnistar hafi fengið 22,6% atkvæða um landið allt , sem er nokkru hærra en þau 19,6% , sem lýst var yfir opinberlega .
Samtökin byggja á tölum frá eftirlitsmönnum , sem náðu að gera útgöngukönnun á 176 kosningastöðum .
Þau draga einnig í efa tölur um kjörsókn .
Að mati samtakanna var kjörsóknin 51,3% í Moskvu og 53% um landið allt .
Kjörstjórn sagði að kjörsókn hefði verið 60,2% um landið allt .
Eftirlitsmenn á vegum Öryggis- og samvinnustofnunar Evrópu sögðust hafa séð ýmislegt misjafnt í kosningunum og var sérstaklega tekið til þess að falsaðir kjöseðlar með krossi við Sameinað Rússland , flokk Pútíns , hefðu verið settir í kjörkassa .
Áhrif orða Pútíns Fréttaskýrendur segja að árásir Pútíns á Bandaríkin vegna kosninganna kunni að eiga hljómgrunn hjá íhaldssömum Rússum , sem frá fornu fari eru tortryggnir í garð vestursins , en hann eigi á hættu að stuða yngri kjósendur .
" Þessi orð ýta aðeins undir höfnun fólksins , " segir Andrei Ríabov hjá Carnegie-miðstöðinni í Moskvu .
" Þau særa og pirra fólk í Moskvu og stórum borgum sem mótmælir vegna sannfæringar sinnar .
" 