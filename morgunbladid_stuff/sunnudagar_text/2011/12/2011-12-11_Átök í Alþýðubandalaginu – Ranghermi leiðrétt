Í bók sinni Íslenskir kommúnistar , sem út var gefin nú í haust , heldur Hannes Hólmsteinn Gissurarson því fram að sex fyrrverandi eða þáverandi þingmenn Alþýðubandalagsins hafi á árunum 1968 – 1983 haft hug á að flokkurinn tæki upp vinsamleg samskipti við Kommúnistaflokk Sovétríkjanna og aðra valdaflokka í Austur-Evrópu sem stóðu að innrásinni í Tékkóslóvakíu 21. ágúst 1968 .
Hannes nafngreinir alla sex og birtir af þeim myndir .
Að hans sögn voru þetta þau Einar Olgeirsson , Garðar Sigurðsson , Magnús Kjartansson , Lúðvík Jósefsson , Svava Jakobsdóttir og Svavar Gestsson .
Flest af þessu fólki er nú látið og getur því ekki borið hönd fyrir höfuð sér .
Með vísan til þess að líklega er enginn á lífi sem þekkti betur viðhorf þeirra hvers um sig í þessum efnum heldur en ég tel ég bæði rétt og skylt að koma leiðréttingu á framfæri .
Það er rétt hjá Hannesi að innan Alþýðubandalagsins var á þessum árum tekist á um hvort flokkurinn ætti að hvika frá stefnunni sem mótuð var 1968 þar sem skýrt var kveðið á um engin flokksleg samskipti við valdaflokka innrásarríkjanna .
Af þeim sex alþingismönnum sem Hannes nefnir voru hins vegar aðeins tveir hlynntir því að tekin yrðu upp flokksleg samskipti við Kremlverja og bandamenn þeirra í Austur-Evrópu , þeir Einar Olgeirsson og Lúðvík Jósefsson .
Allir hinir , Garðar , Magnús , Svava og Svavar , voru því andvíg .
Það að Einar og Lúðvík voru þessarar skoðunar eins og fjöldi gagna frá skjalasöfnum í Moskvu og Berlín er til vitnis um gefur ekki til kynna að þeir hafi verið " erindrekar erlends valds " eins og nýlega var fullyrt , enda verður hvergi séð að þeir hafi verið líklegir til að ganga erinda Sovétríkjanna gegn íslenskum hagsmunum .
Tryggð Einars Olgeirssonar og fleiri forystumanna Kommúnistaflokks Íslands við Sovétríkin getur enginn skilið sem ekki gerir sér grein fyrir að pólitísk sannfæring þeirra , byggð á hugmyndafræði marxismans , var í raun trúarlegs eðlis .
Einar átti sér tvær ástmeyjar , hugsjónina um íslenskt þjóðfrelsi og draumsýn alþjóðlegrar verkalýðshreyfingar .
Hann unni báðum og gat sig frá hvorugri slitið .
Einar varð aftur og aftur fyrir djúpstæðum vonbrigðum með Sovétríkin en náði ekki að hrinda frá sér þeirri hugsun að þrátt fyrir allt væru þau bólvirki stríðandi alþýðu veraldarinnar gegn ofurvaldi heimskapítalismans .
Það var trúin á að " Eyjólfur hlyti að hressast " sem leiddi hann í ógöngur .
Um Lúðvík Jósefsson gegndi nokkuð öðru máli .
Hann var aldrei mikið fyrir skýjaborgir , lét hyggjuvit fremur ráða gerðum sínum .
Sem sjávarútvegsráðherra og forgöngumaður um útfærslu íslensku fiskveiðilögsögunnar í 12 og síðar 50 mílur 1958 og 1972 hafði hann verið stafnbúi okkar Íslendinga í harðvítugum þorskastríðum við Breta og fleiri NATO-þjóðir .
Þá var , að hans dómi , gott að eiga von í bakstuðningi frá Rússum ef NATO-ríkin beittu okkur viðskiptaþvingunum eins og gerst hafði í landhelgisdeilunni 1952 þegar löndunarbann var sett á íslenskan fisk í Bretlandi en viðskiptasamningur við Rússa varð okkar krókur á móti bragði .
Afstaða Lúðvíks í deilunum innan Alþýðubandalagsins um flokksleg tengsl við Moskvu var ekki síst mótuð af þessum bakgrunni þó að hugmyndafræðilegar leifar frá dögum Kommúnistaflokksins hafi máske líka haft eitthvað að segja .
Kenningu okkar hinna , að við gætum róið einir á báti úti á víðu veraldarhafinu , neitaði hann að taka gilda .
Kem ég þá að staðhæfingu Hannesar Hólmsteins um að ekki aðeins Einar og Lúðvík heldur líka Garðar Sigurðsson , Magnús Kjartansson , Svava Jakobsdóttir og Svavar Gestsson hafi viljað breyta stefnu Alþýðubandalagsins og taka upp flokksleg tengsl við Moskvu .
Um Magnús Kjartansson er það að segja að ekki þarf annað en lesa skrif hans í Þjóðviljanum á síðustu árum hans sem ritstjóra , árunum kringum 1970 , til að sjá hversu fráleitt slíkt er .
Hann lagði þar hvað eftir annað Bandaríkin og Sovétríkin að jöfnu og varaði mjög eindregið við tilraunum þessara tveggja risavelda til að skipta öllum heiminum upp á milli sín .
Kenningu Magnúsar um risaveldin tvö , sem ættu ærið margt sameiginlegt , nefndu ýmsir sovétvinir hér " moðhausakenninguna " og líktu Magnúsi jafnvel við Benjamín Eiríksson .
Það eina sem Hannes nefnir og telur vísbendingu um afstöðu Magnúsar er að hann mætti á þingmannaráðstefnu í Austur-Þýskalandi árið 1969 .
Hannes lætur þess hins vegar ekki getið , sem hann þó hlýtur að vita , að á slíkar ráðstefnur , sem haldnar voru árlega um alllangt skeið , mætti fjöldi þingmanna frá öllum Norðurlöndum og úr mörgum stjórnmálaflokkum , þar á meðal úr að minnsta kosti fimm íslenskum flokkum , líka úr Sjálfstæðisflokknum .
Þátttaka Magnúsar í þessum fundi segir því nákvæmlega ekki neitt um afstöðu hans til þeirra deilna um flokksleg tengsl , sem hér er fjallað um .
Staðhæfingu sína um viðhorf Garðars Sigurðssonar , Svövu Jakobsdóttur og Svavars Gestssonar byggir Hannes á einni heimild , sem ókunnugum kann reyndar að virðast marktæk en er það ekki .
Sú heimild er frásögn austur-þýsks kontórista af samtali við Einar Olgeirsson frá árinu 1972 .
Einar var þá um sjötugsaldur og horfinn úr fremstu víglínu íslenskra stjórnmála fyrir fimm árum .
Hann var sem áður sagði eindreginn talsmaður þess að Alþýðubandalagið tæki upp álíka samskipti við Kommúnistaflokk Sovétríkjanna og Sósíalistaflokkurinn hafði áður haft .
Til skýringar á nafnalistanum sem Þjóðverjinn skrifaði niður má helst láta sér detta í hug að Einar hafi í þessum efnum gert sér vonir um þennan og hinn sem sýndu honum vinsemd og töluðu hlýlega við gamla leiðtogann .
Um viðhorf Garðars Sigurðssonar og Svövu Jakobsdóttur þarf ekki að fara mörgum orðum .
Sú fullyrðing að þau hafi verið talsmenn flokkslegra samskipta við Kremlverja er ekki annað en hreinasta firra .
Sjálfur þekkti ég pólitísk viðhorf þeirra beggja vel úr löngu samstarfi í stjórnmálum .
Um Svavar Gestsson gerði Einar sér snemma mjög háar vonir , taldi hann leiðtogaefni og kom honum rétt liðlega tvítugum til náms í marxískum fræðum í Austur-Berlín , haustið 1967 .
Áður hafði Svavar starfað um sinn hjá Alþýðubandalaginu og verið blaðamaður við Þjóðviljann .
Þegar Svavar hóf nám í Berlín varð honum mjög fljótlega ljóst að hann ætti þangað lítið erindi og lærifeður hans þar áttuðu sig á því að þessi ungi maður hafði allt aðrar pólitískar hugmyndir en til var ætlast hjá þeim sem stýrðu kennslu í félagsvísindum undir alltsjáandi auga STASI. Dvöl Svavars í Austur-Berlín varð því stutt , aðeins sex mánuðir .
Hann var æ síðan einn af okkur sem stóðum vörð um samþykktina góðu frá 1968 um bann við öllum flokkslegum samskiptum við Kremlverja og hina innrásarflokkana .
Þeirri samþykkt tókst aldrei að hnekkja því að meirihluti okkar innan Alþýðubandalagsins var jafnan traustur þó að einstaka menn úr forystusveit flokksins væru annarrar skoðunar .
Hannes Hólmsteinn lætur þess getið í bók sinni að Svavar hafi farið sem ráðherra til Moskvu árið 1981 en nefnir ekki að íslenskir ráðherrar úr öðrum flokkum en Alþýðubandalaginu fóru ærið oft í slíkar embættisferðir til Sovétríkjanna , þar á meðal Geir Hallgrímsson , forsætisráðherra og formaður Sjálfstæðisflokksins .
Þessi ferð Svavars árið 1981 segir því alls ekki neitt um afstöðu hans til flokkslegra samskipta við Kommúnistaflokk Sovétríkjanna .
Hafi einhverjir vakið máls á slíku umræðuefni þar eystra hafa svör hans verið skýr og í samræmi við stefnu Alþýðubandalagsins .
Ég hef áður boðið áhugamönnum um hollustu Þjóðviljans við Sovétríkin að leita með logandi ljósi í ritstjórnarskrifum blaðsins frá minni ritstjóratíð , 1972 – 1978 og 1980 – 1983 , og reyna að finna þar þó ekki væri nema eina línu til marks um stuðning við stjórnarherrana í Kreml eða aðra valdaflokka sem stóðu að innrásinni í Tékkóslóvakíu 1968 .
Mér er ekki kunnugt um að nokkur slík lína hafi fundist og skora því nú á Hannes Hólmstein og hjálparlið hans að fara í enn eina slíka eftirleit og gera svo opinbera grein fyrir niðurstöðunum .
Tekið skal fram að hér er ég ekki aðeins að tala um mín eigin skrif heldur einnig skrif ritstjóranna Árna Bergmanns og Svavars Gestssonar en allir höfðum við verið í Sósíalistaflokknum .
Gullið frá Moskvu Eitt af því sem Hannes ræðir í bók sinni eru fjárframlög frá Moskvu til Sósíalistaflokksins .
Ekkert nýtt kemur þó fram hjá honum um þau efni nema margvíslegar órökstuddar dylgjur .
Fyrir nærri tuttugu árum var skjalasafn Kommúnistaflokks Sovétríkjanna opnað fræðimönnum til rannsókna .
Þá kom í ljós , sem áður hafði verið dulið , að Einar Olgeirsson hafði sem formaður Sósíalistaflokksins tekið við verulegum fjármunum úr hendi Rússa .
Um þessi fjárframlög vissu á sínum tíma aðeins alveg örfáir menn .
Vönduð samnorræn rannsókn sagnfræðinga og annarra fræðimanna á þess konar framlögum til flokka á Norðurlöndum á árunum 1950 – 1990 leiddi í ljós að Einar veitti viðtöku 170.000 dollurum alls , og kom fyrsti skammturinn 1955 en sá síðasti 1966 ( sjá töflu á bls. 291 í bókinni Guldet fra Moskva sem út var gefin árið 2001 ) , allt úr sjóðnum sem notaður var til slíks í Moskvu .
Þetta rakti ég allt , lið fyrir lið , í grein minni " Hvað varð um peningana frá Moskvu ? " sem birtist í Morgunblaðinu 3. nóvember 2006 .
En þar er líka að finna mjög merkilegar upplýsingar sem Hannes Hólmsteinn stingur undir stól .
Árið 1962 hafði Einar tekið við 95.000 dollurum frá Moskvu og í samtali við sovéska sendiherrann í Reykjavík þá um vorið greindi hann frá því að allir þeir fjármunir hefðu runnið til Máls og menningar ( sjá Jón Ólafsson , Guldet fra Moskva , bls. 200 – 201 ) , það er að segja í stórhýsið á Laugavegi 18 sem þá var enn í byggingu .
Frá þessu greinir sendiherrann í bréfi til yfirboðara sinna í Moskvu og þarf ekki frekari vitna við .
Í sama samtali við sendiherrann bað Einar um 75.000 dollara í viðbót og sagði Mál og menningu enn vera í miklum fjárhagsvandræðum .
Sú upphæð barst í þrennu lagi á árunum 1963 , 1965 og 1966 ( sjá Guldet fra Moskva 2001 , 291 ) og má ætla að allt það fé hafi líka runnið til sömu húsbyggingar því ekki varð við það vart í rekstri Þjóðviljans eða Sósíalistaflokksins .
Rök fyrir því að svo hafi verið eru líka þau að Kristinn E. Andrésson , forstjóri Máls og menningar , fékk síðar , einn Íslendinga , beinar greiðslur úr sama sjóði án milligöngu Einars Olgeirssonar , – allt til Máls og menningar – og einnig stuðning við útgáfu rita sem stjórnvöld í Moskvu töldu brýnt að koma hér á framfæri ( Guldet fra Moskva 2001 , 291 og 293 ) .
Þeir 170.000 dollarar frá Moskvu sem Einar Olgeirsson veitti móttöku jafngilda á núverandi gengi 20,4 milljónum króna en sé fjárhæðin umreiknuð eftir gengi krónunnar á afhendingartíma peninganna og þróun byggingarvísitölu verður hún mun hærri eða liðlega sex tíundu hlutar af fasteignamati þessa fimm hæða stórhýsis eins og það er nú .
Full ástæða er því til að gera ráð fyrir að peningarnir að austan hafi nægt til að greiða mjög verulegan hluta af byggingarkostnaði hússins og vaxtakostnaði á byggingartíma .
Því miður er ekki hægt að útiloka með öllu að lítill hluti af hinu óhreina fé frá árunum 1963 – 1966 hafi runnið til Þjóðviljans .
Hitt er engu að síður mjög athyglisvert að við ítarlegar skjalarannsóknir í Moskvu hefur ekkert komið í ljós sem staðfesti það ef frá er talin ein pappírssending frá Póllandi um 1950 .
Myndirnar sem við blasa af Máli og menningu annars vegar og Þjóðviljanum hins vegar eru því gjörólíkar .
Dylgjur Hannesar Hólmsteins um að rekstur Þjóðviljans og starfsemi Sósíalistaflokksins hafi verið kostuð af Rússum eru því staðlausir stafir .
Höfundur er fyrrverandi ritstjóri Þjóðviljans og þar áður framkvæmdastjóri Sósíalistaflokksins .
