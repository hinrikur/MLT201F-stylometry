Löng hefð er fyrir að leikir í ensku deildarkeppninni fari fram yfir hátíðarnar , og líklega óhugsandi að því verði breytt á þessari öld .
Hvað eftir annað fer reyndar af stað umræða um að nauðsynlegt sé að leikmenn fái frí í kringum jól og áramót og jafnvel eitthvað fram í janúar , með stórmót landsliða að sumri í huga .
Að annars verði þeir langþreyttir og sýni ekki sitt rétta andlit þegar flautað er til leiks á EM eða HM .
Regla er í flestum öðrum löndum álfunnar , frekar en undantekning , að hlé sé gert á deildakeppni á þessum árstíma en Bleik yrði brugðið ef Englendingar , sú íhaldssama þjóð , tækju upp á því að gera sparkhlé á jólum .
Það yrði eins og að verslunum á Íslandi yrði öllum lokað klukkan 18 á Þorláksmessu eða ríkisstjórnin samþykkti að bannað yrði að borða rjúpu á aðfangadagskvöld .
Eftir á að hyggja er þetta með rjúpurnar líklega sennilegra en breyting á leikjaniðurröðun í Englandi ...
Hefðir eru til að halda í þær , segir Tjallinn .
Íslendingar eru sama sinnis og syngja þess vegna með börnunum á hverjum jólum kvæðið feminíska , sem allir kunna : Nú skal segja , nú skal segja hvernig litlar telpur gera : Vagga brúðu , vagga brúðu – og svo snúa þær sér í hring .
Nú skal segja , nú skal segja hvernig litlir drengir gera : Sparka bolta , sparka bolta – og svo snúa þeir sér í hring .
Þannig er nú það ...
Í fyrsta skipti síðan 1929 er Manchester City á toppi efstu deildar í Englandi um jólin .
Keppnin um enska meistaratitilinn er á góðri leið með að þróast í bæjarkeppni Manchester-liðanna tveggja , og " háværi nágranninn " eins og Sir Alex Ferguson , stjóri United , kallaði City fyrir nokkrum mánuðum , er orðið annað og meira en hávær nágranni .
City hefur einfaldlega á að skipa besta liði Englands í dag , en svo er annað mál hvort það dugar til meistaratignar .
Fyrir því er ekkert garantí .
Og enginn afskrifar Ferguson og hans menn fyrr en ekki einu sinni vonin ein er eftir .
Auðvitað gætu fleiri lið blandað sér í baráttu um titilinn ; Tottenham , Chelsea , Arsenal , jafnvel Liverpool , en mikið má breytast til þess og erfitt að ímynda sér að bæði Manchester-liðin gefi nógu mikið eftir til þess hin komist fram úr .
Nú þegar við hér uppi á Íslandi hlökkum til að taka upp pakkana , hugsum um Jesúbarnið og góða matinn og gæðastundirnar með fjölskyldunni , hlakka enskir knattspyrnuáhugamenn ekki síður til þeirra gómsætu rétta sem í boði verða á grasvöllum landsins .
Við getum reyndar hlakkað til þeirra líka ; frá öðrum degi jóla er leikur í beinni útsendingu á íþróttarásum Stöðvar 2 hvern einasta dag nema einn – sem hljóta bara að vera mistök í niðurröðun ! – þangað til 4. janúar .
Þá verður gert tveggja daga hlé og svo skellur á þriggja daga veisla til viðbótar , þar á meðal viðureign Manchester-risanna tveggja í bikarkeppni enska knattspyrnusambands .
Í lokin verð ég að nefna lið ársins í Evrópu og besta lið heims , Barcelona .
Það slátraði helsta keppinautnum á Spáni , Real Madrid , á útivelli á dögunum og varð svo heimsmeistari félagsliða í síðustu viku með slíkum yfirburðum að nánast var grátbroslegt .
Manni dettur allaf jólin í hug þegar leikmenn Barca ganga inn á völl .
Þá er von á fallegum pakka .
Um leið og ég þakka dyggum pistilslesendum samfylgdina óska ég þeim , og öðrum Íslendingum , gleðilegra jóla .
