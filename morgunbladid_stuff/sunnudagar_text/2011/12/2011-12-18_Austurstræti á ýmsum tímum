Jólastemmningin er að færast yfir Austurstræti , sagði í baksíðufrétt Morgunblaðsins í desember 1974 .
Þá var til tíðinda fært að jólabjallan í Austurstræti væri komin á sinn stað , en bjallan var jafnan kennd við verslunina Raforku – sem þegar þarna var komið sögu hét Raflux .
Þetta var í 31. sinn , sem bjallan var sett upp og þannig var hún nánast orðin sjálfsagður og ómissandi hluti af þeirri mynd sem almenningur vildi hafa af götunni í aðdraganda heilagrar hátíðar .
Síðan þetta var eru liðin mörg ár og andlit tímans hefur fengið nýjan svip .
Nú eru jólabjöllur um alla borg sem margar hverjar eiga sjálfsagt fyrirmynd í þeirri sem var í Austurstræti forðum .
Austurstræti nær frá Veltusundi og liggur til austurs .
Í tímans rás hafa margar þekktar verslanir og viðkomustaðir verið við götuna .
Má þar til dæmis nefna Landsbankann , Búnaðarbankann , Eymundsson , Ísafold , Hressingarskálann , verslun Silla og Valda og loks margvíslega starfsemi í húsunum að Austurstræti 22 og Lækjargötu 2 – sem brunnu á síðasta degi vetrar 2007 .
Þar er nú allt með öðrum svip en var , í nýjum og glæsilegum húsum þar sem eru m.a. veitingastaðir og ferðamannabúðir .
Miðborg Reykjavíkur hefur í tímans rás verið torg verslunar fyrir jólin .
Matföngin á hátíðarborðið bíða yðar hjá oss , sagði í auglýsingu frá Kjörbúð SÍS árið 1962 .
Skóval í kjallara Eymundsson í Austurstræti auglýsti þá líka kventöfflur og inniskó frá Þýskalandi og Frakklandi .
" Látið jólabjöllu okkar vísa yður veginn til hagkvæmra jólainnkaupa , " auglýsti svo Rafha 1969 og vísaði þar til bjöllunnar .
Austurstræti er gata skáldanna .
Ófáir af andans mönnum hafa sótt sér yrkisefni þangað , enginn þó með jafn minnisstæðum hætti sem Tómas Guðmundsson .
Ljóðið Austurstræti hefur jafnan verið haft í dýru gildi .
" Hvað varð um yður , Austurstrætisdætur / með æskuléttan svip og granna fætur , " orti skáldið og út af þessum orðum hefur verið lagt á ýmsa vegu í tímans rás .
Sárafáir eiga skráð lögheimili við Austurstræti – fjöldinn er í úthverfunum .
Einhverjir muna sjálfsagt enn eftir sjónvarpsfrétt Ómars Ragnarssonar endur fyrir löngu þar sem hann lagði út af þessu og spurði einfaldlega hvað hefði orðið um dætur Austurstrætis .
Jú , því væri til að svara að þær væru fluttar upp í Árbæ enda væru þar fjölmennustu götur borgarinnar .
Og fréttin skapaði viðbrögð .
Í Velvakanda í Mogga sagði : " Síðan hélt fréttamaðurinn áfram , eins og Austurstrætisdæturnar hefðu búið í Austurstræti , þar byggi nú aðeins einn maður , og sagði að þær byggju nú uppi í Rofabæ , minnir mig .
En Tómas var ekki að tala um stúlkurnar sem bjuggu i Austurstræti , í kvæði sínu forðum , heldur ungu stúlkurnar í Reykjavík almennt , sem þar gengu sér til skemmtunar , " sagði í lesendabréfinu .
Sigurður Bogi Sævarsson sbs@mbl.is 