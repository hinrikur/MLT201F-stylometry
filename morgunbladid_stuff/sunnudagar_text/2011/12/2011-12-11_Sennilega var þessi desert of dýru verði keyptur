Það er auðvitað til þæginda að atburðir verði eins og ætla mátti .
Átjándi neyðarfundur ESB féll furðu vel að ágiskunum um hann í ritstjórnargrein Morgunblaðsins nýlega .
En ekki varð hann betri fyrir það .
Hinu fræga og evruvæna " Der Spiegel " kom þó jafnvel á óvart hve hratt og vandræðalaust evruþjóðirnar hefðu kyngt þeirri stöppu sem Sarkel , tvíhöfða einræðisherra svæðisins , hafði útbúið fyrir þær á hinum raunverulega leiðtogafundi , þar sem Sarkel ræddist einn við .
Litlu leiðtogunum var meira að segja sagt að hókuspókusar í Brussel hefðu með galdri tryggt að leiðtogar þjóðanna , sem fastar eru í evrunni , mættu óstuddir , nema hver af öðrum , svipta þjóðir sínar verulegu sjálfstæði , án þess að spyrja nokkurn mann um það heima hjá sér .
Það voru góðar fréttir og þetta gat ekki betra verið , því annars hefði getað orðið uppistand í kvöldverðinum , evran getað hreinlega gufað upp fyrir aðalréttinn og hitt , sem var hálfu verra , jafnvel sambandið sjálft farið sömu leið áður en að eftirréttinum kom .
Enginn þekkti út í hörgul ósköpin þau sem það hefði getað haft í för með sér að sögn Sarkels sjálfs .
En fyrstu áhrifin hefðu örugglega orðið þau að litlu leiðtogarnir hefðu ekki einu sinni fengið eftirréttinn sinn .
Að mati fréttaskýrenda , sem fram að þessu hafa ekki alltaf haft rétt fyrir sér , hefðu aðrar afleiðingar getað orðið ennþá stórbrotnari en atlagan að eftirréttinum .
Um desert á miðri síðustu öld Ekki kæmi á óvart þótt ýmsum þætti hér rætt af léttúð um magnþrungin mál .
Það má vera satt og rétt .
En ekki er hitt síður rétt að farsinn , frasarnir , spuninn og spjöllin , ekki síst á trausti og lýðræði , sem umlykur vandræðaganginn með evruna , vekur hvorki virðingu né álit .
Og raunar er þekkt að eftirréttur getur komið við sögu í stjórnmálalegum hildarleik .
Sagan segir að í miklum kosningum skömmu eftir seinna stríð , þegar flokksforystan hafði safnað kjarki til að ganga milli bols og höfuðs á sjálfum stofnanda og hugmyndafræðingi Framsóknarflokksins , Jónasi frá Hriflu , hefði hann á fjölmennum framboðsfundi nyrðra sagt að nú væri ástandið orðið þannig í þéttbýlinu syðra " að Jensensynir ( þar átti JJ við Thorsara ) væru ofan á annað teknir upp á því að éta dessert " .
Þetta var gripið á lofti á fundinum enda firn mikil , þótt ekki væri endilega öllum ljóst hver þessi ósköp væru sem auðvaldið væri farið að úða í sig syðra .
Ósagt skal látið um þýðingu desertsins , en hitt er víst að fylgið þéttist um Jónas eftir þennan fund og hann stóð af sér atlögu þeirra Hermanns og Eysteins , þótt undan honum fjaraði í framhaldinu .
Enn einn velheppnaður neyðarfundur En eins og sagði í upphafi bréfs fór 18. neyðarfundurinn nokkurn veginn eins og að var stefnt .
Litlu leiðtogarnir á evrusvæðinu samþykktu allir undir borðum allt það sem þegar hafði verið ákveðið af Sarkel , leiðtoga Þýskalands og Frakklands , enda var ekki til annars ætlast .
Nokkrir litlir leiðtogar , sem ekki hafa enn lent í evrunni , létu líklega , en sögðust þurfa af formsástæðum að kynna fullveldisafskurðinn , hver fyrir sínu héraðsþingi .
Bretar neituðu á hinn bóginn að vera með og Sarkel sagði það skipti ekki máli , því þeir væru hvort sem er ekki með .
En ekki var þó frítt við að fýlu gætti , því Þýskalandskanslari , sem á jafnan síðasta orðið af tveimur , þegar Sarkel segir eitthvað , hreytti því út úr sér að Cameron , forsætisráðherra Stóra-Bretlands , hefði aldrei komist að samningaborðinu á fundinum .
Ákafir breskir Evrópusinnar tóku mikinn kipp og segja að þetta sýni svart á hvítu að Bretar " séu að einangrast í Evrópu " .
Eins og smáríkjadeild Háskóla Íslands gæti útskýrt fyrir íslenskum almenningi , sem stendur straum af kostnaðinum við hana , þá eru slík örlög ígildi 18 þúsund ára eldsteikingar í iðrum jarðar .
Vandinn við þessa ofanígjöf kanslarans er þó sá , að við þetta " samningaborð " sat Sarkel einn og öðrum var ekki boðið , eins og alkunna er .
Eins og gerst hefur eftir hvern og einn af 18 neyðarfundum ESB vegna evrunnar hækkaði verð bréfa á mörkuðum , austan hafs og vestan , í lok hans .
Seinast stóð sú veisla í samfellt fjóra daga og var það met en svo tók loftið að leka úr blöðrunni eins og öllum hinum fyrri .
Evrunnar vegna munu markaðirnir vonandi taka sér fleiri daga núna en þá til að " fatta " að í rauninni gerðist ekkert á 18. fundinum sem raunverulegu máli mun skipta um líf eða dauða evrunnar .
Efi Evans Maður heitir Ambrose Evans-Pritchard og er helsta fróðleiksmenni um efnahagsmál hjá breska dagblaðinu Telegraph .
Segja má , að í sambandi við evruna hafi Evans efnahagssérfræðingur lengi verið maður efans .
Og hann er fremur stoltur af því þessi misserin og verðskuldar það .
Hann sagði nýlega í grein að lengi vel hefði verið fámennt og góðmennt í þeim hópi sem hefði ekki fengið séð að bandalagið um evru gengi upp .
En nú yrði þar naumast þverfótað fyrir snillingum , sumum dálítið síðbúnum .
Ambrose Evans-Pritchard sýndi ekki aðeins glöggskyggni er hann benti á alvarlega annmarka á forsendum hinnar sameiginlegu myntar .
Snemmsumars ársins 2008 skrifaði hann grein í blað sitt og sagði í megindráttum fyrir um hvernig líklegast væri að fara myndi um haustið í fjármálum bankaheimsins og í efnahagsmálum í framhaldinu .
Ekki er víst að íslensk yfirvöld hafi endilega lesið slíkar greinar þá , því meginverkefni þeirra um þær mundir var að tryggja að Ísland gæti haft sitt að segja um öryggismál heimsins .
Sæti í Öryggisráði SÞ hafði algeran forgang hjá ríkisstjórn og forseta um það leyti sem íslensku bankarnir voru að fara sína óhjákvæmilegu leið .
Íslensk stjórnvöld í bíltúr Og núverandi íslensk stjórnvöld eru ekki síður vel með á nótunum .
Nú þegar flestum þykir óljóst hvort ESB lifir eða deyr , og þegar fyrrum helsta aðdráttarafl aðildar að því , það að " fá " að njóta evrunnar , er orðinn þreyttari brandari en Besti flokkurinn , þá lifir íslensk ríkisstjórn eftir sem áður fyrir þau mál .
Tifandi Samfylkingin , án nokkurs annars málstaðar , höktir um hrædd við kjósendur og hefur látið græða ESB og evruna í brjósthol sitt og ímyndar sér að aðgerðin virki eins og gangráður og bjargráður fyrir hjartveika .
En munurinn er sá að ESB og evran eru hvor tveggja biluð apparöt og ætlast er til að sjúklingarnir , evruríkin , haldi lífi í tækjunum , en ekki öfugt .
Og þegar svo er komið , eins og nú er með evruríkin , virðist óttinn það eina sem eitthvað dugar .
Þess vegna dundi hræðsluáróðurinn látlaust á litlu evruleiðtogunum áður en þeir mættu til fundarins til að rétta upp hönd .
Þess vegna var sagt og látið eins og það væri í fullri alvöru að evran og ESB gætu hvor tveggja orðið úr sögunni ef leiðtogarnir mökkuðu ekki með og samþykktu orðalaust allt sem Sarkel einn hafði þegar ákveðið .
Og svo var útlistað hver hryllingurinn væri sem því fylgdi ef fundurinn misheppnaðist .
Evran og svo ESB yrðu úr sögunni áður en vikan væri úti .
Brussel gæti þá ekki sagt annað en það sem hænan sagði þegar búið var að höggva af henni hausinn : " Ég slapp með skrokkinn .
" Eftir dauða evru fengju Grikkir á ný sinn gamla gjaldmiðil og drakman þeirra myndi falla um 80 prósent á augabragði ! Þetta var mat fræðimanna , sérfræðinga ESB og greinenda stærstu sjóða og slíkra .
Og nýja ítalska líran myndi sennilega falla strax um 25 prósent .
Pesetinn færi helmingi verr út úr hryllingnum en líran og myndi falla um allt að 50 prósent og sömu yrðu örlög Portúgala .
Þjóðarframleiðsla á evrusvæðinu myndi hvarvetna hrapa með ógurlegum afleiðingum .
Og þannig var skrattinn málaður á alla veggi á meðan svarta málningin entist .
Þessi áróður óttans var ekki aðeins notaður til að lemja á litlum leiðtogum .
Hann hefur dunið á almenningi og fjölmiðlum sem öðrum .
AE-Pritchard hefur vissulega efasemdir um sumar þessar spár .
En hann bætir við að augljóst megi vera að séu þær réttar þá sé misvægið á evrusvæðinu orðið slíkt að samstarf um eina mynt innan þess sé fráleitt , enda virki hún þá bersýnilega ekki sem slík .
Og hann útilokar svo sem ekki spádómana sem ala á þeim ótta að endir evruvandans geti orðið hryllilegur .
En hann spyr : Er hryllilegur endir verri kostur en endalaus hryllingur ? Þarna var vitnað í nokkrar hugleiðingar hins reynda blaðamanns sem hann skráði fyrir 18. neyðarfund ESB .
En hver er skoðun hans eftir neyðarfundinn ? Hvernig slær hin nýja " lausn " hann ? Pritchard segir að vissulega kunni að vera óvarlegt að segja álit sitt svo skömmu eftir að niðurstaðan liggur fyrir .
En hann geti þó ekki orða bundist um útkomuna : Óraunsæi í óravídd , samofið heimsku .
