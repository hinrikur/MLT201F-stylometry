Noomi Rapace er í aðalkvenhlutverki nýju myndarinnar um Sherlock Holmes , en Íslendingar ættu að vera farnir að kannast við hana .
Rætur hennar liggja á Íslandi , hún sló í gegn sem Lísbet Salander í þríleik Stiegs Larssons og hún var á Íslandi í sumar við tökur á Prometheus , stórmynd Ridleys Scotts .
Pétur Blöndal pebl@mbl.is Hæ , " segir Noomi Rapace vinalega í símann .
Hún talar frá Stokkhólmi .
" Ég er búin að vinna hrikalega mikið og ferðast út um allt , " svarar hún .
" En ég er að fara til Skáns á morgun að heimsækja mömmu og hef hlakkað mikið til að komast í frí .
Annars segi ég bara allt fínt ! " – Þú ert þá varla komin í jólaskap ? " Nei , ekki enn .
Ég vona að það verði bráðlega .
Annars er ég ekki mikil jólamanneskja .
Ég læt aðra um það og reyni bara að slaka á í nokkra daga .
" Noomi talar ljómandi íslensku , enda bjó hún á Íslandi frá fimm til átta ára aldurs .
Og eftir það kom hún með farfuglunum á vorin fram á unglingsár og var í sveit hjá afa og ömmu á Flúðum .
Stjúpfaðir hennar og uppeldisfaðir er Hrafnkell Karlsson , sem rekur búgarð með íslenskum hestum á Skáni , og móðir hennar er sænsk leikkona , Nina Norén , sem raunar lék móður hennar í fyrstu mynd þríleiksins eftir sögum Stiegs Larssons , en þar var Noomi í eftirminnilegu hlutverki Lísbetar Salander .
Um þessar mundir eru þættir byggðir á myndunum sýndir á RÚV .
Faðir meðal sígauna En Noomi skiptir fljótlega yfir í ensku og afsakar það , segist hafa talað ensku viðstöðulaust undanfarið og það sé erfitt að stökkva yfir í annað tungumál .
" Er þér sama ? " spyr hún .
Ljúfari viðmælandi er vandfundinn ; það skín í gegn að frægðin hefur ekki stigið Noomi til höfuðs .
Noomi er komin á kortið í kvikmyndasmiðjunni vestra og fer með aðalkvenhlutverkið í nýrri mynd um Sherlock Holmes , Skuggaleik eða " A Game of Shadows " .
En hún segist ekki hafa verið neitt sérlega kunnug söguheimi Arthurs Conans Doyles .
" Ég var ómögulegur nemandi sem unglingur og tók lítið eftir í skólanum þegar aðrir lásu um hann .
Fyrstu nánu kynni mín af honum voru þegar ég horfði á fyrri myndina , en auðvitað vissi ég alveg hver Sherlock Holmes var .
" – Hvernig bjóstu þig undir hlutverk sígaunakonunnar Simzu Heron ? " Ég hafði miklar ráðagerðir um það , bjó til langan lista , " segir hún .
" Ég vildi búa í sígaunabúðum , tileinka mér tungumálið , læra dansinn og sönginn , og kynnast matargerðinni .
En ég hafði ekki tíma til þess .
Þetta gerðist allt svo hratt .
Ég hafði bara þrjár vikur til að undirbúa mig .
Ég var í Los Angeles í ágúst fyrir ári og eftir marga fundi hitti ég Susan Downey , eiginkonu Roberts Downeys , í höfuðstöðvum Warner Brothers .
Hún vildi ná tali af mér og svo kom Robert á fundinn .
Ég sat með þeim drjúga stund og ræddi um kvikmyndir og drauma , og eins skrítið og það var ræddum við ekkert um Sherlock Holmes .
Þegar ég fór af fundinum hugsaði ég með mér : " Vá , þetta var virkilega svalt .
Það væri gaman að vinna með þeim .
" Viku síðar var ég beðin að hitta Guy Ritchie í London .
Þá var komið fram í september og viku síðar var mér boðið aðalkvenhlutverkið í myndinni .
Ég varð himinlifandi og mér fannst það alveg brjálæðisleg tilhugsun ! Undirbúningstíminn fór að mestu í æfingar fyrir áhættuatriðin , svo las ég mér til fram á nætur og um helgar .
En ég gerði annað , ég fékk konu til að búa með mér í London sem hafði búið með sígaunum í Transilvaníu og Ungverjalandi .
Hún hjálpaði mér með tungumálið , kenndi mér dansinn og sönginn , en ég hafði því miður aldrei tíma til að fara í sígaunabúðir .
" – Ég hef lesið að pabbi þinn hafi verið viðloðandi sígaunamenninguna ? " Hann var spænskur flamengósöngvari og ég heyrði af því að hann hefði verið hálfur sígauni , en er ekki viss um að það sé rétt .
Það var ekki fyrr en þremur árum eftir að hann lést og ég gat því ekki borið það undir hann .
Ég vissi bara að hann hefði búið með þeim og mér skilst að á Spáni séu það helst sígaunar sem leggja flamengósöng fyrir sig .
Hann tilheyrði því samfélagi og ég hef alltaf haft sterkar taugar til þeirrar menningar ; þeir standa þétt saman og fjölskyldurnar eru samheldnar .
Það má segja að ég hafi beðið eftir tækifæri til að kynnast þeim nánar , nú kom það upp í hendurnar á mér og það var kærkomin gjöf .
" – Ég las í viðtali við þig að þið faðir þinn hefðuð átt lítið saman að sælda , en náð að hittast og sættast áður en hann féll frá ? " Ég hitti hann þremur mánuðum áður en hann dó .
Svo settumst við og ræddum saman nokkrum sinnum og náðum góðri lendingu .
" – En trúir þú á spádóma , til dæmis tarot-spil sem Simza virðist hafa vald á ? " Já , " segir hún hikandi .
" Ég trúi á að það séu kraftar að verki og að sumir séu næmari fyrir þeim en aðrir .
Langamma mín á Íslandi sagði ömmu að hún hefði séð álfa og ýmsar vættir á fjöllum .
Ég held að sumir geti séð inn í aðra vídd og numið myndir sem lúta að framtíðinni .
En ég trúi ekki á spilin .
Ég held þau séu fyrst og fremst dramatísk , það er dulúð yfir þeim og fólk borgar fyrir leikræn tilþrif .
Sígaunarnir nota þau til að byggja upp stemningu , en það eru aðrir kraftar að verki þegar kemur að spádómum .
" Ég geri það sem þarf – Stendur til að þú gerir mynd með Jude Law , The Last Voyage of Demeter ? " Við ætluðum að leika saman í mynd fyrir ári , en ekkert varð úr því .
Ég fór í tökurnar á Prometheus og hann í eitthvað annað .
En það væri gaman að vinna með honum aftur , hann er algjör ljúflingur og við skemmtum okkur vel .
" – En hvernig var að vinna með Robert Downey jr. ? " Hann er stórkostlegur , það kraumar í honum sköpunarkrafturinn og brýst oft út í sprengigosi .
Ég hef gaman af því að umgangast fólk sem er ástríðufullt um líf sitt og vinnu .
Hann er skapandi , stöðugt að leita að nýrra leiða og gefinn fyrir spunavinnu .
Fyrir vikið verður starfið skapandi og allt hægt .
Það á líka við um aðra á tökustaðnum en hann , því hann kann að vinna í hópi .
Ég hvíslaði kannski að honum hugmynd og þá kallaði hann á mannskapinn : " Hlustið allir , prófum þetta ! " " – Og svo vannstu með leikstjóranum Guy Ritchie ! " Hann er ...
" segir hún og hlær við tilhugsunina .
" Ég varð svolítið undrandi yfir því hvað hann gaf mér mikið frelsi .
Hann hefur grófan breskan húmor og við hlógum mikið , en hann er líka með brennandi ákafa og það er sem hann klippi myndina í höfðinu um leið og tökurnar fara fram .
Hann á það til að stöðva tökur , jafnvel eftir fyrsta rennsli .
Maður sagði kannski við hann : " En við vorum ekki búin ! ? " Og þá svaraði hann bara : " Þetta er nóg , ég klippi þetta inn í annað atriði .
" " – Það er óhætt að segja að útlit þitt hafi breyst frá því þú lékst Lísbet Salander .
Það er mikilvægt fyrir leikkonu að festast ekki í hlutverki erkitýpunnar ! " Já , ég held það .
Það er virkilega mikilvægt að vera stöðugt að spyrja sig : Hver er þessi manneskja ? Hvernig verð ég hún ? Hvernig þarf ég að breytast ? Og maður þarf að losa sig við eigin hégóma og fordóma , verða frjáls til að verða þessi persóna .
Mér er alveg sama hvort hún er feit , sköllótt , kvenleg , stelpuleg , stráksleg eða vöðvastælt – ég geri það sem þarf .
" – Það er gaman að sjá þig á hestbaki í myndinni .
Mér var sagt þér hefði verið boðið að fara til reiðkennara ? " Já , það var fyndið , ég hef verið á hestbaki alla ævi .
En svo vorum við á spænskum hestum , sem eru hálfskrítnir og taugaveiklaðir , það býr allt önnur orka í þeim og þeir bíta jafnvel og sparka .
Ég spurði hvað væri eiginlega að þessum hestum , af hverju þeir væru svona heimskir og vondir , þeir ættu ekki að hegða sér svona ! " – Sherlock Holmes fékk litla hestinn ! " Já , smáhest frá Hjaltlandi .
" – Hefurðu komið á hestabúgarðinn til föður þíns nýlega ? " Ég fer á morgun suður til mömmu og já , Lev sonur minn spurði einmitt hvort við gætum farið á hestbak til Hrafnkels .
Ætli við heimsækjum hann ekki á jóladag .
" Ísland er besta landið – Hvernig var svo sumarið á Íslandi ? Þú varst með annað aðalhlutverkið í mynd Ridleys Scotts , Prometheus ! " Hann féll í stafi yfir landinu og ég sagði við hann : " Þetta er besta landið – ég sagði þér það ! " Þetta var frábær tími .
Ég var svo glöð að vera komin aftur til Íslands .
Og ekki var síðra að geta sýnt Ridley landið .
Ég dýrka hann og dái , hann er alveg frábær ! Allur íslenski hópurinn sem kom að myndinni stóð sig líka frábærlega .
Það mátti glöggt heyra á tökuliðinu sem kom frá London að þau hrifust af því hversu fagleg vinnan var hér á landi og hversu duglegir Íslendingarnir voru .
Ég varð mjög stolt .
Þeim fannst til dæmis athyglisvert að Íslendingarnir kvörtuðu aldrei , hvorki yfir daglegum viðfangsefnum né fjármálakreppunni .
Ég man að Ridley sagði við mig : " Þau kvarta aldrei ! " Ég svaraði : " Ég veit , þau hafa frasa yfir það : " Þetta reddast ! " Og kenndi honum að segja það : " Þetta reddast ! " Við vorum á einu máli um að þetta væri svo fallegt líf , þar sem fólk fyndi lausnirnar möglunarlaust , og ég fann sterkt fyrir því í sumar .
" – Þú ert þannig sjálf ! " Já ! " svarar hún og þagnar .
En stenst ekki mátið : " Í tökunum hljóp ég í hrauninu og átti að láta mig detta .
Líkaminn fann auðvitað fyrir því , hnén voru blá og svört , annað orðið fullt af vökva .
En ég hljóp engu að síður , lét mig detta og lenti harkalega .
" Er allt í lagi Noomi ? Meiddirðu þig ? " kallaði Ridley .
Ég svaraði : " Nei , nei , það er allt í lagi .
" Og hann sagði tortrygginn : " Ég sá að þú meiddir þig ! " En svona er maður gerður .
Ég er ekki góð í að láta sjást að ég finni til , en annað gildir þegar aðrir sjá ekki til .
" – Og þú fórst í þyrluflug með Særúnu systur þinni og Lev syni þínum ? " Já , við fórum nokkrum sinnum .
Eitt skiptið var alveg frá Reykjavík til Dettifoss .
Ég var í þyrlu í tvo og hálfan klukkutíma og flaug yfir jökulinn , það var æðislegt .
Svo ég hef ákveðið að taka próf til að fljúga þyrlu ! Þá kem ég og flýg yfir Ísland ! " – Prometheus er byggð á Alien-myndunum , horfðirðu á þær á sínum tíma ? " Já , ég man að ég var gagntekin af fyrstu myndinni .
Það var í fyrsta skipti sem ég upplifði annað eins , heim sem var skapaður frá grunni .
Ég var þrettán ára og velti fyrir mér : " Guð minn góður , hver gerði þessa mynd ? " Líf á jaðrinum – Þú tekur enn að þér verkefni á Norðurlöndum .
Er það meðvitað af þinni hálfu , að halda í ræturnar ? " Já , ég þarf að ljúka við tvær bandarískar myndir fyrst , en draumurinn er að koma stöðugt aftur og gera litlar óháðar myndir , raunverulega leiklist , en festast ekki alfarið í stóru draumasmiðjunni .
" – Hvaða tvær myndir eru það ? " Næsta mynd verður Passion undir leikstjórn Brians de Palma , þar sem ég leik á móti Rachel McAdams .
Það er virkilega svalt handrit , margsnúið og myrkt .
Myndin er tekin í Berlín og New York .
Svo geri ég mynd með Colin Farrell , Dead Man Down .
Fyrst þegar ég las handritið minnti það mig á Taxi Driver eða True Romance .
Hún fjallar um miskunnarlaust líf á jaðrinum í New York , fólkið er búið að tapa sér í þessum myrka heimi , en hún er algjörlega óútreiknanleg .
" – Lísbet Salander hefur haft mikil áhrif á feril þinn , hvað um karakterinn ? " Ég veit það ekki .
Ég held að allt sem ég hef gert dvelji hjá mér og breyti mér .
Ég fór virkilega djúpt í hana , hún tók yfir líf mitt í eitt og hálft ár , og ég held að ég hafi uppgötvað margt um hvar mörkin liggja – hversu djúpt er hægt að kafa .
Ég vil ekki fara fram af hengifluginu , en ég vil vera nálægt brúninni og ég var að átta mig á þessu þegar hún var í mér .
" – Í nýlegu viðtali í The Telegraph var haft eftir þér að þú hefðir verið vandræðaunglingur í skóla sem hefði drukkið viskíflösku á hverju kvöldi ! " Stóð það ? ! Auðvitað drakk ég ekki viskíflösku á hverju kvöldi .
Það er svo heimskulegt að halda því fram .
Ég drakk eins og allir þrettán til fimmtán ára unglingar á Íslandi gerðu á þeim tíma og skemmti mér , en jafnvel seigustu drykkjumenn ættu í erfiðleikum með heila viskíflösku ! Guð minn góður , ég veit ekki hvað skal segja , þeir skrifa sínar eigin sögur ! " – En þú hættir að drekka 15 ára ? " Það er satt .
Þegar ég yfirgaf fjölskylduna og fór í leiklistarskóla í Stokkhólmi , þá lifði ég ekki venjulegu unglingalífi .
Ég var mjög einbeitt í mínum verkefnum , var meira út af fyrir mig og helgaði mig leiklistinni .
Ég hef alltaf viljað gera allt 100% sem ég fæst við og geri það af öllu hjarta .
Ég vildi stokka upp líf mitt og verða leikkona , fara aftur til draumsins sem Hrafn Gunnlaugsson vakti í mér þegar ég var sjö ára á Íslandi og var við tökur á Í skugga hrafnsins .
Þá ákvað ég að verða leikkona og að ekkert myndi stöðva mig .
Maður getur ekki drukkið og verið skýr í kollinum .
Svo ég hætti því bara .
" – Er það enn þannig ? " Alltaf þegar ég vinn , þá tekur við fasi þar sem ég er einbeitt og byggi lífið í kringum persónuna .
Það fer eftir því hvaða persónu ég glími við .
" Á heima í sjálfri mér – Þegar við töluðum saman fyrir tveimur árum , þá kom fram að þú værir af mörgum heimum , móðir þín frá Svíþjóð , uppeldisfaðir frá Íslandi og faðir þinn frá Spáni .
En heimunum hefur fjölgað síðan , nú síðast bjóstu í London við tökur á Sherlock Holmes ? Hvernig gengur að halda í ræturnar ? " Ég er með ræturnar í mér .
Ég hef fjölskylduna hjá mér , Hrafnkell var með mér í London í mánuð til að hjálpa mér með son minn og amma Gunna og Helga föðursystir komu í tvær vikur , svo var mamma lengi hjá mér .
Ég held að við kunnum öll að meta líf sem er opið fyrir breytingum , það skiptir ekki máli í hvaða landi maður býr – það er hægt að skapa heimili á hótelherbergi ef svo ber undir .
Maður þarf ekki að búa alltaf á sama staðnum , svo lengi sem fjölskyldan er nærri .
Og ég held að maður geti átt heima í sjálfum sér – hvar sem er .
" – Hvenær kemurðu næst til Íslands ? " Vonandi fljótlega .
Ég ætlaði að koma þegar afi Kalli átti afmæli , en gat það ekki vegna eftirvinnslu á Prometheus .
Markmiðið er að fara einu sinni á ári til Íslands .
Og sonur minn kann virkilega vel við sig á Íslandi , svo við verðum að koma bráðum .
" – Hvernig er að lesa ævisöguna um sjálfa sig í netmiðlum jafnóðum og maður lifir lífinu ? " Ég les aldrei neitt um sjálfa mig og býst við að 50% af því sem skrifað er á netinu sé ekki satt .
Ég var á kvikmyndahátíð í Róm með kvikmyndina Babycall , fékk verðlaun , hélt stutta ræðu og veitti svo viðtöl .
Einn blaðamaður sagði að hann hefði lesið að ég væri finnsk , fædd í Finnlandi , en ég sagði að það væri ekki rétt .
Annar spurði hvort ég væri 25 og þriðji hvort ég væri 35 .
Þeir höfðu fundið þetta á netinu .
Ég les aldrei neitt , en segi við alla í kringum mig : Hvað sem þú lest , gerðu þína útgáfu af því , því það er líklega ekki rétt sem skrifað er .
" – Nema það sé skrifað af Pétri ! " Já auðvitað , þess vegna tala ég við þig aftur ! " – Eitthvað að lokum ? " Vel á minnst , ég hef talað mikið við Baltasar Kormák .
Mér finnst hann dásamlegur .
Við töluðum um handrit á skype og hlógum .
Sonur minn sat bak við mig með gítar , spilaði Smoke on the Water og Baltasar þekkti lagið .
Sonur minn sagði : " Yes ! " Og spurði hvenær við færum aftur á skype með manninum með skeggið .
Ég sagðist ekki vita það , en ég vil mjög gjarnan vinna með honum .
" – Rædduð þið tiltekið handrit ? " Við ræddum ameríska mynd sem hann leikstýrir , en ég held það gangi ekki upp tímalega .
En ég sagðist vilja vinna með honum og kannski fyndum við eitthvað annað .
Hann er svalur náungi , ég var næstum stokkin til Íslands að sjá leikrit sem hann leikstýrði , en gat það ekki vegna vinnu .
" 