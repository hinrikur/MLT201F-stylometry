Eitt sinn í hjálparsveit skáta , ávallt með hugann við hjálparsveit skáta ! Arngrímur Blöndahl og Andrjes Guðmundsson gengu í Hjálparsveit skáta í Reykjavík ( HSSR ) fyrir margt löngu og fara nú fyrir átaki til að fá gamla félaga aftur til starfa .
Þeir segja viðhorf fólks hafa breyst á síðustu árum að því leyti að fleiri séu tilbúnir að leggja sitt af mörkum en áður í sjálfboðaliðastarfi eins og þessu , samhliða því að fólk virðist hafa meiri tíma og vera betur á sig komið .
Jafnan er talað um Slysavarnafélagið Landsbjörgu nú til dags , þegar björgunaraðgerðir eru í gangi .
Áður fyrr voru félagasamtökin á þessum vettvangi þrenn ; Landssamband hjálparsveita skáta , Landssamband flugbjörgunarsveita og Slysavarnafélag Íslands .
Landsbjörg , landssamband björgunarsveita , var stofnuð 1991 þegar tvenn þau fyrrnefndu sameinuðust , og við samruna Slysavarnafélags Íslands og Landsbjargar árið 1999 var tekið upp núverandi nafn .
Þá urðu til ein stærstu samtök sjálfboðaliða á landinu , með um 18 þúsund starfandi félögum .
Landsbjörg eru regnhlífarsamtök en sveitir eins og HSSR starfa sjálfstætt eftir sem áður .
Hver eining fjármagnar sig t.d. að miklu leyti sjálf .
Markmiðið með átaki HSSR er að auka slagkraft sveitarinnar í aðgerðum og ekki síður að auðvelda mönnum , sem hafa af einhverjum ástæðum hætt , að koma til starfa aftur .
Arngrímur og Andrjes segja nefnilega algengt að brennandi áhugi sé fyrir hendi , en margir taki samt ekki af skarið .
" Fólk er oft á fullu í starfi sveitarinnar um og upp úr tvítugu en dregur sig svo í hlé vegna náms , er jafnvel að stofna fjölskyldu eða hefur ekki tíma aflögu vegna mikillar vinnu , " segir Arngrímur við Sunnudagsmoggann .
Fólk hugsar gjarnan , segja þeir félagar : Skyldi nokkur þekkja mig ? Er ég ekki orðinn of gamall ? Það sem ég kunni er kannski rykfallið og úrelt .
Reyndin sé hins vegar allt önnur og þeir segja eldri félaga í raun fjárfestingu sem synd sé að fari forgörðum , sérstaklega í ljósi þess að marga langi til koma aftur , enda þjálfunin sem þeir hafi hlotið í löngu og ströngu prógrammi í byrjun tengt þá órjúfanlegum böndum við HSSR og starfsemina sem þar fer fram .
" Við bjuggum til dæmis báðir erlendis í nokkur ár og misstum öll tengsl við sveitina þann tíma , " segir Andrjes .
" Eftir að við komum aftur heim tókum við virkan þátt í starfi sveitarinnar .
Ég var til dæmis formaður í fjögur ár og Arngrímur var líka lengi í stjórn .
" Arngrímur og Andrjes leggja áherslu á að ekki fari allir félagar á fjöll til leitar og þeir sem vilji snúa aftur geri það algjörlega á eigin forsendum .
Þeim sem kjósa sé hins vegar boðið upp á upprifjun í fyrstu hjálp , leitartækni og fjarskiptum .
Ekki sé gert ráð fyrir að allir félagar geti brugðist við útkalli með litlum eða engum fyrirvara ; " sumir geta komið eftir vinnu og viðkomandi kemur þá inn í aðgerðir miðað við þekkingu og styrkleika , til dæmis til leitar á svæðum þar sem ekki er krafist sérþekkingar , til að hafa umsjón með tilteknum búnaði , aðstoða í stjórnstöð og fleira , allt eftir því hvað hentar hverjum og einum .
" Verkefnin eru ærin .
" Þegar sveitin er kölluð út þarf að sinna mörgu hér í bækistöðinni ; auk þeirra sem stjórna og eru á vettvangi þarf fólk til þess að taka til búnað , útvega bíla , sjá um mat og síðan þegar aðgerðum er lokið þarf að taka á móti búnaðinum , þrífa og ganga frá .
Þá er betra að þeir sem koma dauðþreyttir úr leiðangri geti farið heim og hvílt sig en aðrir óþreyttir taki við .
Verkefnin eru sem sagt endalaus ! " Þá er ótalin vinna við flugeldasölu og aðra fjáröflun .
Ástæða er til að halda því til haga , segja þeir , að mjög öflugt starf hefur verið meðal " gamlingja " í sveitinni " en við höfum samt viljað bæta við , því nóg er að gera .
Við vorum fengnir til að halda utan um átakið og svo átti að sjá til hvert umfangið yrði , " segir Andrjes .
Þeir Arngrímur eru bjartsýnir á að verkefnið gangi vel .
Þegar sé komin viljayfirlýsing frá um þrjátíu manns , sem lítið eða ekkert hafi starfað undanfarin ár en vilji mjög gjarnan koma aftur .
" Við tökum þeim öllum fagnandi ! " segir Arngrímur .
Þeir leggja áherslu á að með " eldri félögum " sé ekki endilega átt við fólk sem komið er á eða yfir miðjan aldur .
" Við hvetjum líka þá sem enn eru ungir til að koma ; 25 ára einstaklinga eða þar um bil , sem voru ef til vill á fullu í sveitinni um og upp úr tvítugu , en drógu sig í hlé af einhverjum ástæðum , " segir Arngrímur .
Útkallshópur " gamlingjanna " er kallaður Þriðja bylgjan .
Virkasti kjarni sveitarinnar er oft kallaður út í tveimur áföngum , undanfarar og sérhæfðir leitarhópar , en í þriðju bylgjunni eru þeir sem eru reiðubúnir í útkall þegar þörf er á mannskap umfram þá sem eru mættir fyrstir í aðgerðir .
Þeir sem tilheyra þriðju bylgjunni eru þá á útkallslista og fá sms strax eða þegar þörf er á meiri mannskap og gefa þá upp hvort og hvenær þeir geta mætt .
Í HSSR hafa lengi verið starfandi hópar eldri félaga , bæði karla og kvenna , gjarnan á aldrinum 40 til 60 ára , með brennandi útivistaráhuga og alltaf tilbúnir að láta gott af sér leið , segja Arngrímur og Andrjes .
Með hliðsjón af því hefur sveitin horft til þess hóps sem ekki er starfandi en væri til í að koma inn að nýju og taka þátt í félagsstarfinu og aðgerðum þegar mest á reynir .
Þeir félagar gengu í hjálparsveit skáta um miðjan áttunda áratuginn .
" Ég átti skyldmenni hér í sveitinni , en það var samt fyrst og fremst vegna brennandi áhuga á fjallamennsku og ferðalögum sem ég fór í sveitina , " segir Arngrímur .
Þeir hafa átt góðar stundir við leik og störf í sveitinni .
" Menn eru ekki hér eingöngu af þeirri hugsjón að þá langi svo mikið til að bjarga fólki , en það spillir ekki og verður ríkt í manni að geta hjálpað til þegar á þarf að halda .
Þegar leitað var að sænskum ferðamanni á dögunum hafði ég ekki farið lengi í útkall og fann hve virkilega gott það var að geta gert gagn .
Ég fór á Sólheimajökul og við það hækkaði meðalaldurinn verulega ! " Arngrímur segir nokkra " eldri " félaga hjálparsveitarinnar enn mjög virka í útivist og fjallaklifri , sér til gamans .
" Við erum til dæmis með tvo Everest-fara og reynslan er dýrmæt ; í leitinni á Sólheimajökli voru aðstæður mjög erfiðar , þá reyndist tiltölulega afmarkaður hópur hæfur til þess að leita á jöklinum og mér fannst ánægjulegt að nokkuð stór hluti þess hóps voru " gamlir " , virkir björgunarsveitarmenn .
Sá hópur nýttist mjög vel við erfiðar aðstæður , þótt yngri félagar stæðu að sjálfsögðu einnig vaktina með miklum sóma .
" Alls tóku 87 félagar í HSSR þátt í umræddri leit .
