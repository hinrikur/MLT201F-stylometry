Í tilefni af 150 ára fæðingarafmæli Hannesar Hafstein , skálds og fyrsta ráðherra þjóðarinnar , verður opið hús í Hannesarholti , Grundarstíg 10 , húsinu þar sem Hannes bjó síðustu æviárin , í dag , sunnudag milli kl. 11:30 og 13:30 .
Starfsemi er ekki hafin í húsinu en eigendur þess hafa metnaðarfull áform á prjónunum .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Þegar fólk kemur inn í húsið bíður þess faðmur fortíðar .
Hafa ekki allir gott af því að rifja upp hvaðan þeir komu til að átta sig á hvert þeir eru að fara ? " segir Ragnheiður J. Jónsdóttir , eigandi Grundarstígs 10 , hússins sem Hannes Hafstein , skáld og fyrsti ráðherra þjóðarinnar , reisti árið 1915 og andaðist í sjö árum síðar .
Við stöndum í anddyrinu , iðnaðarmenn eru upp um alla veggi og vart heyrist mannsins mál .
Samt fer sjarmi þessa húss ekkert á milli mála – það skín í kvikuna .
Ekki hyllir undir að starfsemi hefjist í húsinu , sem er eitt af elstu steinhúsum borgarinnar , en þegar Sunnudagsmoggann ber að garði eru menn í óða önn að fríska upp á það svo unnt verði að taka á móti gestum í dag , sunnudag , milli kl. 11:30 og 13:30 á 150 ára fæðingarafmæli Hannesar Hafstein .
" Við gátum ekki látið þetta tækifæri til að bjóða almenningi í bæinn okkur úr greipum ganga , " segir Ragnheiður sem keypti húsið fyrir fjórum árum ásamt eiginmanni sínum , Arnóri Víkingssyni , og börnum þeirra , undir merkjum félags sem þau kalla 1904 .
Hugmyndin er að lána húsið síðan til sjálfseignarstofnunarinnar Hannesarholts , sem samkvæmt skipulagsskrá er ætlað að efla jákvæða , gagnrýna hugsun í íslensku samfélagi , auka skilning á gildi sögunnar fyrir samtímann og framtíðina og hvetja til uppbyggilegrar samræðu um samfélagsleg málefni .
Einnig að hlúa að og skapa rými fyrir uppbyggjandi mannlíf og menningarstarfsemi .
" Hannesarholt er non-profit stofnun en vonandi kemur hún til með að standa undir sér með tíð og tíma , " segir Ragnheiður .
Með skýrar hugmyndir Hún segir fjölskylduna hafa skýrar hugmyndir um það sem hún vilji gera í húsinu en beðið er eftir niðurstöðu úr nýju deiliskipulagi fyrir reitinn .
" Fyrr fáum við ekki rekstrarleyfi , " segir Ragnheiður .
Hún leggur áherslu á að ekki standi til að húsið verði safn um Hannes Hafstein en hann sé eigi að síður tilefnið .
Sjálf er Ragnheiður kennari og doktor í menntunarfræðum og hefur oft orðið þess áskynja að marga Íslendinga , einkum yngra fólk , vanti tengingu við fortíðina .
" Það skiptir máli að tengjast fortíðinni , þannig skiljum við betur að við erum heppnari en flestar þjóðir – í langflestu tilliti .
Von okkar er sú að þetta hús komi til með að hýsa margvíslega starfsemi sem hjálpar okkur að tengja við stöðu okkar í tíma og rúmi .
Við Íslendingar höfum farið heldur geyst inn í framtíðina og við þurfum tíma til að staldra við .
" Hannes Hafstein tók við ráðherraembætti 1904 og Ragnheiði og Arnóri þykir það góður tímapunktur við að miða .
" Árið 1904 var Ísland að breytast úr sveitasamfélagi í borgarsamfélag , flestar stofnanir sem bera samfélagið uppi í dag urðu til um það leyti .
Okkur langar að beina sjónum að þessum tíma , ekki embættistökunni sem slíkri heldur inntakinu .
Hvernig var andinn í samfélaginu við upphaf tuttugustu aldarinnar ? Hlutverk okkar eigendanna er að skapa umgjörðina .
Síðan taka aðrir við .
Eigum við ekki að segja að við séum rekin áfram af nostalgíu eftir baðstofunni , þar sem fólk lifði og starfaði saman .
" Að anda að sér sögunni Á fyrstu hæð hússins er áformað að hafa kaffihús .
" Lykilhugsunin er að opna húsið almenningi og leyfa honum að njóta þess – og anda að sér sögunni .
Fólk er upp til hópa ekki eins vel að sér í sögu upphafs borgarsamfélagsins og torfhúsasögunni , " segir Ragnheiður og bætir við að gestir geti alveg eins reiknað með að fá vel valda gullmola frá Hannesi Hafstein með kaffinu .
" Hann talar enn til okkar ! " Á efri hæðunum tveimur á að vera aðstaða fyrir lista- og fræðimenn og til fundahalds .
" Við höfum ekki útfært þetta í þaula en gætum til dæmis hugsað okkur að skapa aðstöðu fyrir eldra fólk sem veit svo margt og man svo margt en vantar farveg til að beina þekkingunni í .
Nú hefur það kannski lokið sinni starfsævi , hefur tíma en ef til vill enga aðstöðu .
Draumurinn er að búa til vef sem spunninn yrði af samspili fræða og almennings .
Við erum sannfærð um að margt áhugavert gæti komið út úr þessu .
" Kominn er vísir að vef sem eini starfsmaður Hannesarholts til þessa setti upp , Margrét Gunnarsdóttir , upplýsinga- og bókasafnsfræðingur .
Á www.hannesarholt.is getur fólk skráð sig sem hollvini stofnunarinnar , án skuldbindinga um fjárútlát .
" Margrét tíndi m.a.saman fróðleiksmola um sögur húsanna í kring , sem hún fann í birtum heimildum á vefnum www.timarit.is .
Þarna skapast t.d.tækifæri fyrir samstarf , og fólk getur boðið fram upplýsingar og fróðleik sem það býr yfir og gæti ratað á vefinn .
" Ragnheiður segir einnig koma til álita að bjóða erlendum fræði- og listamönnum að nýta sér aðstöðu í húsinu til lengri eða skemmri tíma og búa á meðan í lítilli íbúð sem 1904 á í næsta húsi á Grundarstíg .
" Í stað þess að þiggja laun myndi þeim bjóðast að búa endurgjaldslaust í miðborg Reykjavíkur í tiltekinn tíma .
Viðkomandi myndi svo deila list sinni eða fræðum með gestum Hannesarholts með því að halda fyrirlestur , listræna uppákomu eða námskeið .
" Hún segir þessa hugmynd í anda Hannesar Hafstein .
Hann hafi ekki viljað klippa á sambandið við Dani og aðrar þjóðir þótt Ísland öðlaðist aukin réttindi og síðar fullveldi , því hann mat mikils menningarlega næringu að utan .
Kjallari hússins bíður eftir nýju deiliskipulagi en við hann vilja eigendurnir byggja lítinn sal , þar sem hægt yrði að halda fyrirlestra , stofutónleika , nemendatónleika og aðrar minni háttar uppákomur .
Ragnheiður tekur fram að salurinn verði hljóðeinangraður og tónleikahald komi til með að fara fram á kristilegum tímum .
" Það ætti enginn að þurfa að hafa ama af þessari starfsemi enda er hugsunin að hún verði til uppbyggingar en ekki truflunar í hverfinu .
" Uppspretta góðrar orku Arnór og Ragnheiður eru opin fyrir allskonar verkefnum sem tengjast Hannesi Hafstein með einum eða öðrum hætti .
Þannig fengu þau fyrr á þessu ári , í tilefni af 200 ára fæðingarafmæli Jóns Sigurðssonar forseta , Tryggva M. Baldvinsson tónskáld til að semja lag við minningarljóð Hannesar um Jón .
" Þetta ljóð , " Þagnið dægurþras og rígur " , er fullt af jákvæðum tilfinningum sem virðist engu líkara en sé búið að banna á Íslandi í nútímanum : virðingu , aðdáun , og þakklæti .
Þess vegna er svo gott fyrir okkur að rifja það upp , og það bíður okkar uppi í hillu í öðru hverju húsi .
Á þennan hátt er Hannes og verður uppspretta góðrar orku sem er einmitt það sem okkur vantar nú á tímum , andlega uppbyggingu sem við sækjum í þjóðararfinn .
" Hún hefur líka áhuga á að efna til samstarfs við skólana í landinu .
" Við vitum af eigin raun að krökkum þykja gamlir , dauðir karlar upp til hópa ofboðslega fjarlægir og óspennandi .
Þegar ég var tíu ára hefði ég aldrei trúað því að ég ætti síðar eftir að eltast við dauðan karl úr sögubókum .
Svona kemur lífið manni stöðugt á óvart með það hvert það leiðir mann , " segir Ragnheiður hlæjandi .
" Hér í Hannesarholti er hægt að tengja krakkana við fortíðina og vonandi vekja áhuga þeirra .
Þetta snýst ekki bara um að miðla sögunni , heldur ekki síður tilfinningunni .
Þó að við gleymum öllu sem okkur er sagt situr tilfinningin samt eftir : virðing , þakklæti ! " Hvorki Ragnheiður né Arnór eru tengd Hannesi Hafstein fjölskylduböndum en afa hennar þótti afskaplega vænt um skáldið og ráðherrann .
" Þegar ég var þriggja ára keyptu faðir minn og afi saman bát sem hét Hannes Hafstein .
Ég man eftir sjónauka um borð í bátnum , merktum Hannesi Hafstein , sem greypti sig í minninguna .
Ef við værum persónur í leikriti væri þessi kíkir vísbending um að andi Hannesar vildi að ég beindi sjónum okkar í ákveðna átt , kannski til 1904 ? Annars velti ég sögu Hannesar og lífi ekkert sérstaklega fyrir mér fyrr en við keyptum húsið .
" Hélt áfram að elta okkur Hún segir kaupin hafa verið hálfgerða tilviljun .
" Við höfðum verið í afmæli lessystur minnar í öðru gömlu húsi , gamla húsmæðraskólanum á Sólvallargötu , og heillast af því .
Svo innblásin vorum við að þegar auglýst var opið hús hérna á Grundarstíg 10 haustið 2007 , ákváðum við að líta við fyrir forvitnissakir .
Okkur leist strax vel á húsið en ég skynjaði að hér var einhver kaleikur , sem ég nennti hreinlega ekki að snerta við .
Vikurnar liðu , húsið var áfram í sölu og hélt áfram að elta okkur segir Ragnheiður brosandi .
Inn í ákvörðunina spilaði að hana fór að dreyma um nútímaútgáfu af baðstofunni meðan hún var að skrifa doktorsritgerðina sína .
" Smám saman fórum við að sjá möguleika á að útfæra þann draum hér , svo að við slógum til með það fyrir augum að opna húsið almenningi .
Við ráðfærðum okkur við góða vinkonu okkar , Salvöru Jónsdóttur skipulagsfræðing , sem tengdi okkur við Stefán Örn Stefánsson og Grétar Magnússon arkitekta og einnig við Gunnar St .
Ólafsson byggingastjóra .
Þeir hafa síðan haft veg og vanda að því að skila þessu merkilega húsi til samtímans og við höfum verið afskaplega ánægð með þeirra störf ; þetta eru menn sem hafa næma tilfinningu fyrir gildi gamalla húsa .
" Grundarstígur 10 hefur ekki verið í eigu margra aðila gegnum tíðina .
Magnús Pétursson bæjarlæknir keypti húsið árið 1923 eftir andlát Hannesar í desember 1922 en árið 1928 eignuðust Helgi Guðbrandsson sjómaður frá Akranesi og fjölskylda hans húsið .
Það var síðan í eigu ýmissa fjölskyldumeðlima til ársins 2007 .
Ragnheiður segir margvíslega starfsemi hafa verið í húsinu gegnum árin , svo sem snyrtistofu , lögmannsstofu , efnaverksmiðju , sófagerð , tónlistarkennslu og leirlistaverkstæði .
" Til allrar hamingju hefur verið borin virðing fyrir húsinu alla tíð og sáralitlu sem engu breytt .
Það er einn af stærstu kostunum sem við sáum við þetta hús .
" Nú er komið að Ragnheiði J. Jónsdóttur , Arnóri Víkingssyni og fjölskyldu þeirra að hlúa að þessu merka húsi .
