Þakkargjörðardagur var fyrst lögfestur af þinginu í Bandaríkjunum 18. desember árið 1777 og var það gert til að minnast uppgjafar breska hershöfðingjans Johns Burgoynes í orrustunni við Saratoga 17. október sama ár .
Kveðið var á um að þennan dag helgaði þjóðin " einlægri þakkargjörð og lofgjörð " .
Orrustan við Saratoga Téður Burgoyne hafði verið settur yfir breskt herlið , sem ætlað var að ná aftur Albany og gera út um uppreisnina í frelsisstríðinu .
Hann vanmat stórlega andstæðinga sína , virtist ganga að sigri sem gefnum og sjá í hillingum er hann sneri aftur sem þjóðhetja .
Áður en hann yfirgaf London veðjaði hann tíu pundum að hann myndi snúa aftur sem sigurvegari að ári .
Burgoyne réðst inn með sjö þúsund manna herlið frá Kanada , en fljótlega var hann umkringdur og reyndist eiga við ofurefli að etja .
Eftir tvær orrustur við Saratoga sá hann sig knúinn til að leita samninga við hershöfðingja uppreisnarmanna , Horatio Gates .
Og þó að samið væri um að 5.800 hermenn hans fengju að snúa heim til Bretlands með því skilyrði að þeir sneru aldrei aftur , þá var það loforð svikið , meðal annars fyrir tilstuðlan Georges Washingtons , og hermennirnir teknir til fanga .
Það var stærsti sigur uppreisnarhersins fram að því og olli hann straumhvörfum í frelsisstríðinu .
Burgoyne mætti harðri gagnrýni er hann sneri aftur til Bretlands og leiddi aldrei aftur breskan her í stríði .
Hann hafði þó verið kunnur að ýmsu öðru , setið á þingi og skrifað leikrit .
Gamanleikur hans " Heiress " eða Erfinginn , sem frumsýndur var árið 1786 , naut gríðarlegra vinsælda .
Í fyrstu vildi hann ekki láta nafns síns getið , en fljótlega spurðist út að hann væri höfundurinn og gekkst hann við því eftir frumsýninguna .
Ef ekki hefði verið fyrir ósigurinn í frelsisstríðinu hefði Burgoynes líklega fyrst og fremst verið minnst sem leikskálds .
Þakkargjörðardagurinn Þakkargjörðardagurinn er haldinn hátíðlegur í Bandaríkjunum og Kanada , en sá dagur er af öðrum toga og var ýmist haldinn til að fagna uppskerunni eða minnast landnámsins í Vesturheimi .
Lengi vel var misjafnt eftir fylkjum hvenær þakkargjörðardagurinn var haldinn , en þó var algengast þegar komið var inn á nítjándu öldina að það væri síðasta fimmtudag í nóvember .
Abraham Lincoln festi þá dagsetningu í sessi með forsetatilskipun árið 1863 í þeim tilgangi að stuðla að samstöðu meðal Bandaríkjamanna í suðri og norðri .
Þá hafði rithöfundurinn og ritstjóri kvennablaðsins Lady ' s Magazine Sarah Josepha Hale staðið í stöðugum bréfaskriftum til stjórnmálamanna í um fjóra áratugi til að telja þá á að gera daginn að almennum frídegi .
Á Vísindavefnum stendur meðal annars um þakkargjörðardaginn : " Bandaríski þakkargjörðardagurinn ...
er einn af fáum hátíðisdögum þar í landi sem alfarið eru upprunnir í Bandaríkjunum sjálfum ...
Fyrsta þakkargjörðardaginn héldu enskir púrítanar , svonefndir pílagrímar , haustið 1621 .
Þeir höfðu í september árið áður hrökklast með skipinu Mayflower frá borginni Plymouth á Englandi að strönd Massachusettsflóa .
Þar stofnuðu þeir nýlenduna Plymouth .
Eftir harðan vetur en góða sumaruppskeru ákváðu pílagrímarnir að þakka Guði fyrir alla hans velgjörninga með þriggja daga hátíð .
Þeir buðu innfæddum einnig að taka þátt í veislunni , en til matar voru einkum kalkúnar og villibráð .
" 