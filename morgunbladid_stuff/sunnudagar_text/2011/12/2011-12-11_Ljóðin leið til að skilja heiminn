Í titilljóðinu er því haldið fram að ljóðið sé tannbursti skíðafélagsins .
Með þeim orðum vísa ég til þess að ljóð eru oft mjög persónuleg , en á einhvern undanlegan hátt eru þau líka samt fyrir allan heiminn , " segir Anton Helgi Jónsson sem sent hefur frá sér ljóðabókina Tannbursti skíðafélagsins og fleiri ljóð .
Aðspurður segir Anton Helgi bókina að mestu hafa orðið til á síðustu tveimur árum .
Segir hann ljóðin leið hans til þess að skilja heiminn og samtímis snúa upp á hann .
" Það eru miklar andstæður í þessum ljóðum .
Þannig eru sum ljóðin mjög opin , fyndin og kaldhæðin , á meðan önnur eru á mun persónulegri nótum , frekar innávið og lokuð , " segir Anton Helgi og tekur fram að síðastnefndu ljóðin hafi hann oft hripað hjá sér í og eftir gönguferðir um landið .
Athygli vekur að bókin er prýdd svarthvítum landslagsmyndum sem ljóðin eru prentuð ofan í , auk þess sem einstaka ljóð er birt með stærra letri .
" Þegar ég var að byrja að setja bókina saman ákvað ég að hafa blíðu ljóðin og kaldhæðnu ljóðin hvert innan um annað .
Ég vildi ekki hafa þetta kaflaskipt heldur svolítið kaós , svona eins og lífið .
En svo þegar ég var kominn með handritið þá fór ég að hugsa að það mætti brjóta þetta upp til þess að hjálpa lesandanum , " segir Anton Helgi og bendir á að hann hafi á svipuðum tíma heillast af landslagsmyndum Jóhanns Páls Valdimarssonar bókaútgefanda og fundist þær smellpassa við ljóðin .
" Ég suðaði því í honum þar til ég fékk frá honum myndir , " segir Anton Helgi sem er mjög ánægður með samspil texta og mynda .
