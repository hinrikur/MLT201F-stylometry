Við skulum ekki hafa þetta mjög hátíðlegt , " segir Gísli Sigurgeirsson , fyrrverandi fréttamaður , í samtali við blaðamann í tilefni útgáfu bókar og mynddisks um séra Pétur Þórarinsson heitinn í Laufási og Ingu konu hans .
" Það hæfir ekki Pétri .
Við skulum hafa þetta svolítið glannalegt , það er alveg í hans anda .
Hann fór langt á húmornum , " segir Gísli .
Á diski sem fylgir bókinni eru upptökur frá tónleikum í menningarhúsinu Hofi sem haldnir voru fyrr á árinu , í tilefni þess að Pétur hefði orðið sextugur .
" Ég minnist þess þegar ég kom fyrst til hans eftir að hann var búinn að missa báða fætur .
Óskar vinur minn Pétursson var með mér og við vorum svona hálfvandræðalegir til að byrja með .
Þá byrjaði Pétur að gera grín að öllu saman , eins og ekkert væri sjálfsagðara .
Þá var nýbúið að kjósa hann mann ársins á Norðurlandi með miklum yfirburðum .
– Hinir komust ekki með tærnar þar sem ég hafði hælana , sagði Pétur .
" Pétur var greindur með sykursýki tíu ára gamall .
" Það var alvörumál fyrir tápmikinn dreng , " segir Gísli .
" Í þá daga var líka tafsamt og erfitt að fylgjast með blóðsykrinum , þannig að Pétur lenti oft í sykurfalli .
Hann var iðulega borinn heim af leikfélögum meðvitundarlítill , eftir að hafa gengið um of á orkutankinn .
Þetta fór illa með líkamann og Pétur dregur enga dul á það í bókinni og heimildamyndinni , að hann hefði betur borið meiri virðingu fyrir sykursýkinni í æsku .
" Pétur lét þetta ekki aftra sér , hann var kraftmikill , duglegur og kröfuharður við sjálfan sig sem aðra .
" Hann starfaði mikið með Æskulýðsfélagi Akureyrarkirkju og tók það svo alvarlega , að hann trúlofaðist formanninum , Ingibjörgu Svöfu Siglaugsdóttur .
Það var mikið lán fyrir þau bæði .
Þótt bókin heiti séra Pétur þá er hún í raun um Pétur og Ingu .
" Pétur vígðist prestur að Hálsi í Fnjóskadal , þá ekki nema 25 ára gamall .
" Fnjóskdælingum þótti strákurinn ekki sérlega prestslegur , tóku hann þó fljótt í sátt , en voru sárir þegar prestsfjölskyldan á Hálsi flutti í Möðruvelli .
Þar fór Pétur að finna fyrir fylgikvillum sykursýkinnar svo um munaði .
" Í bókinni segir frá því að eftir blóðtappa fór að bera á persónuleikabreytingum , miklum geðsveiflum og þunglyndi .
Einn morguninn vildi Pétur ekki taka lyfin sín og neitaði að fara á fætur .
Inga kallaði sr. Pálma Matthíasson til , en hann var frændi og vinur og þá þjónandi í Glerárprestakalli .
Pálmi segir frá þessu í bókinni og hann segir Pétur hafa verið lagstan banaleguna , því hann vissi að hann lifði ekki lengi ef hann tæki ekki lyfin sín .
Pálmi reyndi að koma vitinu fyrir Pétur , en ekkert gekk .
Pétur gat nefnilega verið óhagganlegur sem klettur , ef hann tók eitthvað í sig .
En hann gaf sig að lokum , eftir eintal við föður sinn , og tók lyfin .
Í bókinni er lífsganga Péturs rakin , en þar er oft vitnað til samtala , sem Friðrik Erlingsson átti við Pétur og Ingu þegar hann skrifaði bókina Lífskraftur .
" Þarna eru líka greinar eftir Pétur og í lokin greinar samferðamanna .
Í mínum huga er bókin og myndin eins konar dæmisaga .
Saga um fólk sem lendir í hverju hretinu á eftir öðru , en gefst aldrei upp .
Saga um fólk , sem er tilbúið að miðla af reynslu sinni og hjálpa öðrum , " segir Gísli Sigurgeirsson .
Horft til sólar á meðan stætt er " Það er ekki markmið mitt með þessari bók og heimildamynd um séra Pétur Þórarinsson að gera úr honum einhvern dýrling enda væri það ekki í hans anda .
Hann var hins vegar hvunndagshetja og lífsganga hans og konu hans , Ingibjargar Svöfu Siglaugsdóttur , var afar sérstök .
Þetta er dæmisaga um harðduglegt lífsglatt fólk , sem bognar en brotnar ekki við mótlæti .
Þess í stað er blásið til sóknar og horft til sólar á meðan stætt er .
" Það er Gísli Sigurgeirsson kvikmyndagerðarmaður og fyrrverandi fréttamaður Sjónvarpsins á Akureyri , sem þannig kemst að orði .
Hann stendur að útgáfu á veglegri bók , sem komin er út í minningu sr. Péturs Þórarinssonar í Laufási , en Pétur hefði orðið sextugur á árinu .
Hann lést 2007 eftir langvinna baráttu við sykursýki .
