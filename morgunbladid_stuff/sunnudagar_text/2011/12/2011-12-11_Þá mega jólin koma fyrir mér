Eins og margir vita er í raun til lítils að spá fyrir um úrslit knattspyrnuleikja og rökstyðja giskið .
Hið óvænta setur iðulega strik í þann reikning .
Margir sérfræðingar starfa þó við það um allan heim og sumir græða meira að segja á því .
Pistilshöfundur verður að viðurkenna að hann hafði lífsviðurværi sitt m.a. af þessu árum saman og hafði mjög gaman af , eins og fjöldinn , en hagnaðist illu heilli aldrei verulega á því .
Knattspyrna er ákveðin vísindi ; taka verður tillit til knatttækni , styrks , hraða , aldurs leikmanna og fleiri þátta eins og almenns heilsufars , þegar líkum er leitt að því hve úrslitin verða .
Sums staðar í heiminum þarf að reikna með vindi .
Þessi vísindi eru því ekki síður erfið viðfangs en önnur ; kannski ekki meira að marka spádóma um fótboltaleiki en það hve margir sólardagar verða í Reykjavík næsta sumar eða hvort snjóar á Akureyri í júní .
Eða hvernig evran stendur gagnvart dollar í næstu viku .
Hverjum hefði til dæmis dottið í hug í haust , þegar dregið var í riðla Meistaradeildarinnar , að hvorki Manchester United né Manchester City kæmust áfram ? Eða , ef út í það er farið , að bæði Apoel frá Kýpur og FC Basel 1893 frá Sviss yrðu í 16 liða úrslitunum ? Líklega engum , nema e.t.v. einhverjum Svisslendingum og Kýpurbúum , en jafnvel á þeim slóðum varla mörgum .
Um helgina er á dagskrá leikur sem sannarlega má hlakka til , en hvernig skyldi hann fara ? Vandi er um slíkt að spá , eins og segir í jólakvæðinu .
Þetta er ein athyglisverða rimma fyrri hluta keppnistímabilsins í Evrópu ; Real Madrid tekur á móti Barcelona í spænsku deildinni í kvöld , laugardagskvöld .
Augu áhugafólks víða um heim munu beinast þangað enda líklega tvö bestu lið heims þar á ferð .
Undirritaður var svo lánsamur að fylgjast með liðunum takast á um stórbikar Spánar í upphafi leiktíðar , þar sem Barcelona hafði betur .
Það var unaðsstund .
Barca hefur borið höfuð og herðar yfir önnur lið síðustu misseri en Real-menn undir stjórn José Mourinhos , hins litríka portúgalska þjálfara , hafa bitið í skjaldarrendur síðan , eru efstir í spænsku deildinni og allt annað en árennilegir .
Liðið hefur eflst við hverja raun og ætti að vera sigurstranglegra í kvöld ef eitthvað er .
Í fyrsta lagi er það á heimavelli , í öðru lagi stendur það betur að vígi í toppbaráttunni með þremur stigum meira en Barca og hefur þó lokið einum leik færra .
Jafntefli yrðu því mjög viðunandi fyrir lærisveina Mourinhos en Barcelona verður að sigra til að laga stöðuna .
Eitt er víst ; barist verður grimmilega á Santiago Bernabeu-leikvanginum í Madrid í kvöld .
Vonandi drengilega ( þó að ég leyfi mér reyndar að efast um , í ljósi sögunnar , að sú verði raunin ! ) .
Þegar þessi lið hittast er sá fundur annað og meira og hefðbundinn leikur heldur stríði Katalóna gegn Kastilíumönnunum frá höfuðborginni .
Stoltið er í húfi , auk stiganna .
Fótbolti og stjórnmál verða eitt .
Leikendur í kvöld þurfa helst að muna að þeir eru fyrirmynd fjöldans .
Enginn getur gleymt því þegar áðurnefndur Mourinho potaði fingri í auga eins aðstoðarmanna Guardiolas , þjálfara Barcelona , í lok leiksins í haust .
Gerði sér sérstaka , nokkurra metra ferð til þess arna ! Almúginn var ekki lengi að apa þetta eftir .
Dæmi um það má sjá á efri myndinni sem fylgir þessum pistli ; tveir vinir sem ég rakst á í skoðunarferð um Camp Nou , heimavöll Barcelona í vikunni eftir leik .
Við myndatöku þóttist annar auðvitað pota fingri í auga hins ...
Músíkantinn Sigurður Guðmundsson , einn Baggalúta , þykir líklega ekki mjög knattspyrnumannslega vaxinn , en eftir slaginn sígilda á Spáni í kvöld , mun ég gera orð hans í eftirminnilegu jólalagi að mínum : Þá mega jólin koma fyrir mér .
