Stúlkunafnið Svetlana komst í tísku í Sovétríkjunum fljótlega eftir að aðalritari kommúnistaflokksins , harðstjórinn Jósef Stalín , valdi einkadóttur sinni það árið 1926 .
Nú er Svetlana þessi öll ; litli spörfuglinn eins og faðir hennar kallaði dóttur sína .
Hún lést í Wisconsin í Bandaríkjunum á dögunum úr ristilkrabbameini , 85 ára , í sárri fátækt að því sagt er .
Líf Svetlönu var miklum breytingum háð .
Þrátt fyrir flutninga og nafnabreytingar sagði hún í viðtali fyrir nokkrum árum , að sér hefði aldrei tekist að losna úr skugga föður síns .
Stalin , Alliluyeva og Peters Svetlana var yngsta barn Stalíns .
Móðir hennar lést þegar Svetlana var aðeins sex ára ; var sögð hafa skotið sig þótt sögusagnir hafi lengi verið á kreiki um að eiginmaðurinn hafi skipað fyrir um dauða hennar .
Ekkert skal þó fullyrt .
Sautján ára varð Svetlana ástfangin af rithöfundi og kvikmyndagerðarmanni af gyðingaættum , Alexei Kapler sem var 22 árum eldri .
Föður Lenu leist þó ekki betur á unnustann en svo að hann var sendur til Síberíu í vinnubúðir og lést þar .
Skírnarnafnið notaði Svetlana allt þar til faðir hennar andaðist 1953 , en tók þá upp eftirnafn móður sinnar , Alliluyeva .
Svetlana varð svo Lana árið 1970 og þá tók hún upp fjölskyldunafnið Peters , þegar hún gekk að eiga bandarískan arkitekt , William Wesley Peters .
Þau áttu saman eina dóttur , hjónabandið entist reyndar einungis í þrjú ár en Lena gegndi samt nafninu til æviloka .
Áður en Svetlana giftist Peters átti hún tvö hjónabönd að baki .
Fyrst giftist hún samnemanda sínum við Moskvuháskóla , Grigori Morozow árið 1945 og eignuðust þau soninn Iosif ( Jósef ) en skildu tveimur árum síðar .
Tveimur árum eftir skilnaðinn giftist Svetlana Júrí , syni Andrei Zhdanov , sem var hægri hönd Stalíns , en því hjónabandi lauk fljótlega .
Bar þó ávöxt , dótturina Jekaterinu .
Eftir lát föður síns var Svetlana svipt þeim margvíslegu lífsins gæðum sem fylgdu því að vera dóttir foringjans og sneri sér að kennslu í Moskvu .
Hún starfaði einnig sem túlkur .
Snemma á sjöunda áratugnum felldu þau hugi saman , Svetlana og Brajesh Singh , indverskur kommúnisti sem kom til starfa í Moskvu .
Stjórnvöld meinuðu þeim að gifast en eftir að Singh lést úr alvarlegum veikindum árið 1967 var henni samt sem áður heimilað að flytja ösku eiginmannsins til fæðingarlands hans .
Sagt er að sovéskum stjórnvöldum hafi verið það þvert um geð að hleypa henni úr landi .
Enda fór svo að Svetlana komst undan sovéskum fylgdarmönnum sínum , skaut upp kollinum í sendiráði Bandaríkjanna í Nýju-Dehli og var veitt pólitískt hæli vestanhafs .
Þetta olli miklu fjaðrafoki , eins og nærri má geta , í miðju kalda stríðinu .
Svetlana fordæmdi þáverandi stjórnvöld í Sovétríkjunum , en einnig verk föður síns , við komuna til Bandaríkjanna .
Þetta sama ár kom út fyrra bindi æviminninga hennar ; Tuttugu bréf til vinar og 1969 sendi hún frá sér aðra bók , Aðeins eitt ár , þar sem hún fjallaði um flóttann úr austrinu .
Því var haldið fram að Svetlana hefði þénað um 2,5 milljónir bandaríkjadala á bókunum .
Ári eftir að seinni bókin kom út giftist hún Peters og eignaðist þriðja barnið , Olgu .
Á flakki Eftir því sem árin liðu harðnaði á dalnum hjá Lönu Peters .
Hún var síleitandi , en virtist aldrei finna hamingjuna .
Auðævin gufuðu upp .
Hún flutti um tíma til Sviss og Englands en sneri til Rússlands á ný haustið 1984 .
Sættist við þarlend stjórnvöld og gagnrýndi Vesturlönd harkalega .
Ekki liðu þó nema þrjú ár þar til hún var flutt til Bandaríkjanna á ný og hafði enn skipt um skoðun .
Frá þeim tíma var hún lítið í sviðsljósinu , en hermt er að hún um tíma búið í Sviss , um tíma haldið til á dvalarheimili fyrir fólk með geðræn vandamál á Englandi og síðustu árin hafst við í gömlu , lélegu húsi í Wisconsin .
Sonur Lönu Peters , Jósef , lést árið 2008 en dæturnar tvær lifa móður sína .
* Heimildir : AFP , New York Times og Daily Telegraph .
" Hann var mjög grimmur .
Mjög vondur " Svetlana Stalína er sögð hafa verið mjög hænd að föður sínum allt fram á unglingsár .
Hann hafi verið blíður og fært henni gjafir enda dóttirin í miklu uppáhaldi .
Að vinnudegi loknum er Stalín sagður gjarnan hafa komið heim , aðstoðað Svetlönu við heimanámið og síðan snætt kvöldverð með henni og vinum hennar .
Móðir Svetlönu ku hins vegar ekki hafa sýnt dóttur sinni mikla væntumþykju .
Nadezhda Sergeevna Alliluiyeva var veik á geði , líklega með geðhvarfasýki , hjónaband þeirra Stalíns einkenndist af átökum og þau munu oft hafa rifist .
Það var eftir slíkt rifrildi í veislu sem Nadezhda fannst látin með byssu sér við hlið .
Svetlönu var sagt að móðir hennar hefði látist vegna botnlangabólgu og það var ekki fyrr en tíu árum síðar að stúlkan komst að því með hvaða hætti andlát móður hennar bar að .
Svetlana fann þá enskt fréttarit á heimilinu , þar sem greint var frá sjálfsvígi eiginkonu Stalíns .
Svetlana sagði í viðtali síðar að eftir þetta hefði hún ekki getað treyst föður sínum eða hlýtt skipunum hans .
Í sjaldgæfu viðtali við Wisconsin State Journal í fyrra var Lana spurð um það hvort Stalín hefði raunverulega þótt vænt um hana , og svaraði því játandi , því hún hefðist líkst móðurömmu sinni .
Báðar voru rauðhærðar og freknóttar .
Um föður sinn sagði Lana Peters , áður Svetlana Stalína , að hann hefði verið fjarlægur og sjúklega tortrygginn .
" Hann var mjög grimmur .
Mjög vondur , " sagði hún í áðurnefndu viðtali .
Bara ef ...
, sagði Lana Svetlana Stalína fæddist í Moskvu 28. febrúar 1926 .
Móðir hennar , Nadezhda Sergeevna Alliluyeva , var síðari eiginkona Stalíns .
" Enginn ræður eigin örlögum , " sagði Svetlana , þá Lana Peters , í viðtali fyrir nokkrum árum .
Bætti því svo við að hún hefði samt gjarnan viljað að móðir hennar hefði frekar gifst venjulegum trésmið en leiðtoga Sovétríkjanna ...
