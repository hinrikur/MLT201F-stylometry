Jólaskapið kom yfir mig með þessu yndislega vetrarveðri , frosti og logni .
Í minningunni finnst mér veðrið alltaf hafa verið svona allan veturinn á Akureyri þegar ég var strákur .
Margar minningar koma upp í hugann , til dæmis þegar við systkinin og krakkarnir á eyrinni ærsluðumst í snjónum allan daginn , alla daga .
Ég man eftir skautasvellinu á moldarvellinum en þar var fjölmennt alla seinniparta eftir skóla , við stunduðum jakahlaup á Pollinum og einu sinni man ég eftir að hafa farið yfir ísilagðan Pollinn yfir í Vaðlaheiði .
En ég verð þó að viðurkenna að jólaskapið stimplaði sig algjörlega inn á Frostrósartónleikunum í Hörpu , þar sem við fjölskyldan skemmtum okkur konunglega .
Nú hef ég upplifað nokkra sali Hörpunnar , séð söngleik , óperu , hlustað á fyrirlestur og Frostrósir , húsakynnin skila vel hljóði og salirnir eiga örugglega eftir að auka fjölbreytni í menningarlífi landans .
Engu að síður finnst mér byggingin sjálf sálarlaus og ósjarmerandi og minnir mig helst á erlenda alþjóðaflugvelli , en ég ætla ekki að tjá mig um það hér .
Við fjölskyldan höfum verið að endurnýja jólahefðirnar okkar , eins og að steikja laufabrauð , sjóða rauðkál , gera konfekt og baka smákökur .
Það hafa jafnvel komið upp hugmyndir um að taka fjölskyldumynd af okkur við arininn í hallærislegum jólapeysum .
Eftir að við fluttum á höfuðborgarsvæðið er auðvelt að taka upp nýja jólasiði .
Það er til dæmis mikið úrval af jólamörkuðum víðsvegar á höfuðborgarsvæðinu , þar sem boðið er upp á alls kyns jólavarning sem oft er matartengdur .
Hafnfirðingar eiga heiður skilið fyrir gullfallegt og vel útfært jólaþorp , þar sem dagskráin er til fyrirmyndar .
Skógræktarfélag Reykjavíkur stendur fyrir jólamarkaði við Elliðavatn þar sem ýmislegt annað er hægt að gera en að versla og jólandinn svífur yfir vötnum .
Markaðsstemning er á Garðatorgi alla föstudaga og laugardaga á aðventunni , síðan er Góðgerðardagurinn á Álftanesi nú um helgina , sem foreldrafélag skólans stendur fyrir ásamt fjölda félagasamtaka af svæðinu þar sem tilgangurinn er ekki bara að selja heldur einnig að eiga góðan tíma saman og láta gott af sér leiða .
Mér finnst við hæfi að benda á að 10. desember er alþjóðlegur dagur móður jarðar ( Terra Madre ) á vegum Slow food-samtakanna þar sem við leggjum okkar af mörkum til að opna augu heimsins fyrir góðum , hreinum , sanngjörnum og skemmtilegum mat .
Við hjónin stóðum alltaf fyrir uppákomu á veitingastaðnum okkar á þessum degi , þannig að okkur líður þess vegna svolítið undarlega , með að vera ekki með .
Þess má geta fyrir áhugasama að af þessu tilefni verður markaður fyrir utan Ostabúðina Búrið í Nóatúni á vegum Slow food Reykjavík .
Það er nokkuð ljóst að ekki verður hátíðleikinn minni þegar við verðum búin að upplifa aðventutónleika Karlakórs Reykjavíkur í Hallgrímskirkju nú um helgina .
En þeir eru hátindur á starfsári kórsins og menn hafa af þessu tilefni lagt gríðarlega mikið á sig .
