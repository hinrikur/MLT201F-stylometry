De ulykkeliges ven " eða vinur hinna ógæfusömu er skrifað á stöpulinn á styttu Ólafíu Jóhannsdóttur í Kristjaníu í miðri Óslóarborg .
Ólafía fæddist árið 1863 á Mosfelli og dvaldi í Noregi á árunum 1903 til 1920 , þar sem hún beitti sér í þágu hinna aumustu í fátækrahverfi Óslóarborgar .
Það er ekki úr vegi fyrir Íslendinga að leggja leið sína að minnisvarðanum ef þeir eiga leið um borgina , því verðugri fulltrúa á þjóðin ekki á erlendri grund .
Leikkonan ástsæla Guðrún Ásmundsdóttir heillaðist af sögu Ólafíu og skrifaði um hana leikverk sem sýnt var fyrir fullu húsi í Iðnó og Fríkirkjunni haustið 2003 .
Hún sagði í viðtali í Morgunblaðinu árið eftir : " Saga hennar á svo mikið erindi við okkur í dag , því Ólafía vann sitt hljóðlega en mikilvæga starf þegar hún sinnti þeim aumustu og minnstu í þjóðfélaginu .
" Og það er fróðlegt að lesa frásögn Guðjóns Friðrikssonar af heimsókn Einars Benediktssonar til frænku sinnar í janúar árið 1914 , en þá var Ólafía forstöðukona heimilis fyrir afvegaleiddar stúlkur sem rekið var af Hvíta bandinu : " Einar Benediktsson situr hljóður hjá frænku sinni og hlustar á hana ...
Ólafía segist ætíð sýna þeim traust , sem hún hittir , en beri þó alltaf tortryggni í brjósti sínu .
" Ég skal kenna þér eitt ráð , " segir hún við Einar , frænda sinn : " Reyndu jafnan að sjá manninn í manninum – jafnvel í þeim sem dýpst er sokkinn .
Þá lærir þú líka að meðhöndla þá með virðingu .
" " Tildrög þess að Ólafía hafði frumkvæði að stofnun heimilis fyrir afvegaleiddar stúlkur má rekja til vetrarins 1912 sem var óvenjulega harður .
Eins og segir í fyrrgreindri ævisögu : " Einn kaldan morgun þann vetur leituðu þrjár kornungar stúlkur , allar óléttar og nánast helfrosnar , á náðir Ólafíu í Salgangen eftir að hafa ráfað úti alla nóttina .
Þetta varð til þess að Ólafía hafði samband við formann Hvíta bandsins í Kristjaníu og sagði að brýnt væri að koma upp heimili þar fyrir umkomulaust fólk .
" Það gekk eftir og fyrsta heila starfsárið fengu 140 stúlkur húsaskjól hjá henni .
Mikil gæfa var það fyrir stúlkurnar að geta bankað upp á hjá Ólafíu .
Síðan eru hundrað ár liðin og enn þarf að huga að fólki sem verður undir í samfélaginu , af hvaða völdum sem það gerist .
Nú er það okkar að taka við keflinu frá Ólafíu .
Ótal hjálparstofnanir og góðgerðarsamtök koma að því starfi og ekki má gleyma þeim fjölmörgu sem leggja góðum málstað lið , ýmist með sjálfboðavinnu eða fjárframlagi .
Það er sjálfsagt að geta þess sem vel er gert og vera stolt af því .
Í Sunnudagsmogganum í dag er talað við fólk sem efnir til jólaveislu á aðfangadag og jóladag hjá Hjálpræðishernum fyrir fólk sem á enga að eða getur ekki haldið jól heima af einhverjum ástæðum .
Tugir sjálfboðaliða sjá um veislurnar og lifa þannig eftir boðskap jólanna .
Þeir eiga þakkir skilið , en gleymum því ekki að engir finna til meiri gleði í hjarta sínu en þeir sem vinna góðverk og leggja sitt af mörkum til betra samfélags .
Á jólum gefst tækifæri til að leiða hugann að þeim sem minnst mega sín í samfélaginu , hvaða trúarbrögð eða trúleysi sem fólk aðhyllist .
Kærleiksboðskapurinn á erindi við alla .
Það er enginn yfir það hafinn að leitast við að verða góð manneskja .
