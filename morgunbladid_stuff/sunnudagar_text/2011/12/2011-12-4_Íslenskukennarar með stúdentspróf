Á degi íslenskrar tungu , hinn 16. nóvember síðastliðinn , var mikið um dýrðir í landinu , samkomur haldnar og verðlaun veitt .
Þessi dagur er mikill hátíðisdagur í skólum landsins , þá hefst formlega undirbúningur fyrir Stóru upplestrarkeppnina í 7. bekk , allir fá að njóta bókmennta í upplestri eða söng , og dagurinn verður tilefni til að finna þann neista gleði og sköpunar sem býr í tungumálinu .
Á hátíðarhlaðborði fjölmiðla þennan dag var hins vegar eitt bitbein , menntun leik- og grunnskólakennara í íslensku .
Menntun grunnskólakennara hefur löngum falið í sér sérhæfingu í kennslugrein , og kennarar valið sér eina eða tvær greinar eftir áhuga .
Óháð sérhæfingu fá brautskráðir grunnskólakennarar réttindi til að kenna allar greinar á öllum aldursstigum skólans , svo það er vel hugsanlegt að kennari með menntun í íþróttum kenni dönsku en annar með menntun í dönsku kenni kristinfræði eða íslensku .
Enginn efast um þörf á sérhæfingu en bitbeinið er : Hvað þurfa allir kennarar að kunna ? Lengi vel , meðan kennaranám var enn þrjú ár , var talið sjálfsagt að allir kennarar gætu kennt börnum að lesa og skrifa , og þeir fengju þjálfun í að kenna fyrirferðarmestu kennslugreinarnar , íslensku og stærðfræði , sem samtals er liðlega þriðjungur námstímans í grunnskóla .
Langflestir kennarar þurfa fyrr eða síðar að kenna íslensku – og jafnvel stærðfræði – á kennsluferli sínum .
Á tímabili fengu allir kennaranemar einnig að kynnast möguleikum listgreina og náttúruskoðunar í skólastarfi – þótt í litlu væri , og þriðjungur hvers árgangs valdi íslensku sem annað af tveimur kjörsviðum .
Aðrar greinar voru eingöngu á kjörsviði námsins .
Langflestir kennarar gátu því hæglega lokið kennaranámi sínu án þess að læra nokkuð í kristinfræði , dönsku , ensku , eðlisfræði , sögu og fleiri greinum , umfram það sem þeir höfðu lært á fyrri skólastigum , í grunn- eða framhaldsskóla .
Árið 2007 ( ! ) tekur gildi í Kennaraháskólanum algerlega ný fimm ára námsskipan fyrir leik- og grunnskólakennara sem felur í sér aukna sérhæfingu , bæði eftir kennslugrein og því aldursstigi sem kennaranemi hefur hug á .
Að baki þessum breytingum bjó mikill sóknarhugur og metnaður til að kennarar gætu tekist á við ný og krefjandi viðfangsefni í skólastarfi .
En um leið var íslenska og stærðfræði fyrir alla grunnskólakennara afnumin að mestu .
Þeir sem beittu sér fyrir að skera niður íslensku rökstuddu það með því að þegar stúdentar hæfu nám í Kennaraháskólanum hefðu þeir setið fleiri kennslustundir í íslensku en nokkurri annarri grein .
Íslenskan hefði mikið forskot á aðrar greinar og því bæri kennaranáminu meiri skylda til að bæta úr því sem á vantaði frekar en að kenna enn meiri íslensku .
Þetta er auðvitað alveg hárrétt en þá vakna spurningar um ábyrgð skólakerfisins í heild á menntun kennara .
Áður fyrr varð dönskukennarinn , sem fékk það verkefni að kenna kristinfræði og íslensku , að treysta á grunnskólapróf sitt í kristinfræði , en hann gat reitt sig á stúdentspróf sitt í ensku , sögu , náttúrufræði og öðrum skyldugreinum framhaldsskólans .
Og í kennaranámi fékk hann svolitla æfingu í að kenna íslensku og stærðfræði .
En árið 2007 bættust þessar tvær meginkennslugreinar grunnskólans í flokk hinna fyrrtöldu , og þar með bættist ábyrgð á menntun kennara í þessum greinum við hlutverk grunn- og framhaldsskóla .
Nú þurfa þessi skólastig að sjá væntanlegum grunnskólakennurum fyrir nægilega haldgóðri menntun í íslensku og stærðfræði til þess að þeir geti tekið að sér kennslu þeirra í grunnskóla síðar á ævinni .
Miðað við aðsókn að kennaranámi undanfarin ár má reikna með að einn nemandi af hverjum 20 í hverjum árgangi fari í kennaranám .
Af hverjum 100 kennaranemum má búast við að 5 til 10 velji íslensku sem kjörsvið en 90% kennara verða að treysta á stúdentsprófið þegar þeir kenna íslensku .
Stendur stúdentsprófið undir því ? Í nýrri athugun á stafsetningarkennslu á miðstigi í einum grunnskóla kemur fram að allir sjö kennararnir , nýlega brautskráðir , rökstyðja kennsluaðferðir sínar með því að svona hafi þeim verið kennt í grunnskóla .
Þeir fylgja sömu kennslubók og þeim var kennt eftir sjálfum , og foreldrum þeirra á undan þeim .
Grunnskólapróf virðist þarna vera hinn faglegi undirbúningur kennaranna .
Nú er spurning hvernig grunn- og framhaldsskólar vilja axla þessa auknu ábyrgð ? Með því að efla kennslu í íslensku og stærðfræði í grunn- og framhaldsskólum dregur úr þörfinni á að íþyngja fimm ára kennaramenntun með þessum greinum – og öfugt .
Lifið heil .
