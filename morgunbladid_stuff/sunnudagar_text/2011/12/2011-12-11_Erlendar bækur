David Baldacci – Zero Day * ½ -- Þeim sem þekkja bækur Lee Child um Jack Reacher finnst örugglega flestum það bæði skondið og skemmtilegt hve margir eru teknir að stæla símskeytastíl Childs og einnig það hvernig ótal reyfarahetjur eru teknar að líkjast Reacher , sumar svo mjög að það er nánast hreinræktuð stæling .
Í þessari bók metsöluhöfundarins David Baldacci , sem hefur verið talsvert vinsælli en Child , í það minnsta hingað til , birtist þannig herlögregluþjóninn John Puller , sem er heljarmenni að burðum , slagsmálahetja , skytta hin mesta og einfari .
Svo vindur sögunni fram að Puller er fenginn til að rannsaka vel útfært fjöldamorð og kemst snemma á snoðir um spillingarmál sem blandast saman við yfirvofandi hryðjuverkaárás .
Það er talsverð spenna í bókinni þó allskyns fræði sem snúa að innviðum herþjónustunnar vestan hafs verði leiðigjörn þegar á líður .
Söguþráðurinn gæti svo eins verið úr Reacher-bók og einnig uppbygging sögunnar , flétta , framvinda og lausn .
John Grisham – The Litigators * * ½ - John Grisham er helsti spennubókahöfundur Bandaríkjanna og með vinsælustu rithöfundum heims .
Bækur hans eru allar eins og lesandinn veit því að hverju hann gengur , en þær eru þó ágætis dægrastytting , eða réttara sagt stundastytting .
Með tímanum hefur yfirbragð bókanna svo orðið léttara og sumar þeirra eru nánast hreinræktaðar gamansögur líkt og sú sem hér er gerð að umtalsefni , .
Hún segir frá tveimur lögmönnum sem hafa í sig og á , með herkjum , með því að sækja fyrir rétti slysabætur fyrir fólk sem þeir næla sér í á slysstað , elta sjúkrabíla eins og það er kallað vestan hafs .
Inn á skrifstofu þeirra ratar dauðadrukkinn ungur lögfræðingur sem unnið hefur hjá risafyrirtæki lögmanna , en er búinn að fá upp í kok af sálarlausum þrældómi .
Svo fer að þeir taka höndum saman og lenda síðan í fjöldamálsókn vegna hættulegs kólesteróllyfs .
Málið vandast þegar kemur í ljós að líklega er lyfið ekki eins hættulegt og menn hafa haldið fram .
Segja má að sagan sé nánast skemmtisaga og víst er gaman að lesa hana og lögfræðingarnir afkáralegir klunnar með gott hjartalag .
Það er þó galli á henni hve létt er skautað yfir átakanlega hluti eins og skaða sem börnum stafar af varasömum leikföngum , sílspikaða undirstétt fátæklinga og illa meðferð á farandverkafólki .
Árni Matthíasson arnim@mbl.is 