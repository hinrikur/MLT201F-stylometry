Mikið lifandi skelfing sem mér leiðist þetta væl sem vellur upp úr fólki þegar kólnar aðeins í veðri .
Og alveg er það stórmerkilegt hvað mörgum virðist koma á óvart að hér á norðurhjara geti hitastig farið vel niður fyrir núllið þegar komið er fram í desember .
Fólk hrekkur í keng með kvart og kvein á vör þegar það mætir smáfrosti .
Brjálað að gera úti um allan bæ við að hringja á vælubílinn .
Hverslags aumingjar erum við Íslendingar orðnir ? Við kunnum ekki einu sinni að njóta alvöruvetrar loksins þegar hann kemur , með sínum fannhvítu snjóalögum .
Samt erum við aðnjótandi sjóðandi hitaveitu sem yljar híbýlin okkar og eigum gnótt af klæðum svo hlýjum að engum þarf að vera kalt svo mikið sem á einni tá .
Hvers vegna heldur fólk að erlendir ferðamenn borgi formúgur til að fá að kynnast íslenskum vetri ? Og ferðist um langan veg til að mega snerta klaka og vaða í snjósköflum ? Ég held að vælukjóar landsins ættu að æfa sig aðeins í að elska hann Kára , þennan líka eitursvala vindbelg sem kyssir kinnar okkar á morgnana þegar við stígum út fyrir heitar heimilisdyrnar .
Köstum eymdartuðinu burt , brosum út að eyrum , glennum upp kjaftinn og teygum ískaldan svalann langt ofan í lungu .
Tökum honum fagnandi þegar hann rífur í okkur með kuldakrumlunum og njótum þess að finna geirvörturnar herpast við nálægð hans .
Biðjum hann um að bíta okkur aðeins meira og þónokkuð fastar , þegar hann byrjar að narta í okkur með ístönnunum .
Þökkum honum fyrir að gera okkur svo köld viðkomu að þegar við komum heim í kotið til þess sem við elskum mest þá getum við lagst upp að heitu holdi og látið það bræða ísinn .
Krækjum saman sjóðandi lærum og jökulköldum .
Látum Kára örva okkur til skemmtilegra verka en hættum að lyppast niður eins og vesalingar .
Fögnum fimbulkuldanum , fleygjum okkur flötum út á hjarnið og glápum upp í fegurð himinsins sem er engri lík á köldum vetrarkvöldum .
Leyfum augunum að drekka allar þessar stjörnur á myrkum himni og dönsum með norðurljósunum .
Látum bítandi gaddinn vekja okkur til lífsins og ástarinnar .
Seðjum hungur skrokksins í heitt hold , hann þarf á því að halda .
