Það er styttra í Stjórnarráðið frá nýjum vinnustað Sigurðar Kára Kristjánssonar en frá Alþingishúsinu .
Hefur hann þó sagt skilið við stjórnmálin og er orðinn meðeigandi að lögmannsstofunni Lögmönnum Lækjargötu .
Húsnúmerið er Lækjargata 2 , nýreist húsið stendur við Lækjartorg og ekki langt að sækja dómssalina , 200 skref í Héraðsdóm og Hæstiréttur innan seilingar .
Það eru nýútprentuð málsskjöl í stafla af kössum við innganginn er við hittumst að kvöldi dags .
Sigurður Kári vísar blaðamanni í fundarherbergið , færir honum kaffi og hallar sér aftur í stólnum .
Hann er verklegur , búinn að bretta upp ermarnar og veltir gleraugunum í höndum sér – nokkuð sem blaðamaður kannast við frá öðrum eldri þingmanni .
Fyrsta spurningin blasir við .
Endurnýjunin of hröð – Ertu hættur í stjórnmálum ? " Það var náttúrlega sjálfhætt á þinginu fyrir mig vegna þess að ég datt út af því eftir kosningarnar 2009 .
Ég tók hins vegar þá ákvörðun að fara að vinna með Bjarna Benediktssyni , formanni Sjálfstæðisflokksins , við þær aðstæður sem þá voru uppi .
Flokkurinn var í sárum og rannsóknarskýrsla Alþingis framundan .
Mér fannst það krefjandi verkefni að aðstoða minn góða vin , hann Bjarna , við að byggja flokkinn upp á nýtt og ég vildi leggja mitt af mörkum við það .
Síðan skolaði mér óvænt aftur inn á þing þegar Illugi Gunnarsson fór í leyfi á meðan hans mál voru til meðferðar .
Ég vissi ekkert hversu lengi ég myndi sitja á þingi .
Sú seta varð þó töluvert lengri en ég hafði reiknað með eða um það bil eitt og hálft ár .
En ég hafði verið með það í mínum plönum að hverfa til annarra starfa fyrst kosningarnar 2009 fóru eins og þær fóru .
Þá blasti við sá möguleiki að fara aftur í lögmennsku .
Ég starfaði við hana á Lögmannsstofunni Lex í fimm eða sex ár áður en ég fór á þing , er menntaður á því sviði og hef ekkert síður metnað til að ná langt í lögfræðinni en í pólitík .
Þegar tækifæri bauðst til að starfa með mínum bestu félögum frá því í lagadeildinni og örlögin leiddu okkur saman aftur , þá var það einfaldlega of gott tækifæri til að hægt væri að sleppa því .
Þetta eru vandaðir menn , flinkir lögmenn og harðduglegir .
Ég hlakka mikið til að vinna með þeim .
" – Ertu þá hættur í pólitík ? " Já .
Að öllu óbreyttu er ég ekki á leið í stjórnmálin aftur .
Ég er búinn að ráðast í fjárfestingu sem einn af eigendum þessarar stofu og skuldbinda mig gagnvart félögum mínum til framtíðar .
Og ég geng ekki á bak orða minna .
Það blasir við að ef samstarfið gengur vel og rekstur stofunnar , þá er ég ekkert að fara héðan .
Ég get sagt það frá hjartanu , að það eru rosaleg viðbrigði , að vera kominn af Alþingi Íslendinga og inn á tiltölulega nýja lögmannsstofu , sem er að taka á sig endanlega mynd – að taka þátt í að ýta fyrirtæki úr vör í einkageiranum .
Það er líka allt öðruvísi tilfinning að taka ákvörðun núna um að hverfa frá stjórnmálum , en árið 2009 þegar úrslit kosninganna lágu fyrir .
Ég skal alveg viðurkenna að þá kvaddi ég þingið með mikilli eftirsjá og í raun sorg .
Ég missti starfið mitt sem var mér afar kært .
Ég hafði ofboðslega gaman af því að vera alþingismaður , lagði mig allan fram um að standa mig vel og hafði metnað fyrir hönd míns flokks og Alþingis .
Það tók því verulega á mig að lenda í þeirri stöðu að falla út af þingi .
En síðan fór ég aftur inn á þing og inn í allt annað andrúmsloft en þar var áður .
Það hafði orðið mikil endurnýjun á árinu 2009 og frá því ég tók fyrst sæti á Alþingi árið 2003 og gríðarlegar mannabreytingar .
Þegar ég settist á þingið árið 2003 sat þar fólk sem hafði afar mikla reynslu af þingstörfum og stjórnmálum og hafði metnað fyrir hönd þingsins .
Þá er ég ekki bara að tala um fólk sem var með mér í flokki , heldur líka í öðrum flokkum .
Það skiptir miklu máli fyrir Alþingi sem löggjafarsamkomu að þar sé fólk með reynslu og þekkingu á verkefnum sem þinginu er ætlað að sinna .
Fólk sem ber virðingu fyrir Alþingi , sögu þess og þeim hefðum sem það byggir á .
Ég tel að endurnýjunin hafi verið of hröð og það komi niður á störfum þingsins .
Því miður verð ég að segja , að núna þegar ég hverf frá þingstörfum og tek að mér önnur verkefni , þá er eftirsjáin miklu minni og allt önnur en árið 2009 .
" Togstreita og vantraust – Fleiri ástæður eru fyrir því ? " Mér finnst að vinnubrögðum hafi hrakað á Alþingi , fagmennskan hefur minnkað og mér hefur fundist að þeir sem þarna eiga sæti beri ekki nægilega virðingu fyrir því verkefni sem þeim hefur verið falið og kasti oft til höndunum varðandi mikilvægar lagabreytingar , sem þyrftu miklu meiri yfirlegu í þingstörfum .
Ég hef horft upp á að mikilvægum lagabálkum hefur á síðustu misserum verið breytt nánast án allrar umræðu .
Þetta þekktist ekki áður .
Þar við bætist að andrúmsloftið er miklu verra , togstreitan og vantraustið meira en áður var .
Ég held það sé meðal annars þess vegna sem þingið hefur á sér þann brag sem birtist fólki .
Fólk ber ekki traust til Alþingis og stjórnmálanna almennt vegna þess að skynjar engan árangur .
Það árangursleysi skrifast á reikning þeirra sem ráða , ríkisstjórnarinnar og stjórnarflokkanna .
Í annan stað skýrist það af því mikla vantrausti sem ríkir á milli manna í stjórnmálum .
Það treystir enginn neinum og ekki hjálpar að inni á Alþingi er fólk sem stígur varla í ræðustól þingsins eða talar opinberlega í fjölmiðlum án þess að níða þingið niður .
Þetta er auðvitað skelfileg þróun .
Og það er við þessar aðstæður sem hugarfar manns gagnvart stjórnmálum breytist .
" – Á málshöfðunin gegn Geir H. Haarde þátt í breyttu viðhorfi þínu ? " Hún ýtti undir þessa tortryggni , bæði hugmyndin sem slík , að krefjast fangelsisvistar eða sektar yfir fyrrverandi forsætisráðherra landsins og formanni Sjálfstæðisflokksins og líka hvernig að því var staðið , hvernig menn greiddu atkvæði eftir flokksskírteinum .
Það sýndi hvert hugarfarið var þegar að því kom að greiða atkvæði um ákærurnar .
Sumir þingmenn misskildu hlutverk sitt .
Aðrir misbeittu valdi sínu .
Þeir voru ekki í hlutverki löggjafa heldur ákæranda .
Þeir stóðust ekki það próf og ákváðu frekar , sumir án þess að reyna einu sinni að fela það , að greiða atkvæði til að ná sér niður á pólitískum andstæðingum .
Þegar þannig er á málum haldið er ekki nema von að virðing fólks gagnvart þinginu sé lítil enda þessi framganga öll því fólki sem á henni ber ábyrgð til ævarandi skammar .
" – Þarf að breyta skipulagi þingsins ? " Ef þingið á að skila sínu þarf að tryggja að vinnubrögðin batni og þeir sem þar sitja beri meiri virðingu fyrir löggjafarstarfinu .
Mér finnst að stjórnmálamenn þurfi til framtíðar að líta til þeirra verkefna sem þeim hefur verið falið að leysa , fremur en að horfa á alla hluti út frá sinni eigin persónu og flokksskírteinum .
Þannig er pólitíkin að mörgu leyti orðin , persónuleg og rætin .
Þar bera þeir þyngstu sökina sem hæst hafa talað um breytt vinnubrögð .
Ég þekki þetta vel sjálfur .
Menn leggja fram tillögur sem allir eru sammála um í hjarta sínu og telja til bóta , en vegna þess að þær koma ekki frá réttum stjórnmálaflokki eða manni , ná þær ekki fram að ganga .
Ég lagði til dæmis ítrekað fram í þinginu frumvarp sem hefði tryggt að öll dómsmál sem tengdust hruninu , s.s. um gengistryggð og verðtryggð lán , fengju flýtimeðferð í gegnum dómskerfið .
Það hefði hraðað uppgjörinu og eytt óvissu .
En það frumvarp varð aldrei að lögum þó flestir eða allir alþingismenn hafi verið sammála efni þess .
Vandamálið var að höfundur þess var núverandi stjórnvöldum ekki þóknanlegur .
Svo þarf líka að skapa þingmönnum þau starfsskilyrði að það sé eftirsóknarvert að starfa á Alþingi .
Til þess að fá frambærilegt fólk til að sinna þessum störfum þarf það að vera að minnsta kosti sæmilega vel launað .
Það þorir varla nokkur þingmaður að segja þetta , og ég er illa svikinn ef ég verð ekki gagnrýndur fyrir það , en þingmennska getur verið fulldýrt áhugamál .
Ég held að fólk átti sig ekki á því , að þingmenn eru í rauninni alltaf í vinnunni og launakjör eru ekki sambærileg því sem býðst á almennum vinnumarkaði , að minnsta kosti ekki fyrir fólk sem hefur annað hvort aflað sér mikillar menntunar eða reynslu .
Fyrir utan að ef fólk ætlar að hasla sér í völl í stjórnmálaflokki , þá þarf það að leggja ýmislegt á sig til að ná árangri og geta kynnt sig .
Ég er ekki að tala um nein forstjóralaun , en það verður að horfa til þess að skapa þingmönnum þau skilyrði að það sé eftirsóknarvert að eiga þar sæti .
" Hræðilegur tími – Eitt af því sem fólk tengir við nafn þitt , er að þú varst gagnrýndur fyrir frumvarp um sölu á léttvíni og bjór í búðum , sem tekið var fyrir þegar mótmælin stóðu sem hæst á Austurvelli .
" Það er ekkert skrýtið þegar málinu er stillt upp með þessum hætti .
Þegar þingið kom saman eftir jólafrí var þetta umdeilda frumvarp á dagskrá fyrsta fundarins .
Stjórnarandstaðan gerði mikið úr því .
Það hafði ekkert með mig að gera .
Ég hafði lagt það fram mörgum mánuðum áður .
Ég hvorki krafðist þess að þetta mál væri á dagskrá eða hafði nokkuð um það að segja .
Það var yfirstjórn þingsins sem ákvað það .
En þetta var gagnrýnt harðlega og réttilega .
Þá hélt ég ræðu í þinginu og óskaði eftir því að þetta tiltekna mál væri tekið út af dagskrá þingsins til þess að hægt væri að ræða önnur og brýnni mál .
Og það var gert .
Málið var því ekki tekið á dagskrá að mínu frumkvæði og ég var ekki svo veruleikafirrtur á þeim tíma , " segir hann og fær ekki varist hlátri , " að telja að í miðju efnahagshruni væri það góð hugmynd að fara að diskútera þessi mál inni á Alþingi á meðan eldar brunnu á Austurvelli ! Ef ég hefði einhverju ráðið , þá hefði ég óskað þess að þetta hefði aldrei gerst .
En þrátt fyrir að ég stigi upp í ræðustól sem fyrsti flutningsmaður málsins , ásamt öðrum þingmönnum Sjálfstæðisflokksins , þá dugði það ekkert – menn fengu " blod på tanden " í stjórnarandstöðunni og gengu á lagið .
Ef til vill var það eðlilegt , en mér fannst það persónulega leiðinlegt .
Það er eflaust skiljanlegt að stjórnarandstaða sem vill koma valdhöfum frá gangi á lagið þegar tækifæri gefst .
Og það gerði hún þarna " – Þetta var ótrúlegur tími ? " Já , alveg hræðilegur tími .
Bara sá versti , " segir Sigurður Kári með áherslu .
" Ég hef átt rosalega góða daga og góðar stundir í stjórnmálunum , talið mig vera að vinna að mjög góðum málum , eignast mikið af góðum vinum og lært gríðarlega mikilvæga hluti af mér reyndari og eldri mönnum og konum .
Ég hef notið mikilla forréttinda .
Ég hef fengið ótrúlega reynslu þrátt fyrir ungan aldur sem ég mun alltaf búa að .
En þessi reynsla í kringum hrunið var ekki eins jákvæð , hún var alveg hreint skelfileg .
Maður skynjaði og fann það á fólki , einstaklingum sem voru að missa aleiguna eða bjarga fyrirtækjunum sínum , hvað það átti erfitt .
Síðan braust út þessi ofboðslega reiði hvar sem maður kom , sem endurspeglaðist í mótmælunum á Austurvelli .
Lætin og hamagangurinn var slíkur , að á köflum var varla vært inni í þinghúsinu .
Ég held að enginn geti ímyndað sér hvað var erfitt að vera þar inni þessa daga – og sorglegt .
Á meðan fólk stóð allt í kringum þetta virðulega hús og lamdi það að utan af öllum lífs og sálarkröftum , lögreglan var grýtt úti og ef ekki var verið að grýta hana , þá voru aumingja mennirnir í áfallahjálp niðri í kjallara .
Við heyrðum varla mannsins mál á meðan húsið var barið að utan og maður komst ekki einu sinni út , ekki á leikskólann að sækja börnin sín .
Á þeim tímapunkti hefði svo sem verið auðvelt að segja : Heyrðu , nú er ég búinn að fá nóg , ég tek ekki þátt í þessu lengur ! En það var ekki þannig í mínu tilviki .
Ég vildi halda áfram og taka þátt í endurreisn samfélagins .
" Eins og óþekkir krakkar – Hvernig miðar endurreisninni ? " Hún gengur hvorki né rekur .
Þau komast ekkert áfram Jóhanna og Steingrímur .
Bæði finnst mér þau hafa kolrangar áherslur og þar fyrir utan fer alltof mikill tími í það að laga einhvern innbyrðis ágreining milli flokkanna .
Þetta er eins og hjá óþekkum krökkum sem geta ekki hætt að rífast .
Það gerir það að verkum , að menn einblína á innri vandamál stjórnarflokkanna og ríkisstjórnarinnar , frekar en að leysa þau verkefni sem blasa við .
Við vinnum okkur ekki út úr svona efnahagshruni með hærri sköttum og álögum á fólk og fyrirtæki .
Það á frekar að hvetja fyrirtæki til að ráða fólk en að skattleggja ráðningarnar , refsa fyrirtækjunum fyrir að ráða fólk í vinnu ! En það er gert í dag .
Og svo skilja menn ekkert í því hvers vegna ekkert gengur að vinna gegn atvinnuleysinu ! Mér finnst vandinn vera sá að Jóhanna og Steingrímur skynja ekki hvað er að gerast á Íslandi .
Þau hlusta ekkert á það sem er að gerast úti í þjóðfélaginu .
Jóhanna hefur aldrei verið sveigjanleg , en hún er ósveigjanlegri núna en nokkru sinni fyrr .
Hún neitar að horfast í augu við út á hvað atvinnulíf og fyrirtækjarekstur gengur .
Hún virðist ekki hlusta á það sem forsvarsmenn atvinnulífisins hafa fram að færa og neitar að horfast í augu við staðreyndirnar .
Fólk er endalaust að hafa samband við mann , fólk sem er annaðhvort búið að missa allt eða alveg á mörkunum , fólk á mínum aldri , og það sér enga framtíð í þessu landi aðra en eilíft strögl .
En á sama tíma segja forsætisráðherra og fjármálaráðherra að allt sé hér á uppleið og að útlendingar dauðöfundi okkur að því hversu vel gengur hér .
Þessu fólki sem ég nefndi finnst landið ekki vera á uppleið .
Það vill fara .
Ég þekki alltof marga sem hafa flutt úr landi eða vilja gera það við fyrsta tækifæri .
Þegar tölur birtast frá Hagstofunni um að fólksflótti úr landinu hafi ekki verið meiri síðan 2009 , þá segir forsætisráðherra að það sé ekki rétt ! Þau eru að mínu mati ekki í neinum takti við dagleg vandamál fjölskyldna og fyrirtækja .
Og það er alveg sama við hvern maður talar , " segir Sigurður Kári og fórnar höndum , " Ég hef talað við fólk um allt land og í öllum atvinnugreinum , sjávarútvegi , iðnaði , landbúnaði , smásölu , innflutningi og líka lögmenn og endurskoðendur , sem gæta hagsmuna þessa fólks , og allir segja sömu söguna – þessu verður að linna ! Það verður að breyta um kúrs og hjálpa fólkinu og fyrirtækjunum að rísa upp aftur .
Einu svörin sem koma úr Stjórnarráðinu , " segir hann og horfir yfir götuna , " eru að það eigi að skattleggja fólk og fyrirtæki alveg undir drep .
" – Sumir segja um stjórnmálaflokkana að þetta sé allt sama tóbakið ! " Já , ég held að þeir séu það nú ekki , " svarar hann og hlær .
" Það er ákveðin ímynd sem fylgir stjórnmálunum og það er rétt að margir segja að það skipti engu máli hver stjórni .
En ég held það skipti miklu máli , sérstaklega við þær aðstæður sem við búum við , þar sem við þurfum að standa saman og rífa okkur upp .
Þá er bara spurning hvort menn vilja gera það undir formerkjum sósísalisma eða á grundvelli frjáls markaðshagkerfis .
" Hann leggur áherslu á orð sín .
" Þetta er auðvitað ekki sama tóbakið .
Það skiptir máli hvaða leiðir við viljum fara .
Það hefur engu landi tekist að rífa sig upp úr hruni á grundvelli sósíalisma .
Ég þekki ekki dæmi þess úr sögunni : Og það er ekki ríkið sem mun standa fyrir endurreisn efnahagslífsins , heldur fólkið í landinu og fyrirtækin .
Þau skapa verðmætin .
Og meðan þau fá ekki svigrúm til þess , þá verður engin endurreisn .
Þeir stjórnmálamenn sem leysa krafta atvinnulífsins úr læðingi og leyfa fólki að njóta sín og nýta sína hæfileika og þekkingu og kunnáttu , þeir eru miklu líklegri til að ná árangri en þeir sem ætla að byggja á miðstýringu og ríkisforsjá .
Það er algjör grundvallarmunur á hugmyndafræði þessara arma í stjórnmálunum .
" – Þú ert fjölskyldumaður ! " Já mikill .
Ég er með tvö fósturbörn , Sindra sem er 16 ára MR-ingur og Sölku sem er átta ára Melaskólamær .
Svo eigum við Birna [ Bragadóttir ] hann Kára sem verður tveggja ára í mars .
Við eigum líka hund sem heitir Bjartur .
Þannig að þetta er tiltölulega stórt heimili í Vesturbænum , maður þarf að hafa sig allan við til að sinna skyldum sínum .
Við höldum mikið saman ; ég geri eins og ég get og hún líka .
" Aldrei dauður tími – Það gefur hvíld frá amstrinu að fara í göngutúr með hundinn ? " Já , já , ég nýt þess á hverju einasta kvöldi þegar búið er að elda og vaska upp og taka til og lesa fyrir krakkana og koma öllum niður – þá er alltaf gott að fara út í hríðina með hundinn í stað þess að skríða upp í rúm og fara að sofa , " segir hann og kraumar í honum hláturinn .
" Það getur náttúrlega verið alveg skelfilegt ! " bætir hann við og skellihlær .
" En maður verður að sinna honum greyinu .
Nei , þetta gengur allt saman vel hjá okkur , þrátt fyrir að mikið sé um að vera á heimilinu og við bæði krefjandi störfum , hún hjá Icelandair og ég búinn að vera í stjórnmálunum og núna í uppbyggingu á þessari góðu lögmannsstofu .
Það er aldrei dauður tími .
Og ég er búinn að vera upp fyrir haus í ...
" Hann hikar .
" Mörg mörg ár ! " – Hefur lögmennskan ekki breyst á þessum tíma ? " Í grunninn hefur hún ekkert breyst .
Vinnubrögðin og viðfangsefnin eru þau sömu og áður .
Hins vegar hefur umhverfið breyst mikið .
Þegar ég var að stíga mín fyrstu skref við lögfræðistörf og í lögmennskunni voru stofurnar flestar tiltölulega litlar og þjónustan mjög persónuleg .
Þannig var það á lögmannsstofu Jóns Steinars Gunnlaugssonar , þar sem ég starfaði meðfram námi , og einnig á Lögmannsstofunni Lex .
Nú eru margar lögmannstofur orðnar að gríðarlega stórum og öflugum fyrirtækjum með tugi lögmanna á sínum snærum .
En við hér í Lækjargötunni ætlum fyrst og fremst að einbeita okkur að því að veita viðskiptavinum okkar persónulega , faglega og góða þjónustu , hvort sem í hlut eiga einstaklingar eða fyrirtæki .
Ég tel að við höfum til þess alla burði .
Sameiginleg reynsla okkar úr atvinnulífinu , í stjórnkerfinu og hjá opinberum stofunum gerir okkur kleift að sinna vandasömum og flóknum verkefnum en stærð stofunnar gerir það að verkum að þjónustan sem við veitum verður alltaf persónuleg , sem ég held að sé mjög mikilvægt Og það er að minnsta kosti dálítið spennandi tilhugsun að fara fyrir dómstóla og reyna að útskýra fyrir þeim hvernig þeir eigi að túlka lög sem maður hefur sjálfur átt þátt í að setja ! " 