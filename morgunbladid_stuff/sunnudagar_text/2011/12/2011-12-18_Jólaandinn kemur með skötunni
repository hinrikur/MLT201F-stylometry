Hvenær kemur jólaandinn yfir mann ? Við fjölskyldan vorum að velta þessu fyrir okkur um daginn , vorum sammála um það að þegar krakkarnir voru yngri kom jólaandinn yfir okkur á aðfangadagsmorgun þegar við keyrðum út pakka og jólakort til vina og vandamanna .
Eða kannski seint á Þorláksmessukvöld þegar við skreyttum jólatréð , æskuvinur minn talaði alltaf um að jólin væru komin þegar hann fann lyktina af eldaðri rjúpu .
Einhvern tímann var hann erlendis og fékk enga rjúpu og fann ekki jólaandann , kannski var fjarlægðin við fjölskylduna líka ástæðan .
Í tengdafjölskyldunni minni finnst öllum jólin vera komin þegar fjölskyldan hittist og gerir laufabrauð .
Eftir að hafa velt þessu talsvert fyrir mér vissi ég að undanfarin 10 ár kom jólaandinn alltaf yfir mig og innri friður eftir kvöldmat á Þorláksmessu , þegar skötuvertíðin var búin og rjúpusúpan farin að malla í stóra pottinum og þessir tveir dásamlegu ilmar blönduðust saman .
Stemmingin þegar krakkarnir okkar , Jón Pétur bróðir minn , Guðni Ásgeirsson , Rúnar Larsen og fleiri starfsmenn sem unnu á Friðrik V í gegnum árin gerðu allt klárt til þess að óska gestum í miðbæ Akureyrar gleðilegra jóla í nafni veitingastaðarins með rjúkandi rjúpusúpu .
En hitt er þó ekki síðri siður sem ég er stoltur af , það er að segja skötuát á Þorláksmessu .
Þegar ég var að læra voru þetta einstaka sérvitringar sem borðuðu skötu í bakherbergjum veitingastaða í óþökk annarra viðskiptavina .
Núna er enginn maður með mönnum nema að skella sér í skötu og allir veitingastaðir eru þétt bókaðir langt fram á kvöld , Úlfar á Þremur frökkum er sennilega fremstur meðal jafningja í að skapa þessa hefð sem yngri fagmenn hafa tekið fagnandi hvort sem um er að ræða fína veitingastaði eða hádegisstaði og á hann þökk skilið fyrir það .
Þessi siður er samt ekki eins framandi eins og við höldum , Norðmenn eiga lutfisk sem lyktar mun verr en hann smakkast og þeir gera í því að hann lykti sem mest , ég hef meira að segja heyrt að þeir kjósi að nota löngu frekar en þorsk , þar sem lyktin af henni er kröftugri eftir verkun , rétturinn er borin fram með soðnum kartöflum , mauksoðnum baunum , fleski og lefsubrauði .
Svíar eiga surströmming sem er gerjuð niðursoðin síld upprunnin í Norður-Svíþjóð , niðursuðudósirnar eru iðulega svo þrútnar að best er að opna þær ofan í vatni til að slettist ekki út um allt , lyktin er svo megn að víða er bannað að njóta þessa góðgætis í fjölbýlishúsum , en síldin er svo borin fram með soðnum kartöflum , sænsku brauði og smjöri .
Allir eiga þessir réttir það sameiginlegt að verða enn betri ef drukkin er með þeim snafs af ákavíti , brennivini eða öðrum guðaveigum .
Mig langar að hrósa öllum þeim veitingamönnum sem stoltir bera fram skötu á Þorláksmessu og öllu því fólki sem notfærir sér þá í staðinn fyrir að elda skötuna heima með tilheyrandi veseni .
Ég er ekki frá því að ég hafi hér í þessum pistli komist að þeirri niðurstöðu að jólaandinn komi yfir okkur Íslendinga með skötunni .
Gleðilega eldamennsku yfir hátíðirnar .
