Fyrstu 37 árin í lífi sínu vissi Hrafnhildur Sesselja Mooney það eitt um föður sinn að hann væri Bandaríkjamaður og héti Steven X. Mooney .
Hún hafði ekki leitað markvisst að honum en þegar hann dúkkaði upp á Snjáldru ( Facebook ) kvöld eitt fyrir tæpum þremur árum lét hún slag standa .
Sendi honum línu .
Viðbrögðin létu ekki á sér standa .
Texti : Orri Páll Ormarsson orri@mbl.is Viðtalsmyndir : Árni Sæberg saeberg@mbl.is Hæ Steven .
Ég hef leitað að þér öðru hverju undanfarin ár og tel að ég sé dóttir þín .
Ég heiti Hrafnhildur og fæddist í Reykjavík , Íslandi , í október 1971 .
Ég er ekki að fara fram á neitt en það myndi gleðja mig ef þú svaraðir skilaboðum mínum .
Takk og bestu kveðjur , Hrafnhildur .
" Hjartað sló örar í brjósti Hrafnhildar Sesselju Mooney þegar hún ýtti á " enter " á lyklaborðinu þetta örlagaríka kvöld í mars 2009 .
Hún hafði sent bláókunnugum manni í Bandaríkjunum , sem hún hafði rökstuddan grun um að væri faðir sinn , skilaboð í fyrsta sinn á Facebook og hafði ekki hugmynd um hver viðbrögðin yrðu .
" Ég vaknaði snemma morguninn eftir , af allt öðrum ástæðum , en ákvað að líta inn á Facebook ef ske kynni að hann hefði svarað , " rifjar Hrafnhildur upp .
Og viti menn .
" Hrafnhildur .
Ef mamma þín heitir Yona [ Jóna ] þá passar það .
Það eru væntanlega ekki margar Hrafnhildar Mooney á Íslandi .
Ég vil endilega fá að vita meira um þig og þú án efa um mig .
Þá er ekki eftir neinu að bíða .
Ég skal reyna að finna einhverjar myndir fyrir þig .
Steve .
" Samband var komið á .
Oft kölluð Mooney Það var aldrei neitt leyndarmál að Hrafnhildur ætti bandarískan föður .
Hún hefur alla tíð verið kennd við hann , þennan dularfulla Mooney .
" Margir kalla mig einfaldlega Mooney .
Ég held það hafi byrjað í Verzló , þannig að faðernið hefur alltaf verið nálægt enda þótt maðurinn sjálfur hafi verið fjarlægur , " segir hún .
Móðir Hrafnhildar , Jóna S. Bjarnadóttir , kynntist Steven Xavier Mooney í New York þar sem þau bjuggu bæði en svo kom Jóna heim til Íslands til að eiga Hrafnhildi .
" Þau voru í sambandi og samskiptum fyrstu mánuðina á eftir , þannig að hann vissi af mér en síðan slitnaði sambandið alveg .
" Jóna kynntist öðrum manni og eignuðust þau saman dótturina Láru , sem er fjórum árum yngri en Hrafnhildur .
" Síðan skildu þau og við fluttum í sama hverfi og amma og afi .
Ég var mikið hjá þeim og þegar mamma flutti úr hverfinu atvikaðist það einhvern veginn þannig að ég ílengdist hjá þeim , " útskýrir Hrafnhildur .
" Ég er því alin upp hjá ömmu og afa en mamma var þó alltaf mikið á heimilinu og lék áfram stórt hlutverk í mínu lífi .
" Hrafnhildur á líka bróðurinn Bjarna Þór .
Þetta var ekkert mál Sem barn kveðst hún aldrei hafa velt föður sínum sérstaklega fyrir sér .
" Ég vissi að hann byggi í Bandaríkjunum , sennilega New York .
Það var allt og sumt – og raunverulega nóg á þeim tíma .
Það hljómar kannski skringilega en ég man bara ekkert eftir að hafa spáð í þetta .
Ég var bara venjulegur kátur krakki og átti mína fjölskyldu og sem yngsta barnið hjá ömmu og afa var ég líklega ofdekruð , " segir Hrafnhildur hlæjandi .
Vafalaust hefur það líka spilað stóra rullu að Hrafnhildur hefur alla tíð haft mjög skýra sjálfsmynd .
" Ég hef alltaf vitað hver ég er og mér hefur aldrei liðið eins og það vanti eitthvað .
Ég veit ekki ...
ég er líka frekar jákvæð og bjartsýn að eðlisfari , kannski spilar þetta bara allt saman .
" Hún segir málið aldrei hafa verið íþyngjandi , raunar hafi meira verið spaugað með það .
" Í gegnum tíðina hef ég ósjaldan verið spurð hvort ég væri skyld Ellen Mooney húðsjúkdómalækni .
Ég fór meira að segja einu sinni til hennar þegar ég var krakki .
Man ekki eftir að ég hafi spáð eitthvað sérstaklega í það , fannst bara fyndið að hún héti sama nafni .
Við erum ekkert skyldar , kannski ágætt að það komi fram í eitt skipti fyrir öll , " segir hún og hlær .
Hún rifjar upp aðra skondna sögu .
" Einhverju sinni var ég í bíó að horfa á myndina Gangs of New York með Leonardo DiCaprio og fleiri snillingum .
Í henni er atriði þar sem einhverjir írskir gangsterar koma saman og rita nöfn sín í bók og fyrsti maðurinn heitir Mooney .
Þá gall í einhverjum sem sat ekki hjá mér en vissi að ég var í salnum : Hey Mooney , er þetta pabbi þinn ? ! Mér fannst það hrikalega fyndið og allur salurinn hló .
" Netið ýtti undir leitina Þegar netið kom til sögunnar varð leit að öllu mögulegu og ómögulegu mun auðveldari .
" Það eru til fyrirtæki sem sérhæfa sig í að finna upplýsingar um fólk fyrir nokkra dollara .
Ég gerði þetta tvisvar en það hafði enga tilfinningalega þýðingu fyrir mig á þessum tíma , var meira til gamans gert .
Í báðum þessum leitum kom fram maður að nafni Steven Xavier Mooney , en hann var skráður með búsetu í Kaliforníu þannig að ég var viss um að þetta var ekki hann .
Ég hélt hann væri í New York , ég gerði bara ekki ráð fyrir að hann gæti flutt eins og annað fólk ! Í dag veit ég að þetta var pabbi .
" Hún aðhafðist hins vegar ekkert frekar í málinu á þessum tíma .
" Mér lá ekkert á , innst inni hef ég alltaf vitað að þetta myndi á endanum hoppa upp í hendurnar á mér .
Ég , Lára systir og Elín æskuvinkona mín grínuðumst oft með það að þegar að því kæmi myndu þær hringja " símtalið " fyrir mig .
Þótt ég sé hress og opin þá þjáist ég af símafælni á háu stigi .
Ég svara til dæmis ekki blaðamönnum sem hringja með óskráð númer , " segir Hrafnhildur og hlær .
Fyrir nokkrum árum síðan hitti Lára , systir Hrafnhildar , íslenskan mann sem hafði þekkt afa hennar , Ed Mooney , sem var verkalýðsleiðtogi í Bandaríkjunum .
" Hann vildi hjálpa mér að hafa uppi á pabba en okkur varð ekki mikið ágengt .
Áhugi minn á pabba jókst hins vegar nokkuð við þetta .
" Á þessum tíma var Dagur Salberg , sonur Hrafnhildar , sem nú er tólf ára , líka farinn að spyrja reglulega um " Stebba afa " í Ameríku .
" Ég held að áhuginn hafi í raun vaknað eftir að ég eignaðist strákinn minn .
Þá þurfti ég að svara alls konar spurningum um sjúkrasögu og þess háttar sem ég hafði eðlilega ekki svör við .
Ég gúglaði nafn hans annað veifið en það kom alltaf þetta heimilisfang í Kaliforníu .
Mér fannst það ekki passa og lét bara þar við sitja .
" Ég er búin að finna pabba þinn á Facebook ! Kvöld eitt í byrjun mars 2009 dró heldur betur til tíðinda .
Hrafnhildur var í MBA-námi í Háskólanum í Reykjavík á þessum tíma og var að lesa fyrir próf þegar Lára systir hennar hringdi óðamála .
" Hvað ertu að gera ? Ertu sitjandi ? Sestu niður , ég þarf að segja þér dálítið .
" Skilaboðin voru skýr : " Ég er búin að finna pabba þinn á Facebook ! " .
" Ég trúði henni auðvitað ekki og sagði bara : Hættu þessu rugli ég er að læra fyrir próf ! " Lára hafði verið á Mooney-veiðum á Facebook og fundið konu , Julie Mooney , sem henni þótti svipa til systur sinnar .
Lára sendi henni skilaboð og sagðist vera að leita að feðgum , Steven og Ed Mooney , og hvort hún þekkti þá .
Julie hélt það nú og sagðist vera fyrrverandi eiginkona Stevens .
Bingó ! Í framhaldi af þessum tíðindum sendi Hrafnhildur bréfið sem vitnað er til í upphafi þessarar greinar .
Faðir hennar var þarna nýkominn inn á Facebook og átti hvorki fleiri né færri en fjóra vini .
" Seinna kom í ljós að systir mín úti , Joyce , hafði komið honum inn á Facebook .
Það var sumsé önnur systir mín sem setti pabba inn á Facebook og hin sem fann hann ! " Hrafnhildur bunar úr sér orðunum sem hún greip til þegar hún sá að svar hafði borist frá föður hennar morguninn eftir en biður blaðamann vinsamlega að hafa þau ekki eftir á prenti .
" Segjum bara að ég hafi sagt : Guð minn góður ! " segir hún hlæjandi .
" Ég hafði í raun og veru ekki velt því fyrir mér hvort hann myndi yfir höfuð svara , þótt ég auðvitað vonaði það .
En þegar ég sá svarið fyrir framan mig rann upp fyrir mér að alvara var komin í málið – að núna ekki yrði aftur snúið .
" Klæddi sig ekki þennan dag Að vonum snerist allt á hvolf .
" Ég vil nota þetta tækifæri til að þakka hópfélögum mínum í MBA náminu fyrir að koma mér í gegnum þennan kúrs , " segir Hrafnhildur kímin .
" Á þessu augnabliki komst ekkert annað að en að afla frekari upplýsinga að utan .
Ég held ég hafi ekki einu sinn klætt mig þennan dag .
" Skeytin flugu og fljótlega röðuðust púslin saman í heildstæða mynd .
Faðir Hrafnhildar reyndist við góða heilsu í San Francisco og í ljós kom að hún á þrjú blóðskyld systkini ytra og önnur þrjú sem Steven og Julie ættleiddu .
Fyrr en varði var hún komin í hrókasamræður við systkinin líka , fyrst á Facebook og síðan tölvupósti og Skype .
Skipst var á sögum og myndum .
" Þetta var dálítið skrítið , mér leið fyrst svona eins og að fá fjóra rétta í lottó , það er erfitt að lýsa þessu .
Þetta var meira spennandi en eitthvað tilfinningalegt .
En svo átti það eftir að breytast þegar ég áttaði mig á því að ég hafði alltaf verið hluti af lífi þeirra .
Systkini mín og Julie höfðu alltaf vitað af mér .
Joyce systir mín , sem er einu ári yngri en ég , sagði mér síðar að þau hefðu oft talað um mig .
Það var til dæmis siður þegar dyrabjallan hringdi án þess að fjölskyldan ætti von á neinum að segja : Jæja pabbi , þá er týnda dóttir þín frá Íslandi komin ! " Hrafnhildur segir það hafa skipt höfuðmáli , að tilvist hennar hafi ekki verið leyndarmál .
" Það var allt uppi á borðinu úti , rétt eins og hér heima .
Ef það er einhver boðskapur í þessari sögu þá er það mikilvægi þess að foreldrar segi börnum sínum alltaf sannleikann um uppruna þeirra .
Ég man til dæmis aldrei eftir að mér hafi verið tilkynnt sérstaklega um að fyrrum eiginmaður mömmu og pabbi systur minnar væri ekki pabbi minn .
Ég hef bara alltaf verið Mooney sem á amerískan pabba .
Og engin dramatík í kringum það .
" Varð að fara utan Næstu vikur og mánuðir fóru í nánari samskipti .
Hrafnhildur fann hins vegar að hún þurfti að fara fljótt utan til að kynnast föður sínum og systkinum betur .
Það gerði hún í lok júní 2009 ásamt Láru systur sinni og syninum , Degi .
" Fyrir mér var þetta ekkert flókið , Lára var hluti af þessu ferli frá upphafi .
Það var hún sem fann pabba minn og fyrir það er ég henni óendanlega þakklát .
Ég hefði því aldrei getað hugsað mér að fara þessa ferð án hennar .
Dagur var líka ofboðslega spenntur .
" Þau millilentu í Boston og við komuna á hótelið biðu Hrafnhildar skilaboð á símsvara frá föður hennar : Velkomin til Bandaríkjanna ! " Jæja , þetta er þá bara að gerast , ég er að fara að hitta pabba minn , hugsaði ég með mér .
Ég var kvíðin og spennt í bland og gat ekki með nokkru móti talað við hann í síma strax , sendi bara sms eins og kjáni , " segir hún og hlær .
Hrafnhildur fór síðust út úr flugvélinni í San Francisco .
" Ég viðurkenni að ég var smá að missa það , þarna var ekkert hægt að snúa við og hlaupa heim .
Við komum inn í flugvallarbygginguna og þá var enginn kominn að sækja okkur og ég hugsaði ...
ókei , hann er bara hættur við ! Skýringin var sú að pabbi var svo stressaður að hann fann ekki komusalinn .
Samt vann hann á flugvellinum í fjórtán ár , " segir Hrafnhildur hlæjandi .
Fljótlega skilaði Steven sér þó , ásamt yngri syni sínum , Brendan .
" Þeirri stund verður ekki lýst með orðum , " segir Hrafnhildur .
Dagur , sem þá var tíu ára , sló strax í gegn ytra – enda nokkuð vel mæltur á enska tungu .
" Við Lára horfðum bara á hann í forundran : Heyrðu góði , hvenær lærðir þú að tala ensku ? " Hálstak og spark í sköflung Hrafnhildur segir Mooney-fjölskylduna hafa borið þau á höndum sér þessar tvær vikur sem þau voru í San Francisco .
" Heimsóknin var í alla staði frábærlega heppnuð og það skrýtna var að mér fannst ég alltaf hafa þekkt þetta fólk .
Þetta var ekki á neinn hátt vandræðalegt .
" Systkinin þrjú , Joyce ( f. 1972 ) , Shannon ( f. 1975 ) og Brendan ( f. 1978 ) , tóku henni opnum örmum .
" Þau tóku mér strax sem systur , ég var meira að segja tekin hálstaki og fékk spark í sköflunginn undir matarborðið , " rifjar hún upp hlæjandi .
" Svona eins og systkini gera .
" Hin ættleiddu systkini búa annars staðar í Bandaríkjunum og hefur Hrafnhildur ekki hitt þau enn .
Lára féll vel inn í hópinn og að sögn Hrafnhildar kallar Joyce hana líka systur .
Steven varð í fyrstu starsýnt á Láru enda mun hún vera sláandi lík móður sinni .
" Hafi hann grunað að ég væri að villa á mér heimildir hvarf það eins og dögg fyrir sólu þegar hann sá Láru .
Ekki fer á milli mála að hún er dóttir mömmu .
Fyrstu klukkustundirnar horfði pabbi mikið á Láru og þau spjölluðu mikið saman , það var dáldið þægilegt því þá var öll athyglin ekki á mér og ég gat melt þetta allt rólega .
" Fleiri líkindi bar á góma , einhver hafði orð á því að Hrafnhildur minnti um margt á móður Stevens , Vilmu , sem nú er látin .
" Þar sem ég er elsta dóttir pabba fékk ég bæði hring og úr sem amma átti og Joyce var komin með .
Joyce hafði látið setja eitthvað inn í hringinn til að minnka hann , ég tók það úr og hann passaði fullkomlega .
Hringurinn er prýddur fæðingarsteinum barnabarna ömmu , nema minn vantar auðvitað .
Mér finnst pínu skondið að ég skuli svo eiga hann núna , " segir hún og sýnir blaðamanni .
Spurð hvort Joyce hafi ekki þótt miður að láta frá sér gripina svarar Hrafnhildur því til að svo hafi alls ekki verið .
" Þau sögðu bara , þú ert elst , þú átt þetta .
" Svakaleg blanda ! Hrafnhildur hefur ákveðnum skyldum að gegna sem elsta dóttirin í fjölskyldunni .
" Bjáti eitthvað á hjá Joyce þá fæ ég strax fyrirmæli frá pabba : Talaðu við systur þína ! " Ed , faðir Stevens , var af írsku bergi brotinn en Vilma var með ítalskt blóð í æðum .
" Það skýrir skapgerð mína .
Írskt , ítalskt og íslenskt blóð , það er svakaleg blanda , " segir Hrafnhildur og skellir upp úr .
Margt skemmtilegt dreif á daga Hrafnhildar ytra og hún nefnir meðal annars heimsókn í Redwood-þjóðgarðinn , þar sem allir þurftu að skrifa í gestabók .
" Það var skrýtin tilfinning að vera allt í einu í hópi þar sem allir skrifuðu sama nafn og ég – Mooney .
" Eitt kvöldið sátu þau öll saman og einhver spurði Hrafnhildi beint út hvort hún hefði ekki verið með neitt varaplan ef ske kynni að fjölskyldan væri öll galin .
" Ég leit á Láru systur og við skelltum báðar uppúr .
Við áttuðum okkur þarna á því að við höfðum ekkert leitt hugann að einhverju varaplani .
Sem hefði auðvitað verið það skynsamlega í stöðunni .
En ég var þó búin að kynnast þeim svolítið áður .
Þegar ég hafði samband við pabba fyrst hafði ég vitaskuld ekki hugmynd um hvað biði mín en til allrar hamingju kann ég alveg ofboðslega vel við þetta fólk .
Maður velur sér ekki ættingja og það er mikil gæfa að semja vel við þá , ekki síst þegar forsagan er með þessum hætti .
Ég er mjög lánsöm .
" Hrafnhildur segir kveðjustundina eftir heimsóknina hafa verið erfiða .
Faðir hennar hafi fellt tár .
" Það er gömul saga og ný að Bandaríkjamenn séu meiri tilfinningaverur en við Íslendingar – segja til dæmis " I love you " í tíma og ótíma .
Fyrst fannst mér það skrýtið en svo var ég allt í einu farin að segja " I love you – miss you " eins og væminn Ameríkani ! Þess utan skil ég pabba ósköp vel .
Það er ekki sjálfgefið að hitta dóttur sína eftir öll þessi ár og að það gangi svona vel .
Það var vissulega tregi í þessum tárum en samt aðallega gleði .
" Hún þagnar um stund , horfir síðan glottandi á mig : " Er þetta nokkuð að verða eins og Hallmark-kvikmynd ? " Við millilendinguna í Boston á heimleiðinni var Hrafnhildi kippt harkalega niður á jörðina en þar frétti hún að ein nánasta vinkona hennar lægi fyrir dauðanum .
Hún hafði veikst skyndilega og dó nokkrum dögum síðar .
Ofan í þessa miklu gleði kom því nístandi sorg .
" Ég var auðvitað þakklát og glöð yfir að fá þetta fólk inn í líf mitt en um leið í mikilli sorg yfir því að missa nána vinkonu .
Þetta var mjög erfiður tími .
Ég talaði mikið við pabba í þessu sorgarferli og kynntist honum þá betur um leið .
" Systkinin komu til Íslands Hrafnhildur hefur fram á þennan dag verið í góðu sambandi við föður sinn , systkini og Julie .
Þegar Hrafnhildur brautskráðist úr MBA-náminu sumarið 2010 komu Joyce og Brendan til Íslands og fögnuðu með henni .
Auk þess að ferðast um Ísland fóru þau saman til Danmerkur og Svíþjóðar .
Styrkti það böndin enn frekar .
" Það var mjög skemmtilegt að fá þau hingað heim og kynna þau fyrir mínu fólki hérna .
" Hrafnhildur og Joyce hittust svo þriðja sinni í haust .
" Ég ákvað að fagna fertugsafmælinu í New York með Láru systur og vinkonum mínum .
Joyce ákvað strax að koma að hitta okkur og við áttum saman frábæra helgi í New York .
Við vorum svo samferða í leigubíl á flugvöllinn og ég man að ég hugsaði : " Þetta eru systur mínar ! " Það var sérstök tilfinning .
" Hún þagnar stutta stund .
" Hefur þetta breytt lífi mínu ? " spyr hún svo .
" Auðvitað á einhvern hátt en ég lít meira á þetta sem bónus .
Núna get ég til dæmis fyllt út sjúkrasögu beggja foreldra , ég á pabba , mömmu , ömmu og afa og fullt af systkinum , já og bandarískt vegabréf ef ég vil ! En jú , auðvitað hefur þetta haft áhrif á líf mitt og Dags , og ég verð alltaf í sambandi við þetta fólk – þetta er fjölskyldan mín .
" Kallaði hann strax pabba Það eru ýmsar tilfinningar sem kvikna þegar faðir og dóttir kynnast eftir svo langan tíma og faðir Hrafnhildar hefur glímt við sektarkennd yfir því að hafa ekki leitað hennar að fyrra bragði .
Hrafnhildur lét föður sinn þó strax vita að hún væri ekki sár yfir því að hann hefði ekki leitað hana uppi .
" Ég fann strax að hann hafði samviskubit yfir því .
Ég sagði honum hins vegar að ég hefði átt mjög gott líf , frábæra fjölskyldu og fengið öll þau tækifæri sem mig hefði dreymt um , " segir Hrafnhildur og bætir við að hún hafi fyrst og síðast verið afskaplega þakklát og fegin að faðir hennar skyldi vera á lífi .
" Stundum hugsaði ég : Hvað ef hann er dáinn ? Maður hefur heyrt sögur af fólki sem hefur fundið foreldra sína of seint .
" Hún segir pabba sinn hafa glaðst yfir því að hún væri vel menntuð og hefði ferðast um heiminn .
En hann er mikill hippi og honum fannst því dálítið skondið að dóttir hans væri með MBA og hefði valið sér fjármálamarkaðinn sem sinn starfsvettvang .
Hún byrjaði líka fljótlega að kalla Steven pabba .
" Ég hef ekki kallað neinn annan pabba þó afi sé auðvitað pabbi minn .
Þess vegna var þetta ekki viðkvæmt , " pabbi " var bara laust til notkunar , ef það er hægt að segja það .
" Guðhrædd en orðljót Mooney-fjölskyldan er trúrækin enda kaþólsk að írskum sið .
Hrafnhildur tók hins vegar strax eftir því að þau blóta samt eins og togarasjómenn .
" Ég þurfti stundum að grípa fyrir eyrun á Degi meðan við vorum úti , " segir hún kímin .
" Pabbi talar eins og Brooklyn-gaur , þrátt fyrir það var hann ungmunkur í St .
Francis en gekk reglunni ekki á hönd .
" Hann barðist í Víetnam og segir Hrafnhildur þá lífsreynslu hafa haft djúpstæð áhrif á hann .
Steven var lengi farmaður og vann í fjórtán ár á flugvellinum í San Francisco .
Hann starfar nú hjá vatnsveitu borgarinnar .
