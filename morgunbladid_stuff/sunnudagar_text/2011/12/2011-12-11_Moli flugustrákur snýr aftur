Bækurnar um Mola flugustrák hafa verið ófáanlegar um árabil , en nú hefur ungt útgáfufyrirtæki tekið að sér að koma þeim út að nýju .
Ekki er það þó allt því væntanleg er áttunda bókin um Mola sem aldrei kom út á sínum tíma , en í henni kemst flugustrákurinn í tæri við geimverur .
Árni Matthíasson arnim@mbl.is Margir muna eflaust eftir bókunum um Mola flugustrák sem Ragnar Lár teiknaði og gaf út á sjöunda og áttunda áratuggnum .
Fyrsta Molabókin , sem hét einfaldlega Moli litli – Saga um lítinn flugustrák , kom út 1968 og í kjölfarið fylgdu fleiri slíkar , en alls urðu bækurnar sjö .
Þær áttu þó að verða fleiri ; Ragnar hafði alltaf ætlað sér að hafa bækurnar átta og var búinn að semja sögu að áttundu bókinni og teikna myndirnar .
Fyrir ýmsar sakir varð þó ekki af útgáfunni þá .
Ragnar hugðist svo gefa bókina út aftur og þá áttundu með fyrir nokkrum árum , en veiktist og lést áður en af því gat orðið .
Í áttundu Molabókinni komast flugustrákurinn og Jói járnsmiður félagi hans í tæri við geimverur , fljúga um í geimskipi og hjálpast svo að við að glíma við erkióvin Mola , Köngul köngulló , eftir innbrot í steininn hans Mola niðri við Reykjavíkurtjörn .
Ragnar Lárusson , sem þjóðin þekkti sem Ragnar Lár , fæddist á Brúarlandi í Mosfellssveit 13. desember 1935 og ólst þar upp .
Hann nam myndlist við Myndlistar- og handíðaskóla Íslands og stundaði einnig einkanám .
Hann stundaði ýmis störf , meðal annars sjómennsku um tíma og var um hríð samskipa Ása í Bæ , en þeir félagar áttu síðar samstarf um útgáfu Spegilsins .
Ragnar var síðan blaðamaður um fimmtán ára skeið , m.a. á Alþýðublaðinu , Þjóðviljanum , Vísi og Dagblaðinu .
Ragnar starfaði síðan við auglýsingagerð og kennslu í mynd- og handmennt uns hann varð að láta af störfum vegna veikinda .
Hann hélt fjölda einka- og samsýninga og auk bókanna um Mola gerði hann hreyfimynd um Valla víking , sem var fyrstu hreyfimynd í íslensku sjónvarpi .
Ragnar lést 31. desember 2007 .
Endurútgáfa Molabókanna hófst á síðasta ári og að henni stendur bókaútgáfan Garou ehf. , sem rekin er af ungum hjónum , Höskuldi Sigurðarsyni og Guðrún Heimisdóttur , en útgáfan hóf störf með endurútgáfunni .
Guðrún segir að hugmyndin að endurútgáfunni sé komin frá Höskuldi eiginmanni sínum , enda hafi Ragnar verið ömmubróðir hans og hann ólst því upp við Mola og þekkir ævintýrin aftur á bak og áfram .
Hann hafði dreymt um það lengi að koma bókunum aftur út enda hafa þær ekki verið fáanlegar í áratugi .
" Þegar þær voru gefnar út á sínum tíma , frá 1968 til 1975 , var bara prentað eitt upplag af hverri bók og þegar það var búið var ekki prentað meira .
Höskuldur saknaði því bókanna , " segir Guðrún og bætir við að hún hafi lært að meta þær í gegnum Höskuld .
" Þegar við fórum svo að skoða það að gefa þær út að nýju komumst við svo að því að áttunda bókin hafði verið skrifuð og myndskreytt , en aldrei gefin út og þá ákváðum við að láta ekki nægja að gefa bara út aftur fyrstu tvær bækurnar , heldur að klára seríuna .
" Ekki er bara að Molabækurnar hafa nú allar verið gefnar út að nýju heldur kemur Moli líka út á púsluspili um þessar mundir .
Hvað frekari útgáfu og verkefni varðar segir Guðrún að þau Höskuldur séu með fullt af hugmyndum .
Þannig séu þau nú að leita að leikriti sem Ragnar skrifaði með Mola í aðalhlutverki og aldrei var sett upp , en handritið týndist fyrir mörgum árum .
" Kristín Pálsdóttir , ekkja Ragnars , hefur liðsinnt okkur með þetta og líka útvegað okkur fleiri teikningar eftir Ragnar , þar á meðal myndirnar af Bogga blaðamanni , og við erum með ýmsar hugmyndir sem við eigum eftir að vinna úr .
" 