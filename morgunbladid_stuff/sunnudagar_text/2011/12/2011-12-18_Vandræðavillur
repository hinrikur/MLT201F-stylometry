Eitt af því sem lærist snemma í bókmenntablaðamennsku er að opna helst ekki bók sem höfundur kemur með fyrr en hann er farinn .
Hættan er nefnilega sú að maður rekist á villu á fyrstu síðunni sem maður lítur og þá fer spjallið út um þúfur , ekki síst ef maður kjánast til að segja viðkomandi frá villunni .
Þetta er vissulega sagt í hálfkæringi , en hefur þó komið fyrir oftar en einu sinni og einu sinni er of oft .
Nú þegar sér fyrir endann á jólabókaflóðinu gefst lokst tími til að lesa þær bækur sem ég hef látið bíða á meðan ég gæddi mér á íslenskum kræsingum .
Ein af þeim bókum er ný bók japanska rithöfundarins Harukis Murakamis , 1Q84 .
Þegar ég opnaði bókina til að lesa hana rakst ég nefnilega á villu á fyrstu síðu , og ekki einu sinni heldur tvisvar .
Bókin hefst þar sem söguhetjan , Aomame , er stödd í leigubíl og Sinfóníetta Leoš Janáceks hljómar í útvarpi bifreiðarinnar .
Fyrst þegar nafn tónskáldsins birtist er það rétt stafsett upp á tékknesku og einnig þegar það birtist öðru sinni , en síðan birtist það tvisvar á síðunni með rangri stafsetningu .
Málið er að c-ið í nafni tónskáldsins er með því sem lýsa má sem öfugu v ofan á sér að tékkneskum rithætti .
Í prentun á bókinni hafði þetta hinsvegar misfarist og " hatturinn " var á undan c-inu , en ekki ofan á því .
Víst er þetta smávægileg villa og svo smávægileg að það er eiginlega ekki orð á því hafandi , eða hvað ? Því er öðru nær , þessi villa fékk svo á mig að ég strandaði í lestrinum komst ekki lengra en niður í miðja fyrstu síðu og eftir það beið bókin uppi í hillu og ég gaf henni illt auga öðru hvoru – ef tvær villur eru á fyrstu síðunni , hverju gat ég þá búist við á hinum 924 ? Harvill Secker-útgáfan var svo með sömu villurnar , en það varð mér til bjargar að búið var að leiðrétta villurnar í annarri prentun bókarinnar .
