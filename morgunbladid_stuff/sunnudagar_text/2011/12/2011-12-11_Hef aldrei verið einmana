Úr þagnarhyl er ævisaga Vilborgar Dagbjartsdóttur skálds sem Þorleifur Hauksson skráir .
Þar segir Vilborg meðal annars frá uppvaxtarárum sínum við Seyðisfjörð , lífsbaráttu sinni , ljóðagerð og sambandi sínu við lífsförunautinn , Þorgeir Þorgeirson rithöfund .
Vilborg er fyrst spurð af hverju bókin beri titilinn Úr þagnarhyl .
" Ég bjó til þetta orð , þagnarhylur , " segir hún .
" Það vísar til þess að það var ævinlega eins og það væri í mér þagnarhylur sem allt fór ofan í .
Ég mundi alla hluti og geymdi þá innra með mér en ég talaði ekki um þá .
Þess vegna heitir bókin Úr þagnarhyl .
Nú er ég að tala um svo margt sem ég talaði ekki um áður .
" Fór að heiman tólf ára Það er greinilegt þegar maður les bókina að líf þitt hefur ekki alltaf verið auðvelt , þú ert til dæmis send til vandalausra tólf ára gömul til að fara í skóla .
" Ég fór að heiman tólf ára gömul og til Norðfjarðar þar sem ég fór í skóla .
Á þessum tíma var ekki rætt við börn um hlutina .
Ég vissi bara að ég átti að fara með skipi til Norðfjarðar í skóla og búa hjá ókunnugu fólki .
Þegar ég fór var ég með eina litla tösku og fötin mín .
Þetta var í nóvember , það var hráslagaveður , köld rigning og afskaplega dimmt .
Svo var siglt út í myrkrið .
Ég hafði aldrei séð neitt annað en þetta afmarkaða pláss sem Seyðisfjörður er .
Ég hafði heldur aldrei farið um borð í svona stórt skip .
Það er ekki löng leið milli Norðfjarðar og Siglufjarðar , innan við þriggja tíma sigling .
Ég stóð við borðstokkinn og horfði út en sá ekki mikið í myrkrinu .
Svo allt í einu birtist Norðfjörður og ég sá mikilfenglegt fjall .
Ég gleymi þeirri sjón aldrei .
Ég var svo dolfallin að sjá nýjan heim .
Ég var ekki sorgbitin , ég var undrandi að sjá eitthvað alveg nýtt .
Í raun og veru var þetta ævintýri .
Ég fór til ókunnugs fólks , Jóhanns Magnússonar útgerðarmanns og Kristínar konu hans .
Á þessum tíma var litið svo á að allir sem vettlingi gætu valdið ættu að vinna .
Ég átti að sendast og hjálpa til á heimilinu , auk þess að stunda skólann .
Þarna var ég komin inn í nýjan og afmarkaðan heim .
Vissulega langaði mig ekki til að fara í burtu .
Ég vildi vera heima eins og öll börn vilja .
Yngstu bræður mínir tveir , sex og fimm árum yngri en ég , voru heima og þeir sáu mikið eftir mér því ég hafði verið dugleg að annast þá .
Þeir voru bara litlir strákar .
" Varstu ekki einmana ? " Þótt ég væri bara barn var ég í raun og veru mjög meðvituð um mig sem persónu og manneskju .
Ég var fær um að passa sjálfa mig .
Ég þurfti að gera það og ég gerði það .
Það er skrýtið að segja frá því en í sjálfu sér hef ég aldrei á ævinni verið einmana .
Frá því ég man eftir mér hef ég haft svo sterka tilfinningu af náttúrunni í kringum mig og svo mikinn félagsskap af blómum , fuglum , fjöllum , umhverfinu og Guði .
Ég man ekki öðruvísi eftir mér en að ég hefði sterka tilfinningu af þessum alltumvefjandi Guði .
" Ætlaði að verða ritstjóri Hvernig manneskjur voru foreldrar þínir ? " Þau voru mikið sómafólk , Dagbjartur og Erlendína .
Faðir minn hafði verið í barnaskóla á Vestdalseyrinni og fór á fyrsta námskeið sem haldið var í vélstjórn á Íslandi .
Faðir minn var afskaplega trúaður og það var móðir mín einnig en hennar trú var meira í ætt við alþýðutrú á Íslandi , trú á huldufólk og alls kyns vætti .
Hún var ekki skólagengin en hafði gengið til prestsins áður en hún fermdist .
Pabbi hennar kenndi henni að skrifa og hún lærði snemma að lesa og kunni feikn af sögum , ljóðum , ættfræði og öllu mögulegu .
Hún var á íslenska , alþýðlega vísu hámenntuð .
Ákaflega vel vinnandi og flink kona .
Þau lifðu mikið af sjálfsþurftarbúskap .
Það þurfti að sækja vatn í brunn og útvarp og sími komu seint .
En þarna voru bækur .
Um leið og ég lærði að lesa fór ég að lesa alls konar bækur .
Heima var til mikið af bókum og í húsi afa míns og ömmu var enn meira af bókum .
Þau áttu til dæmis ákaflega fallegan skáp með glerhurð , fullan af ljóðabókum .
Ég var mjög lítil þegar ég ákvað að mig langaði til að skrifa bækur .
Ég ætlaði líka að verða ritstjóri , það fannst mér alveg sjálfsagður hlutur .
Það var prentsmiðja á Seyðisfirði og mikið gefið út af bókum .
Þannig að ég kynntist prentútgáfu snemma .
" Þú kemur úr stórum systkinahópi en foreldrar þínir misstu nokkur barna sinna .
Hvernig var tekist á við sorgina ? " Við systkinin vorum tólf , ég var níunda barnið í röðinni .
Tveir bræður dóu ungir og þrjár systur mínar dóu á sama árinu .
Sigrún var sú eina sem lifði til fullorðinsára af systrum mínum , fluggáfuð kona .
Það er ekki hægt að lýsa því hversu mikið áfall þessi barnsmissir var fyrir foreldra mína .
En foreldrar mínir voru eins og íslenskt alþýðufólk var , það gat borið hvað sem var .
Á Íslandi varð fólk yfirleitt fyrir ákaflega miklum áföllum og var raunverulega þrautþjálfað í að taka mótlæti og bera það með þolinmæði .
Foreldrar mínir trúðu á persónulegt framhaldslíf sem ég geri ekki .
Þau trúðu því að þau ættu eftir að hitta sín börn seinna .
Móðursystir mín hafði misst tvö ung börn og var sannfærð um að þau þroskuðust í öðrum heimi .
Karlarnir voru yfirleitt ekki eins ræðnir um hlutina og konurnar .
Móðir mín gat ráðið í drauma og spáð í bolla og ekkert gerðist í plássinu sem hún ekki vissi um .
Þannig voru duglegar konur , þær vissu allt .
Ef einhver vandræði steðjuðu að einhvers staðar þá var mamma sótt .
Konurnar í plássinu stóðu saman og stofnuðu kvenfélag .
Það er eiginlega stórmerkilegt að alls staðar á landinu stofnuðu íslenskar konur kvenfélög .
" Hef alltaf verið góður kommi Heldurðu að kynnin af sterkum konum í barnæsku hafi gert þig að kvenréttindakonu ? " Ég átti ekki langt að sækja það , elskan mín góða .
Sigríður Þorsteinsdóttir og Ingibjörg Skaftadóttir voru fjarskyldar frænkur mínar og gáfu út fyrsta kvennablað á Íslandi , Framsókn .
Ingibjörgu þekkti ég .
Hún giftist aldrei og bjó síðustu árin á elliheimilinu á Seyðisfirði , orðin mjög öldruð kona , þung og feit , sérkennilega klædd en alltaf í vönduðum og fallegum fötum .
Ég mætti henni stundum á götu .
Þá stoppaði hún og sagði : Komdu nú sæl , litla frænka mín , og talaði við mig .
Mér þótti merkilegt að þekkja þessa konu og vera skyld henni .
Þótt ég gerði það síðan af hjartans lyst að rísa gegn karlmönnum og þeirra ranglæti þá hef ég alltaf virt karlmenn .
Ég átti sjö bræður sem mér þótti vænt um og mér þótti geysilega vænt um föður minn , syni mína og Þorgeir .
Ég hef svosem aldrei verið einhver sérstakur engill en samt hef ég alltaf verið á minn hátt afskaplega heiðarleg og hreinskiptin , líka við karlmenn .
" Í bókinni segirðu frá kynnum þínum af Friðjóni Stefánssyni og Maríu Þorsteinsdóttur konu hans , en þú kynntist þeim ung .
Þau voru róttæk í stjórnmálaskoðunum og það hefur þú líka verið alla tíð .
" Ég átti þeim mikið að þakka , og þá Maríu sérstaklega en ég vann mikið með henni í Menningar- og friðarsamtökum kvenna .
Ég kynntist þeim hjónum þegar ég var unglingur og vann við afgreiðslustörf í Kaupfélaginu þar sem Friðjón var kaupfélagsstjóri .
Ég bjó hjá þeim , hafði ágætt herbergi og átti þar mjög góða vist .
Ég lít á það sem mikið gæfuspor í lífi mínu að hafa komið til þeirra .
Þau kenndu mér bæði ákaflega margt .
Ég held að tími þeirra Friðjóns og Maríu á Seyðisfirði hafi verið góður tími í ævi beggja .
Ég hélt sambandi við þau meðan þau lifðu og Herborg dóttir þeirra er góð vinkona mín .
Ég elskaði hann afar mikið Friðjón og María voru róttæk í stjórnmálaskoðunum og á Seyðisfirði var Sósíalistaflokkur og í honum var lítill hópur manna .
Á þessum tíma var Seyðisfjörður argasta íhaldsbæli og þar var mikil stéttaskipting .
Ég var sjálf í Sósíalistaflokknum á sínum tíma og lærði afskaplega mikið þar .
Ég hef alltaf verið góður kommi .
En ég hef einnig verið bæði kirkjurækin og guðrækin .
Margir kommúnistar voru spíritistar og trúað fólk .
Er hægt að hugsa sér sannari komma en Jóhannes úr Kötlum ? Samt hafa fáir elskað Guð meira en Jóhannes úr Kötlum .
Gömlu kommarnir voru fólk sem vildi bæta heiminn .
Byltingin var , er og verður stórkostlegur viðburður í sögu mannkynsins .
" Þú giftist manni , Þorgeiri Þorgeirsyni , sem var fyrirferðarmikill maður .
Elskaðirðu hann mikið ? " Þegar ég trúlofaðist Þorgeiri þá þekkti ég hann í raun og veru sáralítið .
Við vorum aðskilin í nokkurn tíma , hann í Prag og ég á Íslandi , og við skrifuðumst á og kynntumst í gegnum bréfin .
Við vorum saman í rúm 40 ár og ég elskaði hann alla tíð afar mikið .
" Þú ert búin að vera ein nokkuð lengi , eða síðan 2003 þegar Þorgeir dó .
Hvernig finnst þér að vera ein ? " Ég get sagt þér að það var átak fyrir mig til að byrja með .
Þorgeir var lengi veikur og bar sín erfiðu veikindi af mikilli karlmennsku .
Sykursýki hefur verið í hans ætt og hann varð mjög veikur og læknar reyndu að bjarga lífi hans með því að taka af honum fótinn .
En það var of seint .
Hann þoldi það ekki og hjartað bilaði .
Ég var hjá honum þegar hann dó en þá hafði hann verið meðvitundarlaus í nokkra daga .
Allt fram að því hélt hann sinni skörpu hugsun og kvartaði aldrei .
Hann var afskaplega harður af sér , hann Þorgeir minn .
" Hvernig finnst þér að eldast ? " Ég get ennþá allt sem ég þarf að gera .
Ég bý í fallegu umhverfi í gömlu húsi .
Það er eins og ég sé úti í sveit þótt ég sé í miðjum miðbæ .
Ég kemst allra minna ferða og dunda mér við margt .
Ég hef alltaf haft gaman af myndlist og nú er ég komin í Listaskóla Kópavogs , fer þangað einu sinni í viku .
Þar er ég að læra að fara með vatnsliti og hef sérstaklega gaman af því að mála fuglamyndir .
Þannig að það er langt frá því að ég sé iðjulaus .
" 