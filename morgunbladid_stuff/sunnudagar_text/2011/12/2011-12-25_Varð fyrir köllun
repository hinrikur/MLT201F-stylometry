Séra Halldór Gunnarsson í Holti ætlaði sér ekki að verða prestur en varð fyrir köllun sem hann gat ekki annað en hlýtt .
Í viðtali ræðir hann um trúna , þjóðkirkjuna og þýðingu jólanna .
Hann ræðir einnig um stjórnmálin , en hann hefur ákveðið að gefa kost á sér til starfa á Alþingi .
Ljósmynd : Kjartan Þorbjörnsson golli@mbl.is Séra Halldór Gunnarsson í Holti starfaði í 44 ár sem sóknarprestur í Holti í Rangárvallaprófastsdæmi .
Hann vann í mörg ár í félagsmálum bænda , sat á kirkjuþingi og í kirkjuráði og er nú formaður fulltrúaráðs sjálfstæðisfélaganna í Rangárvallasýslu .
Halldór er ekki sestur í helgan stein , rekur búskap á bæ sínum og hyggur til hreyfings í pólitíkinni .
Hann er dyggur sjálfstæðismaður og bauð sig fram til embættis varaformanns á síðasta landsfundi .
Hann hefur gagnrýnt forystu Sjálfstæðisflokksins harðlega og fyrsta spurningin snýr einmitt að þeirri gagnrýni .
Hvað finnst þér að flokksforystu Sjálfstæðisflokksins ? " Flokksforystan og þingflokkurinn hafa ekki haldið á málum af nægilegum krafti .
Þar má nefna ansi margt .
Eftir hrun hefur lítið sem ekkert verið gert fyrir heimilin í landinu og Sjálfstæðisflokkurinn beitir sér ekki ötullega fyrir leiðréttingu á því .
Nær öll landbúnaðarheimili landsins eru í miklum vanda því helstu kostnaðarliðir við búið hafa hækkað um 100 prósent eða meira , en afurðaverð til bænda hefur aðeins hækkað um 25-30 prósent á sama tíma .
Ýmis óuppgerð mál fyrir hrun eru enn eins og þrumuský yfir flokknum okkar .
Á landsfundi fyrir ári talaði ég um að ákveðnir þingmenn yrðu að segja af sér og á nýliðnum landsfundi minnti ég á að forystan hefði ekki tekið á því .
Ég vil líka nefna landsdómsmálið .
Það er skiljanlega mikilvægt fyrir Bjarna Benediktsson að leggja fram á þingi þingsályktunartillögu um afturköllun ákæru á hendur Geir Haarde .
En ég tel að sjálfstæðismenn hafi klúðrað því máli í upphafi .
Þeir áttu að krefjast þess að annaðhvort færi öll fyrrverandi ríkisstjórn fyrir landsdóm eða enginn og þeir áttu að ganga fram af fullri hörku í því , að ekki væri hægt að afgreiða málið eins og það var gert .
Þjóðin hefði skilið það og aldrei samþykkt að einn maður væri tekinn út og dreginn fyrir dóm .
Að lokum nefni ég að núna þegar Icesave-málið er að fara fyrir dóm á þingið að krefjast dóms yfir Bretum fyrir að hafa sett á okkur hryðjuverkalög og krefjast mjög hárra skaðabóta .
En enginn talar um það af alvöru .
Forysta flokksins hefur tekið þessi mál vettlingatökum .
Þess vegna taldi ég að við yrðum að kjósa nýja forystu .
Ég bauð mig fram sem varaformann , þótt ég ætti ekki von á að ná kjöri , og lýsti yfir stuðningi við Hönnu Birnu Kristjánsdóttur .
Ég tel að það hefði orðið mikil fylgisaukning til flokksins hefði hún verið kosin .
Nú óttast ég , en vona að ótti minn reynist ástæðulaus , að nýir flokkar muni koma fram á sjónarsviðið og ná fylgi , sem leiði til þess að Sjálfstæðisflokkurinn verði utan stjórnar í sex ár .
" Hefurðu hugsað þér að fara í framboð til Alþingis ? " Já .
" Heldurðu að það sé gaman að vera á þingi ? " Nei .
En það eru svo mörg réttlætismál sem mér finnst að menn taki ekki á að ég sé mér ekki annað fært en að bjóða mig fram til að reyna að leiðrétta þau .
Ég hef alltaf verið þeirrar gerðar , að ef ég sé óréttlæti þá berst ég af alefli á móti því .
Mikill ójöfnuður blasir við í íslensku þjóðfélagi og við glímum við erfiðleika sem við virðumst ekki ætla að komast upp úr meðan núverandi stjórn er við völd .
Við getum heldur ekki endalaust höggvið á þá samhjálp sem kristin kirkja stendur fyrir .
Ég ætla að gefa kost á mér til framboðs við næstu kosningar og jafnframt að skora á nýtt fólk að koma fram í Sjálfstæðisflokknum og gefa kost á sér til starfa á Alþingi .
Svo ræðst það hvort ég verð kosinn , en segi : Ef Sunnlendingar þora að kjósa mig , þá læt ég muna um mig .
" Sterk þjóðkirkja Á sínum tíma sastu í kirkjuráði þar sem þú varst gagnrýninn á þjóðkirkjuna vegna aðgerðarleysis í málum Ólafs Skúlasonar .
" Ég sagði það sem mér fannst vera rétt á þeim tíma .
Ég stóð frammi fyrir Ólafi Skúlasyni , gagnrýndi hann og átti þátt í því að hann varð að segja af sér .
" Finnst þér þjóðkirkjan ekki hafa tekið rétt á þeim málum sem kennd eru við Ólaf Skúlason ? " Þetta er eitt erfiðasta mál sem þjóðkirkjan hefur mætt frá siðaskiptum , en ég fullyrði að reynt var að gera það eins vel og hægt var .
Núverandi biskup var í afar erfiðri stöðu , einkum þegar hann stóð frammi fyrir því að móðir Guðrúnar Ebbu , bróðir og fleiri voru með aðra framsetningu en Guðrún Ebba , þá var ekki sjálfgefið hvernig hann ætti að taka á málinu .
Ég hafði hins vegar aðra afstöðu en biskup vegna fyrri kynna og samskipta við Ólaf biskup og það var miklu auðveldara fyrir mig að standa frammi fyrir Guðrúnu Ebbu og trúa henni .
" Hver er að þínu mati staða þjóðkirkjunnar ? " Þó að mönnum finnist þjóðkirkjan vera veik er hún í mínum huga ákaflega sterk .
Íslenska þjóðkirkjan býr ennþá að þeim grunni sem barnatrúin gefur fólki þegar það lærir faðirvorið og að signa sig .
Þegar fólk mætir erfiðleikum leitar það í trúna .
Íslenska þjóðkirkjan er kannski sterkust við skírnir , fermingarundirbúning og jarðarfarir .
Að vera prestur og mæta fólki á þessum tímapunktum í lífi þess og finna hvað það er dýrmætt fyrir fólk að fá þjónustu kirkjunnar fyllir mig stolti gagnvart því hvað þjóðkirkjan er .
Stundum er sagt að það sé veikleiki að við prestar séum opinberir starfsmenn .
En af því við erum opinberir starfsmenn , getur hver sem er kallað okkur til hvenær sem er , að nóttu eða degi , til dæmis á slysstað , og þá spyrjum við ekki hvort viðkomandi sé í þjóðkirkjunni eða ekki .
Þessi staða gerir þjóðkirkjuna afar sterka .
Annars vegar er hún sjálfstæð og hins vegar er hún með tengingu við ríkið .
Þegar gosið varð í Eyjafjallajökli var ég í því hlutverki að ferðast um sveitina mína og heimsækja fólk sem átti afskaplega erfitt .
Þarna var ég milliliður til björgunarsveita og fagfólks .
Þá fann ég vel hvers virði það er að vera sveitaprestur í nálægð við fólkið .
" Fann fyrir handleiðslu Guðs Hvernig var það að vera prestur í sveit öll þessi ár ? " Það var yndislegt .
Ég ætlaði ekki að verða prestur en ég varð fyrir köllun sem ég gat ekki annað en hlýtt .
Í Menntaskólanum á Akureyri var ég frekar góður í stærðfræðifögum en lélegur málamaður og ætlaði að verða verkfræðingur .
Til að komast í verkfræðinám þurfti ég að fá fyrstu einkunn í stærðfræðifögum á stúdentsprófi en mér gekk illa í hverju prófinu á fætur öðru og náði þessu ekki .
Þegar kom að síðasta prófinu sem var munnlegt frönskupróf þurfti ég að fá 8,6 til að ná fyrstu einkunn á stúdentsprófi , sem mér þótti þá mjög mikilvægt .
Þetta var gjörsamlega útilokað , því ég kunni ekkert í frönsku .
Heimurinn hrundi .
Því hafði verið spáð fyrir mér að ég yrði prestur , því ég er af prestaættum í móðurætt .
En ég hafði aldrei ætlað mér að verða prestur því tilhugsunin um að læra grísku og hebresku var óyfirstíganleg .
Þegar ég vaknaði prófmorguninn leit ég til himins og sagði við Drottin : Ef þú ætlar mér virkilega að verða prestur þá bið ég þig um það sem ekki er hægt , að ég fái 8,6 í frönsku .
Síðan fór ég að líta á námsefnið og sá að ég hafði glósað eina sögu orðrétt frá því í 5. bekk .
Ég las bara þessa einu sögu , en las hana mörgum sinnum , fór svo í morgunkaffi og eftir það fór ég að skoða málfræðibókina , sem ég hafði eiginlega ekkert litið í allan veturinn .
Ég datt ofan í óákveðnu fornöfnin og lærði þau nokkurn veginn utanað .
Svo kom ég til prófs .
Nemendur vissu að ég kunni ekkert í frönsku og höfðu hópast að til að fylgjast með frammistöðunni .
Friðrik kennari minn var taugaóstyrkari en ég .
Svo dró ég miða og þá kom upp þessi saga sem ég kunni utan að .
Síðan kom að málfræðinni og þá var ég beðinn um að takast á við óákveðnu fornöfnin og ég þuldi þau öll upp .
Kennarinn byrjaði svo að tala við mig á frönsku og ég sem skildi ekki neitt sagði : oui , oui .
Einkunnin var 8,6 .
Eftir það gat ég engan veginn vikist undan því , algjörlega óverðugur , að byrja að læra grísku og hebresku í guðfræðideild .
" Varstu trúaður á þessum tíma ? " Ég var trúaður á þann hátt sem við Íslendingar eru .
Við höfum okkar bernskutrú .
Faðirvorið og signingin frá foreldrunum eru með því dýrmætasta sem við eigum .
Ég fór í prestsstarfið af köllun og fann hvað eftir annað fyrir handleiðslu Drottins Guðs og efldist í trúnni .
Ég er afar sáttur við starf mitt og það hefur gefið mér mikið .
Ég get samt alveg viðurkennt að ef ég hefði ekki farið í félagsstörf með bændum og setið í yfirstjórn kirkjunnar hefði mér ekki fundist það nægur starfsvettvangur að vera prestur í svona litlu prestakalli .
Það er hamingja mín að hafa alltaf nóg að gera .
" Kraftaverk jólanna Áttu uppáhaldskafla úr Biblíunni ? " Það er erfitt að svara því vegna þess að eftir 44 ára starf þá leita ég í Biblíuna á svo margvíslegan hátt .
Stundum hefur verið sagt að ég sé góður jarðarfararprestur en þegar ég var yngri fannst mér oft erfitt að jarðsyngja .
Á þeim árum þegar ég var í guðfræðideild var nemendum ekki kennt á nokkurn hátt að undirbúa sig fyrir jarðarför .
Þegar ég var orðinn prestur spurði ég sjálfan mig hvernig best væri að hafa predikun við jarðarför .
Ég var alveg ráðalaus en mundi þá eftir boxi með Biblíutextum sem faðir minn hafði gefið mér .
Ég hafði það fyrir sið þegar kom að jarðarförum að fara með bæn og biðja um leiðsögn áður en ég dró texta upp úr boxinu .
Hvað eftir annað fékk ég yndislegan texta til að leggja út af , sem tengdist kveðjuathöfninni .
Ég lærði þessa texta og þeir urðu mér eins konar veganesti .
En þegar þú spyrð mig , næstum eins og kennari að spyrja barn , um uppáhaldskafla úr Biblíunni þá hefur Jobs bók verið mér dýrmæt .
Í Jobs bók eru þessi sterku orð Jobs sem hann segir eftir að hafa gengið í gegnum miklar þjáningar : " Ég þekkti þig af afspurn , en nú hefur auga mitt litið þig ! Þau lýsa skilningi á því að lífið er svo miklu meira en við getum í rauninni áttað okkur á .
Þjáningin er ekki eitthvað sem Guð ákveður , heldur er hún lífsins skóli og viðbrögð okkar við henni skera úr um hver við erum .
" Hvaða þýðingu hafa jólin í þínum huga ? " Á jólum mætum við fögnuðinum þegar Kristur fæðist .
Jóhannes segir svo sterkt frá þeirri fæðingu í einni setningu , sem tekur kannski alla ævi að skilja : Í upphafi var Orðið og Orðið var hjá Guði og Orðið var Guð .
Hann er að segja frá fæðingu Krists .
Í þessari einu samsetningu Jóhannesar koma jólin til okkar með því stórkostlega kraftaverki og undri , að barn fæðist .
Þetta barn er fulltrúi kærleikans og alls þess besta , sem við getum móttekið og eigum að miðla áfram til þeirra sem við mætum á lífsleiðinni .
Það er yndislegt viðfangsefni fyrir prest að miðla þeim boðskap í skammdeginu .
" 