Bergljót Arnalds gaf út nýja barnabók fyrir tveimur vikum sem nefnist Íslensku húsdýrin og Trölli og hefur verið á topp tíu metsölulistanum fyrir barna- og unglingabækur síðan þá .
Bergljót er annars nýkomin heim af stórri hátíð í Noregi sem nefnist Hjertefred .
Á þessa hátíð , sem er haldin til að minnast fallinna ástvina , var henni boðið til að syngja frumsamið lag fyrir þær þúsundir sem mættu á hátíðina .
En Bergljót er ekki aðeins kunn af bókum sínum heldur einnig fyrir þá árlegu hvatningarhátíð sem hún heldur hér í Reykjavík og nefnist Kærleikar .
Eftir að Bergljót kom heim frá hátíðinni fór hún strax að kynna bókina sína en lenti þá í óhappi .
Í myndatöku þarsem hún var að lesa úr bók uppi á hesti fældist hann og jós þannig að hún flaug upp í loftið og skall á bakinu í götunni og hryggbrotnaði .
Brotið varð rétt fyrir neðan banakringluna og hún segist hafa verið mjög heppin að brotið skyldi ekki hafa komið aðeins hærra því þá hefði hættan á lömun eða andláti verið mikil .
Bergljót er nýkomin heim af spítalanum en þarf að vera rúmföst .
Aðspurð hvernig hún hafi það segir hún að sér finnist þetta ganga mjög vel miðað við aðstæður .
" Það eru miklir verkir en á vissan hátt er gott að vera með verki , því það segir mér að ég sé með skynjun og þær mikilvægu taugar hafi ekki skaddast verulega .
Ég fer ekkert út að árita en ég get fylgt bókinni eftir með símtölum héðan úr rúminu , til dæmis með því að hringja í þig , " segir hún og hlær .
Aðspurð um hvað nýjasta bókin hennar fjalli segir hún að sagan segi frá litlum tröllastrák sem hefur villst af leið .
" Hann ratar ekki heim og rekst á bóndabæ þar sem hann hittir fullt af furðuverum sem segjast vera íslensku húsdýrin , " segir Bergljót .
" Hann kynnist þeim og saman hjálpa þau honum að finna aftur leiðina heim .
Hvert og eitt þeirra notar sinn hæfileika eða sitt einkenni til þess að hjálpa honum .
Til dæmis þefar hundurinn leiðina aftur , kýrin gefur honum mjólk að drekka .
Hesturinn ber hann þegar hann er þreyttur .
Kindin veitir honum hlýju þegar honum er kalt .
Þannig læra börnin um húsdýrin á meðan þau lesa bókina .
Inn í söguna flétta ég leiki þannig að þau geta upp á hver er með tagl , hver er með stél og hver með skott .
Svo fela hænuungarnir sig á síðum bókarinnar og krakkarnir geta dundað sér við að finna þá .
Síðan er boðskapur til þjóðfélagsins alls , sem er að allir hafa eitthvað fram að færa .
Þegar við vinnum saman að ákveðnu markmiði er miklu líklegra að það náist .
Kötturinn kemst að því að þótt hundurinn fari voðalega í taugarnar á honum hefði þeim aldrei tekist að bjarga tröllastráknum nema með því að vinna saman .
" 