Drangey situr há við hafsbrún , dökkblá .
Það staðfestir að nú er norðanátt .
Eyjan er lægri yfir sjó tilsýndar í sunnanátt og fölblárri .
Svo sögðu löngum veðurvísir menn .
Ég virði Drangey fyrir mér og allt sviðið austur um , suður um að Mælifellshnjúki og svo vestan megin að Tindastóli ; horfi grannt , ef ég skyldi nú líta þennan sjónarhring í hinzta sinn .
Gömul árátta síðan ég fluttist burt .
Veit að sönnu að þessar slóðir búa bak við lukt augu mín .
Þarna stendur Hannes Pétursson skáld " í gömlum sporum á Nafabrúninni fyrir ofan Sauðárkrók " , undir lok nýrrar bókar sinnar , Jarðlag í tímanum , og skyggnist yfir sviðið sem hann fjallar um .
Í bókinni fjallar Hannes um mannlífið á Króknum á uppvaxtarárum sínum þar , um sumrin frammi í sveit , vinnu í vegagerð , og dregur upp eftirminnilegar myndir af héraðinu og samferðamönnum , fjölskyldu sem nágrönnum .
Undirtitill þessa veglega og hrífandi verks er Minningamyndir úr barnæsku en það er jafnframt þroskasaga ungs manns sem finnur köllun sína í lífinu – skáldskapinn .
" Það er þó nokkuð um liðið síðan ég skrifaði fyrstu þættina , mörg ár .
Svo fór þetta hægt og sígandi að taka á sig mynd , " segir Hannes .
Hann er í bæjarferð , býr á Álftanesi og segist ekki eiga erindi oft til Reykjavíkur , en nú sitjum við á Hótel Borg , drekkum kaffi og gæðum okkur á súkkulaðiköku .
Hannes segist ekki hafa lagt upp með að skrifa minningabók .
" Ég var mér til skemmtunar og dundurs að rifja upp hitt og þetta sem ég mundi úr æsku , en svo tók að vaka fyrir mér að reyna að búa til bók sem gæti sýnt mannlíf og staði sem höfðu áhrif á mig í æsku og uppvexti .
Fólkið sem ég lýsi er mjög skýrt – fyrir mínum innri augum .
" – Þetta er mótunarsaga .
" Hún á að vera það .
Ég er alls ekki að skrifa ævisögu , eða verk í ævisöguformi , heldur eru þetta nokkrar samfelldar syrpur sem ég raða saman og eru ekki í neinni tímaröð .
En fyrst ég var að skrifa um sjálfan mig þá gat ég ekki gengið framhjá því að ég var farinn að yrkja skömmu fyrir fermingu og ákvað að leggja ljóðagerð fyrir mig .
Fyrst ég hélt þessum skrifum áfram til ársins 1946 , þegar við fluttum suður , þá gat ég ekki gengið framhjá þessu skáldskaparbjástri .
Þess vegna er ég líka með kafla í bókinni um þetta skáldmælta fólk sem bjó í kringum mig á Sauðárkróki , það er hluti af þessu mótandi umhverfi .
Í Skagafirði var sérlega mikið um alþýðuskáldskap .
" Meðal skáldanna sem stóðu Hannesi nærri var faðir hans , Pétur Hannesson .
" Hann orti mjög mikið en þvertók fyrir að það yrði gefið út , " segir Hannes .
Þessi Sauðárkrókur er horfinn – Í bókinni fær Sauðárkrókur goðsagnakennda vídd .
" Það getur vel verið en þessi Sauðárkrókur er horfinn og þess vegna heitir bókin Jarðlag í tímanum .
Það þarf að fara tvær skóflustungur niður , svo við tölum eins og fornleifafræðingar , til að komast niður á þennan tíma sem ég bjó við .
Þó að sum hús standi enn er komið allt annað andrúm og hið gamla andrúm sem þar var er horfið .
Það tók að hverfa nokkuð hratt upp úr stríðinu , þá kom nýr bær , annars konar bær , allur tæknivæddari .
Ég ólst ekki upp við hann .
Þá fór bærinn að byggjast hraðar suður úr öllu , það kom hitaveita og reykur úr strompum hvarf – og með honum visst andrúmsloft .
Einhverjir eru á lífi sem muna þennan sama Krók og ég en þeim fer fækkandi .
" – Saknarðu þessara tíma ? " Ég veit ekki hvort ég sakna þeirra .
Nú er mun betra og hagkvæmara líf í landinu en ég vildi halda þessum heimi sem ég þekkti og ólst upp við til haga , því hann er hluti af sjálfum mér .
" Þegar Hannes var sex ára gamall var hann sendur í sveit til prestshjónanna á Mælifelli .
Þar var hann í þrjú sumur og síðan tvö á Hömrum , enn sunnar í Lýtingsstaðahreppi , á alþýðlegum sveitabæ .
" Þessar dvalir mínar frammi í sveit mótuðu mig talsvert mikið , " segir hann .
" Svo var ég þrjú sumur uppi á Öxnadalsheiði í vegavinnu , þetta hafði allt saman djúp áhrif á mig þegar fram í sótti .
Allar fjarlægðir eru orðnar aðrar núna , við vorum svo lengi fram í sveit í gamla daga , allt var lengra og stærra í sér fyrir barnsaugum .
" Væri kallað barnaþrældómur – Frammi í Lýtingsstaðahreppi var á þessum tíma stundaður búskapur með 19. aldar sniði .
" Já , mjög víða .
Hreppurinn var nokkuð út úr á þeim tíma .
Þjóðbrautin lá ekkert þar í gegn og því var kyrrlátt .
Það var bara fólkið sjálft í sveitinni sem var á ferðinni en ferðalangar aðrir en fjallgöngumenn áttu ekki erindi þangað .
Þetta var hlémegin í tilverunni .
" – Maður býr að reynslu sem þessari .
" Allir búa að æsku sinni alla tíð , æskudagarnir verða oft skýrari þegar fram líða stundir .
Enda segir eldra fólk oft um gamla daga : ég man þetta eins og gerst hafi í gær , þótt sjötíu ár hafi kannski liðið .
Tíminn hefur haldið þessu til haga þannig að hann hefur fleygt hinu og þessu en haldið vissum minningum skærum og hreinum , svo fólki finnst að þetta séu nýorðnir hlutir .
" – Þú sóttir það fast , ellefu ára gamall , að fá að fara í vegavinnu á Öxnadalsheiði og það gekk eftir .
Ég veit ekki hvað fólk myndi segja víð slíku í dag .
Hannes brosir .
" Það væri kallað barnaþrældómur , " segir hann .
" Við lágum uppi á fjöllum í tjaldi og ég teymdi á eftir mér kerrujálka í öllum veðrum , daginn langan .
Ég sótti stíft að komast í þetta .
Það voru aðrir tímar og þótti ekki einkennilegt að nota börn talsvert til vinnu .
En það var með fyrra móti að fara í svona stífa verkamannavinnu ellefu ára gamall .
Enda var ég dauðlúinn á kvöldin .
Þetta var á þeim árum þegar maður stækkar ört og er óharðnaður , en þetta gerði mér gott að mörgu leyti .
Útivera til fjalla er holl og góð , þótt þetta hafi verið erfitt – þetta var gott fyrir lungun ! " – Þú hefur iðulega komið að þessum tíma , og bernskuheiminum , í ljóðum þínum .
" Já já , ég hef oft gripið til þeirra .
Í ljóðunum eru svipmyndir frá Öxnadalsheiði , framan úr Lýtingsstaðahrepp og frá Króknum .
Hingað og þangað eru ljóð sem vísa í þessa tíma og til Skagafjarðar .
Ef slík ljóð yrðu tekin saman úr öllum bókum mínum , þar sem ég vísa í æskudagana og í Skagafjörð , líka söguleg yrkisefni sem tengjast héraðinu , þá yrði það efni í sérstaka ljóðabók .
Þetta er á dreif í bókunum ...
" Hannes tekur undir að í bókinni megi jafnframt finna lykla að vissum ljóðum hans .
En kallar það á hann að fara reglulega norður á æskustöðvarnar ? " Nei .
Ég fór oftast eitthvað á sumrin áður fyrr og stöku sinnum í seinni tíð , ekki reglubundið .
Ég þekki mig varla lengur þarna ; staðurinn er mér framandi núna .
Sannleikurinn er sá .
Gamli bærinn er breyttur og ég vil heldur hugsa um hann eins og hann var .
" – Margir góðir listamenn hafa komið frá Sauðárkróki .
" Já , það er satt .
Hvers vegna ? Elskan mín , spurðu mig ekki um það .
Það eru málarar , fyrstan skal frægan telja Jón Stefánsson , síðan bræðurna Sigurð og Hrólf Sigurðssyni en bræður þeirra , Snorri og Árni , voru leikfélagar mínir .
Jóhannes Geir ...
Svo eru það þessi skáld .
Guðrún frá Lundi fluttist á Krókinn og skrifaði sín verk þar , og þá eru það héraðsskáldin sem ég nefni , eins og Gísli Ólafsson frá Eiríksstöðum sem var landskunnur .
Ekki má gleyma Helga Hálfdanarsyni ljóðaþýðanda , frænda mínum , sem kom kornungur norður og átti alla æsku sína á Sauðárkróki .
Miðað við ekki stærra pláss er þetta sterkur hópur .
" Umhverfið skaut djúpum rótum – Í bókinni er sterk tilfinning fyrir sögulegri vitund , um Skagafjörð og sögu hans .
" Þetta er mikið söguhérað .
Skagafjörður kemur lítið við sögu í Íslendingasögunum , Grettissaga gerist þar að hluta og ein saga önnur , en þegar kemur fram á 12. og 13. öld verður þetta mikill sögunnar vettvangur .
Hólar í Hjaltadal eru mikil miðstöð og svo þessar stórjarðir sem Ásbirningar áttu ; þetta er mikið svið .
Það er kannski engin tilviljun að mestu orrustur á Sturlungaöld skyldu háðar milli þessara fjalla , þetta er svo miðsvæðis .
Þessir miklu hrossaflotar herjanna þurftu eitthvað að naga , enda fór Sturla Sighvatsson stað úr stað í héraðinu með her sinn , því hann var með ógrynni af hrossum og þau þurftu að bíta gras .
Eftir að ég las Íslandssögu í barnaskóla vakti það athygli mína hvað héraðið var mikill vettvangur atburða að fornu .
Ég reyni að lýsa því í upphafi bókar hvað Drangey sat alltaf djúpt í mér , bæði sem sögustaður og sem eyja á firðinum .
Umhverfið skaut djúpum rótum í mér .
" – Og situr þar enn ? " Já , situr enn .
" Þetta er nóg í bili – Í bókarlok segirðu skilið við bernskuheiminn á Króknum .
Ætlarðu að halda áfram að skrifa minningar ? " Ég á staka kafla sem ég geymi mér , en ég hef ekki uppi neinar ráðagerðir um að setja það saman í bók .
Ég hef gaman af að rifja upp hitt og þetta , líka frá seinni árum , í smásyrpum , en ég stefni ekki á að gefa það út .
Það má liggja eftir mig dauðan , " segir Hannes og glottir .
Bætir svo við : " Þetta er nóg í bili .
" – Situr kveðskapurinn á hakanum þegar þú vinnur að prósaverki , eða sinnirðu kveðskapnum jafnt og þétt ? " Ég sinni honum ekki lengur eins og ég gerði .
Enda áttræður kall – það væri ofætlun að heimta það , " svarar hann , brosir , og segir kveðskapinn ekki leita á sig núna .
" Þessi bók hefur tekið tíma minn og svo er ég að grúska í bókmenntafræði ; er eitthvað að skrifa hjá mér og það tekur sinn tíma allt saman .
Maður fer sér hægt þegar maður er komin á þennan aldur .
Þessi bók varð til hægt og bítandi , hin innri klukka gengur hægar núna .
Það má heldur ekki yrkja frá sér allt vit .
Ef dómgreindin slaknar getur maður lent á hálum ís .
" Hannes hugsar sig um og bætir svo við : " Það er skylda manns að nota kollinn meðan hann er þokkalega brúklegur .
Fyrst manni var gefin fýsnin til fróðleiks og skrifta , þá verður að nota þá fýsn .
" 