Það er viss tilbreyting að Apple sé ekki lengur að glíma við Microsoft en rimman er hörð engu að síður – nú takast á Apple og Samsung og Samsung hefur sitthvað í erminni eins og sjá má á nýrri spjaldtölvu , Galaxy Tab 10.1. iPad hefur haft talsverða yfirburði á spjaldtölvumarkaði síðustu misseri , en nú tekur að hitna í kolunum , enda er hér loks kominn verðugur keppinautur , nettari græja , þynnri og léttari en þó með stærri skjá , 10,1 " á móti 9,7 " .
Upplausnin á skjánum er líka betri og tölvan sprækari .
Best af öllu er svo frelsið – nú geta menn gert hvað sem er við vélina , breytt því sem þeir vilja og sett hvaða forrit sem er inn á hana .
Örgjörvinn er frá Nvidia , tveggja kjarna 1 GHz Tegra .
Vinnsluminni í tölvunni er 1 GB og geymsluminni 16 eða 32 GB .
Í eldri gerð hennar var rauf fyrir minniskort sem margir sakna , en að mínu viti er það óþarfi , gögnin eru hvort eð er komin á netið að miklu eða öllu leyti .
Alla jafna er ég á móti því að framleiðendur noti ekki sömu tengi og aðrir .
Með tímanum hafa framleiðendur flestir , Samsung þar meðtalið , þó samræmt tengi , en nú ber svo við að Tab 10.1 notar tengi sem aðeins passar við hana .
Það skýrist þó af því að fyrir vikið getur tölvan verið þynnri því sama tengi er notað fyrir gagnatengingu , straum og HDMI-útgang ( með millistykki ) .
Skjárinn er frábær , 10,1 " breiðtjaldsskjár WXGA TFT .
Vélin er með einkar góða svörun , snörp og fín .
Hún styður öll helstu gagnasnið fyrir hljóð og mynd .
Myndavélarnar eru ekki ýkja spennandi , en þó er tveggja milljóna díla vél að framan og 3 milljónir að aftan og sú með autofocus .
Sony Ericsson Live Sími sem spilastokkur Sony Ericsson hefur átt á brattann að sækja á símamarkaði þrátt fyrir fína síma , trausta og tæknilega vel útfærða .
helst hefur vafist fyrir fyrirtækinu að ná að skera sig úr fjöldanum í útfærslu eða virkni sem aðrir fá ekki skákað , en eitt af því sem Sony hefur lagt mikla áherslu á síðustu árum er sími sem spilastokkur , sem sjá má meðal annars á nýjum síma , WT19i , sem er markaðssettur sem Sony Ericsson Live og meðal annars lögð áhersla á að á símanum er Walkman-hnappur ( á snertiskjánum ) til að demba sér í músíkina .
Tæknilega stenst síminn flestum snúning , styður öll gagnasnið sem þarf að styðja og alla samskiptastaðla .
Það er galli á honum hvað meðfylgjandi minniskort er lítið , ekki nema 2 GB , enda kemst ekki mikil músík fyrir þar .
Skjárinn er líka lítill , en síminn nettari fyrir vikið og fer betur í vasa .
Hljómur er þokkalegur .
Á símanum er Android 2.3 sem Sony hefur sérsniðið og virkar fínt , valmyndir eru skemmtilega upp settar og þægilegt að nota símann og snilld að setja upp flýtivísa .
