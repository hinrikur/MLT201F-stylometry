Míkhaíl Júrevitsj , ríkisstjóri í Tsjeljabinsk í Úralfjöllum , var nýverið í bænum Míass þar sem hann hitti forvígismenn í viðskiptalífinu .
Á netinu er að finna upptöku á fundi þeirra .
Þar segir ríkisstjórinn að þeir eigi að tryggja að starfsmenn í fyrirtækjum þeirra kjósi flokk Pútíns , Sameinað Rússland , í þingkosningunum , sem fara fram í dag , sunnudag .
Lágmark sé að flokkurinn fái 55% atkvæða , 65% væri betra og 80% framúrskarandi .
Hann sagði þeim að skylda starfsmenn sína til að kjósa og verðlauna þá fyrir að kjósa Sameinað Rússland .
Stjórnarflokkurinn virðist reiðubúinn til þess að beita öllum brögðum til þess að tryggja gott gengi í kosningunum og þau eru af ýmsum toga .
Samtökin Golos , sem þýðir Röddin , hafa fylgst með aðdraganda kosninganna .
Á vefsíðu þeirra eru talin upp 5.000 kosningabrot .
Þar á meðal eru tilraunir embættismanna til að þröngva fólki til að kjósa Sameinað Rússland og hóta ella brottrekstri úr starfi .
Fangar eru skikkaðir til að kjósa Sameinað Rússland og í dýragarðinum í námabænum Novokútsnetsk hefur merki Sameinaðs Rússlands verið hengt á búr skógarbjarnarins , tákns flokksins .
Á síðunni er kort af Rússlandi þar sem meint brot eru merkt inn .
Starf samtakanna er farið að vekja efasemdir um lögmæti kosninganna .
Það hefur einnig vakið reiði ráðamanna .
Vladimír Pútín , forsætisráðherra Rússlands , gagnrýndi harðlega tilraunir Vesturlanda til að " hafa áhrif á gang kosningabaráttunnar " í gegnum frjáls félagasamtök í ræðu á þingi Sameinaðs Rússlands um helgina og sagði að þau væru að kasta peningum út um gluggann .
Hann sagði einnig að Júdas væri ekki vinsælastur postulanna meðal Rússa .
Golos kveðst taka við vestrænum styrkjum , en það sé einfaldlega vegna þess að rússnesk fyrirtæki séu hrædd við að styðja samtökin og opinbert fé renni aðeins til samtaka , sem séu stjórninni leiðitöm .
Starfsmenn Golos finna nú fyrir þrýstingi úr öllum áttum .
Þrír þingmenn hafa krafist þess að hafin verði rannsókn á störfum samtakanna .
Saksóknari heimsótti skrifstofur þeirra , sagði að þau hefðu brotið gegn kosningalögum og krafðist þess að fulltrúar þeirra mættu til yfirheyrslu í réttarsal nú fyrir helgi .
Útsendarar öryggislögreglunnar FSB , arftaka KGB , ónáða og hrjá starfsmenn Golos um allt Rússland kerfisbundið .
Á föstudagskvöld átti síðan að sýna þátt um störf samtakanna á ríkissjónvarpsstöðinni NTV , sem fulltrúar þeirra sögðu að væri hluti af ófrægingarherferð á hendur þeim .
Mannréttindafrömuðir í Rússlandi hafa knúið á um að ofsóknum á hendur Golos verði hætt .
Meira að segja Míkhaíl Fedotov , yfirmaður mannréttindaráðs Kremlar , hefur farið fram á að þau verði látin í friði .
Gennadí Gúdkov , varaformaður öryggisnefndar þingsins og þingmaður vinstra flokksins Réttlátt Rússland , er ekki vanur að fara gegn stjórnarflokknum .
Nú varar hann við því að tilraunir til að tryggja stjórninni sigur séu svo yfirgengilegar og umfang kosningamisferlis slíkt að verið sé að ýta Rússlandi í átt að " öfgum og hruni " .
" Jafnvel héri , sem er ýtt út í horn , breyttist í villta skepnu , " sagði Gúdkov .
" Og þið , kæru félagar , eruð ekki bara að ýta stjórnarandstöðunni út í horn , heldur öllu landinu .
Það er enn tími til að stöðva þetta brjálæði .
" Vaxandi andúð á útlendingum í Rússlandi Ungir Tadsíkar stungu í haust drukkinn Rússa með hnífi í bænum Tsjotkovo , sem er rétt fyrir utan Moskvu .
Í kjölfarið komu reiðir íbúar bæjarins og meinuðu götusópurum frá Tadsikistan að sinna störfum sínum fyrir bæinn .
Nóttina eftir lét borgarstjóri Tsjotkovo senda nokkur hundruð Tadsika burt úr bænum , þar á meðal konur og börn .
Í kjölfarið var kveikt í heimilum þeirra .
Tsjotkovo var orðin útlendingalaus bær .
Fjölmiðlar hafa sagt frá því að flokkur Vladimírs Pútíns , Sameinað Rússland , hafi samkvæmt óbirtum skoðanakönnunum dalað verulega .
Ástæðan er erfið staða innanlands .
Rússar kenna margir niðurgreiðslum til jaðarsins um .
Peningarnir streymi til Kákasusfjalla og heilbrigðis- og skólakerfið gjaldi fyrir .
Vladimír Shirinovski á að heita stjórnarandstæðingur .
Hann notar kjörorðið " fyrir Rússa " og segir að stjórnvöld séu fjandsamleg Rússum , taki " peninga úr vasa hins vinnandi Ívans og gefi glæpamanninum Múhameð , sem skeri Ívan í ræmur og kaupi sér þriðja Bensinn " .
Rússneskir saksóknarar taka iðulega hart á öfgum , en Sjirinovski er látinn í friði .
Að knýja fram sem best úrslit " Ég vil draga athygli ykkar að nauðsyn þess að þið náið sem bestum úrslitum í þessum kosningum , " sagði Vladimír Pútín , forsætisráðherra Rússlands , á fundi með forvígismönnum flokks síns , Sameinað Rússland , núverið .
Hann varaði þá við að leyfa stjórnarandstöðunni að splundra þinginu .
