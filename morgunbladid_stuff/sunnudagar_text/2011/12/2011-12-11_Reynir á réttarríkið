Auðvelt er að standa á torgum og gera hróp að meintum sakamönnum .
" Hengja " þá án dóms og laga .
Gleymum því samt ekki að allir sakaðir menn , hvað sem þeim kann að vera gefið að sök , eiga rétt á sanngjarnri meðferð fyrir dómstólum .
Virðum við þessi grundvallarmannréttindi að vettugi eru forsendur fyrir réttarríkinu brostnar .
Ingimar Ingason , framkvæmdastjóri Lögmannafélags Íslands , gerir þetta að gefnu tilefni að umtalsefni í samtali við Sunnudagsmoggann í dag .
" Við lifum á viðsjárverðum tímum , " segir hann .
" Alvarlegir atburðir hafa víða átt sér stað og komið heilu samfélögunum úr jafnvægi .
Nægir þar að nefna hryðjuverkaárásirnar í Bandaríkjunum , á Spáni og í Bretlandi og fjöldamorðin í Noregi fyrr á þessu ári .
Við Íslendingar urðum líka fyrir áfalli fyrir þremur árum enda þótt efnahagshrunið sé vitaskuld allt annars eðlis en aðrir atburðir sem ég vísa til .
Allir eiga þessir atburðir þó sameiginlegt að mikil reiði greip um sig í kjölfarið og þess krafist að meintum brotamönnum yrði refsað , jafnvel án dóms og laga .
" Við aðstæður sem þessar reynir verulega á réttarríkið .
" Hefðu menn látið undan þrýstingi hinna reiðu væru forsendurnar fyrir réttarríkinu brostnar .
Úteyjar-málið er gott dæmi um þetta , " útskýrir Ingimar .
" Enda þótt glæpurinn sem Anders Behring Breivik framdi sé hryllilegur á þessi einstaklingur samt sem áður rétt á réttlátri málsmeðferð fyrir dómstól , líkt og aðrir sakaðir menn .
Eitt verður yfir alla að ganga , kerfið verður að virka fyrir Anders Behring Breivik eins og aðra sakaða menn .
" Ingimar nefnir einnig aðstöðuleysið í fangelsismálum þjóðarinnar .
" Eins einkennilega og það kann að hljóma þá er það líka réttur dæmdra manna að fá að afplána dóma sína strax .
Það er því ekki nóg að hafa nýtt fangelsi á teikniborðinu í sextíu ár , það þarf að hefja framkvæmdir .
" Þetta er sanngjarnt sjónarmið .
Vladimír Pútín og duttlungar kjósenda Vladimír Pútín þykir vænt um völdin .
Hann varð forseti um árþúsundamótin , en varð að láta af embætti út af stjórnarskránni eftir tvö kjörtímabil .
Nú hefur hann þraukað eitt kjörtímabil á stóli forsætisráðherra .
Í mars verður gengið til forsetakosninga að nýju og þá ætlar Pútín að heimta sæti sitt aftur .
Pútín er ekki vel við að láta völd sín velta á duttlungum kjósenda .
Fyrir viku voru þingkosningar í Rússlandi .
Allt bendir til þess að víðtæk kosningasvik hafi átt sér stað .
Talað er um falsaða kjörseðla , sem troðið hafi verið í kjörkassa .
Óháð stofnun segir að fylgi flokks Pútíns hafi verið 20 prósentustigum minna en gefið er upp opinberlega .
Pútín er greinilega hvumsa yfir því að áætlanir hans fari ekki alls kostar saman við vilja Rússa .
Hann kennir undirróðri Bandaríkjanna um .
Bandaríkjamenn reyni að grafa undan sér og vilji sýna hver fari með völdin á þessari plánetu .
" Þetta sprettur af fortíð hans , " sagði forustumaður hjá réttindasamtökunum Minningu .
" Það er ekki hægt að vera " fyrrverandi " útsendari KGB og hann staðfestir þá reglu .
" Pútín vill ráða , en kjósendur virðast ekki vera á sama máli .
Ef þjóðin hlýðir ekki gæti hann farið að ráðum Bertolds Brechts , leyst upp þjóð sína og kosið sér nýja .
