Jafnan er fjallað vel og ítarlega um jólavínin í blöðunum á þessum árstíma .
Hvaða vín passa vel ( eða illa ) við hangikjöt , hamborgarhryggi og villibráð en sjaldnar er minnst á hvaða vín eru heppilegust þegar kemur að eftirréttunum .
Það er því ekki úr vegi að renna yfir jóladeserta landsmanna og reyna að finna vín sem geta gengið með þeim .
Þorri Hringsson , listmálari og vínþekkjari , féllst á að gefa góð ráð varðandi val á veigum með eftirmatnum .
Sætt skal sætu fylgja " Eftirréttir eru í flestum tilfellum sætir .
Sumir alveg yfirgengilega sætir , " bendir Þorri á .
" Þeir eru flestir kaldir þótt líka megi finna volga eða heita eftirrétti .
Sumir eru léttir og aðrir eru þungir .
Allir eiga það sameiginlegt að vera endir á langri jólamáltíð og ég veit um þónokkur heimili þar sem desertinn er ekki borinn fram fyrr en undir miðnætti enda margir saddir eftir ríkulegan málsverðinn .
" Þorri bendir ennfremur á að það sé eins með eftirréttina og vínin sem gott er að bera fram með þeim , þau séu í flestum tilfellum sæt og sum þeirra mjög sæt , því það er nánast útilokað að finna þurrt vín sem passar með sætum eftirrétti .
" Að sögn Þorra geta þau geta verið hefðbundin sætvín eða styrkt vín og einstaka tegund af sterku áfengi getur gengið með eftirmat .
" Betra er þó að jafnaði að geyma neyslu á sterku áfengi þar til eftir matinn og fá sér það sem það sem Frakkar kalla " digestive " eða eitthvað sem bætir meltinguna , þótt læknavísindi nútímans séu líklega ekki alveg viss um að það sé rétt , " segir Þorri og kímir við .
Áður en farið er í sæta eftirrétti er samt nauðsynlegt að taka mið af því að sumir bera fram osta á milli aðal- og eftirréttar og því rétt að minnast aðeins á hvaða vín geta gengið með þeim .
Ólíkir ostar á milli " Ostar eru auðvitað óteljandi en á jólaborðið er best að bera einungis fram tvo til þrjá ólíka osta sem gaman er að narta í og dreypa á góðu víni með " segir Þorri .
" Klassískt er að bera fram blámygluost eins og Stilton , bragðmikinn og þéttan ost eins og Gruyére eða Cheddar , og loks mildan hvítmygluost eins og Brie eða Camembert .
Með blámygluostum eru sæt hvítvín eins og Sauternes alveg framúrskarandi .
Sambærileg sætvín frá öðrum heimshlutum , svo sem Beerenauslese frá Þýskalandi eða Late Harvest vín frá Nýja heiminum , gera svipað gagn .
" Að sögn Þorra er upplagt að para saman Stilton og púrtvín en aftur á móti er yfirleitt ekki eins gott að hafa portvín með öðrum og mýkri blámygluostum .
" Með þéttum og þroskuðum ostum er einfaldast að hafa rauðvín og þá helst frá Frakklandi eða Ítalíu , og með hvítmygluosti ættu flest einföld rauðvín að ganga , þótt það sé einnig gott að hafa bragðmeiri hvítvín með þesskonar ostum .
Bragðmeiri hvítvín , eins og Pinot Gris frá Alsace eða Gewurztraminer , eru líka býsna góð með mörgum ostum , ekki síst þessum klísturuðu og velilmandi með rauðleitu skorpunni ! " nefnir Þorri .
Fimmflokkur íslenskra eftirrétta " Í stuttu máli má skipta jólaeftirréttum Íslendinga gróflega í eina fimm flokka , útskýrir Þorri .
" Þar erum við að tala um hrísgjónagrauta , af hverjum ris à l ' amande er sennilega þekktastur , súkkulaðimús og -kökur , berja- og ávaxtabökur , búðinga og frómas ( triffli og tiramisú eru góð dæmi um slíkt ) og svo ís .
Þetta eru allt ólíkir eftirréttir , mismunandi í bragði , áferð og hitastigi , sem gerir það að verkum að það er erfitt að finna eitt og aðeins eitt vín sem passar með þeim öllum .
Það sem þó kemst næst því að ganga með flestum eftirréttum er sætt hvítvín frá Frakklandi , " útskýrir Þorri .
" Frægustu sætvín heimsins koma frá Sauternes sem er lítil sveit sunnan og austan við Bordeaux en víðar þar í grennd eru einnig gerð framúrskarandi sætvín sem bera mismunandi nöfn og passa yfirleitt vel með margskonar eftirréttum .
" Gott með grautnum " Með ris à l ' amande er einmitt gott að prófa sæt hvítvín frá Frakklandi , svo sem Sauternes en einnig má prófa önnur " Late-Harvest " hvítvín frá öðrum löndum " útskýrir Þorri .
" Tokaji frá Ungverjalandi er nokkuð gott með hrísgrjónagraut en þegar bragðmiklar ávaxtasósur fylgja með , eins og hin vinsæla kirsuberjasósa , er betra að hafa sýruríkari og ferskari freyðivín með því , til dæmis Asti .
" Súkkulaðikökur " Súkkulaðieftirréttir eru auðvitað margskonar og súkkulaði er jafnan enginn sérstakur vinur góðra vína , en þegar þesskonar eftirmatur er á boðstólnum er gott að hafa 10-20 ára gamalt Tawny púrtvín " ráðleggur Þorri .
" Sæt sérrí úr þrúgunni Pedro Ximenes , sem oft eru með skammstöfunina PX á flöskunni , eru sérlega góð með þungum og blautum súkkulaðikökum en með léttri súkkulaðimús , til dæmis úr mjólkursúkkulaði og hvítu súkkulaði , er hægt að prófa hálfsæt freyðivín frá Asti .
Önnur styrkt vín , svo sem venjuleg sæt sérrí , geta alveg gengið með hveitibættum súkkulaðikökum en með bragðmiklu og dökku súkkulaðikonfekti , sérstaklega ef það inniheldur sýrumikla ávaxtafyllingu , er frábært að hafa biturt og sérstakt vín frá Piemont á Ítalíu sem kallast Barolo Chinato , en það getur verið erfitt að komast yfir flösku af því hér á landi .
" Bökuð ber og aldin Þegar talið berst að berja- og ávaxtabökum bendir Þorri á að þær séu reyndar svo margvíslegar í bragði , samsetningu og áferð að það sé afar erfitt að alhæfa um slíkan eftirmat .
" Þumalputtareglan er venjulega sú að því ferskari og sýruríkari sem eftirmaturinn er því sýruríkari og ferskari vín ganga með honum , " segir hann .
" Þannig er gott að hafa hálfsætt kampavín með ferskum jarðarberjum og rjóma en með klístraðri og karmelíseraðri eplaköku , þar sem væntanlega er líka einhver deigbotn , er gott að hafa sæt hvítvín , svo sem Sauternes eða Tokaji .
Ef að austurlenskir ávextir eins og mangó eða passíuavöxtur koma við sögu gæti verið gaman að hafa sæt hvítvín frá Alsace eins og t.d. Gewurztraminer Vendanges Tardive , en það ber einmitt keim af þesskonar ávöxtum .
" Búðingar " Búðingar geta verið einfaldir og mjúkir , svo sem Crème Brûlée , og þá er gott að hafa ljúft sætvín eins og Sauternes eða Monbazillac með .
Triffli er mun bragðmeiri og flóknari samsetning og þar sem oftast er bætt sérrí út í það er tilvalið að hafa einnig sérrí með því þótt sumum finnist alveg nóg að hafa það blandað í sjálft trifflið " segir Þorri .
" Tawny-púrtvín er einnig gott með triffli en þegar aðrir matarlímsbúðingar eru bornir fram verður að horfa svolítið á hvaða bragð er ríkjandi í búðingnum .
Og eins og oftast er þumalputtareglan sú að sé bragðið sýruríkt þá er sýruríkt og freyðandi vín heppilegt en sé bragðið sætt og þungt eru hefðbundin sætvín betri og janfvel styrkt vín eins og sérrí og púrtvín .
Tiramisú og aðrir ostabúðingar með áleitnu kaffibragði fara vel við ítalska sætvínið Vin Santo en það vín er einnig gott með eftirréttum sem innihalda ákveðið bragð af hnetum og þurrkuðum ávöxtum .
" Rjómaís Ís getur verið margskonar á bragðið en það sem sameinar alla ísa er væntanlega hitastigið .
" Það getur stundum verið vandamál fyrir munnholið , það er að segja þegar blandast saman vín og ís " segir Þorri .
" Annars eru styrkt vín svo sem Pedro Ximenes sérrí eða freyðandi og sæt vín , eins og til dæmis Asti oftast bestu förunautar ísa og annarra frosinna eftirrétta þótt óneitanlega sé einnig gott að fá sér lögg af sterku áfengi með sumum þeirra , t.d. dökkt romm með súkkulaðiís .
" Fyrir lengra komna Ef það er stemning fyrir því að fá sér eitthvað sparilegt að bragða á eftir málsverðinn kemur margt til greina , að sögn Þorra .
" Fátt jafnast á við 40 ára Tawny-púrtvín seint á aðfangadagskvöld svo ég tali nú ekki um árgangspúrtvín , lumi menn á slíkum gersemum .
" Og hann heldur áfram : " Árgangsromm frá Martinique eru dýrðleg , og margslungin og reykmikil maltviskí frá Islay , svo sem Lagavulin eða Laphroaig eru svo sem ekki fyrir alla , en þeir sem kunna að meta það fá sér gjarnan botnfylli í glas og láta það kitla nef og góm .
" Að endingu kemur Þorri inn á koníakið , sem margir kjósa eftir matinn með kaffinu .
" Íslendingar eru upp til hópa hrifnir af koníaki , sem sannarlega getur verið gæðadrykkur , en af hverju ekki að reyna að verða sér út um hið karaktermikla armaníak sem er ekki síður jólalegt ? Þroskað eplabrandí , eins og Calvados , nýtur reyndar mun meiri vinsælda í heimalandi sínu , Frakklandi , en koníak og er sérlega gott til að bæta meltinguna að þeirra mati .
Svo er það fátt sem jafnast á við gott Grappa frá Ítalíu eftir þunga máltíð .
Frá góðum framleiðanda eins og Poli verður þessi annars sveitalegi spíri hreinasti unaður .
" 