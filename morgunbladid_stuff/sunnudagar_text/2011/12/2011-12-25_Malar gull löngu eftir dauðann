Árið 2012 verður ár Charles Dickens en þá verða tvö hundruð ár liðin frá fæðingu hins mikla breska skáldjöfurs .
Enda þótt hann hafi safnast til feðra sinna árið 1870 er ekkert lát á vinsældum Dickens , hvert mannsbarn þekkir sögurnar hans og karakterana .
Hafi menn ekki lesið bækurnar hafa þeir örugglega farið á leikritið eða séð bíómyndina – oftar en einu sinni .
Er Dickens jafnvel líka til í tölvuleikjaformi ? Fá vörumerki – leyfist manni að taka þannig til orða – eru verðmætari í heimi menningar og lista en Charles Dickens .
Höfuðvígi hátíðahaldanna vegna tvö hundruð ára fæðingarafmælis höfundarins verður vitaskuld Lundúnir en fastlega má reikna með að hans verði minnst vítt og breitt um heiminn .
Fjárhagsáætlun liggur ekki fyrir en Florian Schweizer , framkvæmdastjóri Dickens-safnsins og verkefnisins Dickens 2012 , segir að fastlega megi taka mið af hátíðahöldunum í tilefni af 250 ára fæðingarafmæli Wolfgangs Amadeusar Mozarts í Vínarborg árið 2006 .
Tæpir fjórir milljarðar króna voru lagðir í þau herlegheit og skiluðu þeir sér tvöfalt til baka – og ríflega það .
Áætlað er að heildarveltan vegna afmælis Mozarts á heimsvísu hafi slagað í 60 milljarða króna .
Hefði kunnað að meta tilstandið Hátíðahöldin á næsta ári munu teygja anga sína frá New York til Zürich , frá París til Toronto , auk þess sem dagskrá verður á nokkrum stöðum í Englandi , þ.e. Lundúnum , Kent og Portsmouth .
Afmælið ætti með öðrum orðum að örva ferðamennsku innanlands .
Hætt er raunar við að enska þjóðin verði á hvolfi á næsta ári en auk afmælis Dickens verður haldið upp á sextíu ára krýningarafmæli Elísabetar II drottningar og Ólympíuleikarnir fara fram í Lundúnum .
Mönnum er því hollara að gera hótelráðstafanir í tíma .
En hvað ætli Dickens gamla hefði fundist um allt tilstandið ? Færa má fyrir því skynsamleg rök að það hefði alls ekki verið honum á móti skapi .
Sum skáld spyrja ekki um peninga en Dickens var ekki í þeim hópi .
Faðir hans rataði snemma í fjárhagslegar ógöngur og sat um tíma inni vegna skulda .
Þær raunir höfðu djúpstæð áhrif á hinn unga Dickens og upp frá því tengdi hann peninga alla tíð við hamingju , líkt og einn karaktera hans , herra Micawber í David Copperfield .
Gróði er ígildi hamingju , skuld ígildi volæðis .
Dickens var fyrir vikið aldrei feiminn við að rukka fyrir verk sín .
Meðan hann var á hátindi frægðar sinnar nutu upplestrar Dickens gríðarlegrar lýðhylli og dæmi um að hann þénaði allt að sex milljónir króna á kvöldi .
Hann las þá úr helstu verkum sínum , svo sem Jólasögu , Óliver Twist og Nikulási Nickleby , með slíkum tilþrifum að fólk dreif að .
Enginn vildi missa af upplifuninni og Dickens fyllti heilu leikhúsin – kvöld eftir kvöld .
Dickens hafði sjálfur yndi af lestrinum , bæði sem höfundur en ekki síður teknanna vegna .
Til eru dæmi um að hann hafi líkt áheyrendum við " pund " og " dali " í bréfum til vina sinna .
Fræg er skopmynd af Dickens frá 1868 , þar sem hann telur myndarlegt seðlabúnt eftir upplestur , heldur hryggur yfir því að búntið sé ekki þrútnara .
Barðist af krafti fyrir höfundarrétti Charles Dickens var alla tíð mikill áhugamaður um höfundarrétt og barðist ötullega fyrir þeim málum í Bretlandi – með góðum árangri .
Bæði var hann að hugsa um eigin hag en ekki síður barnanna sinna eftir sinn dag .
Upp til hópa sýndu menn þessu skilning í Bretlandi en höfundarréttarmál voru mun skemmra á veg komin í Bandaríkjunum og þegar Dickens kom þangað í upplestrarferð öðru sinni 1868 mætti hann nokkurri óvild .
Sjóræningjaforlög önnuðust útgáfu verka hans og menn skildu ekki hvers vegna taka þyrfti tillit til óska höfundarins í þessu sambandi .
Fyrir vikið var viðstöddum ekki skemmt þegar Dickens vék að höfundarrétti í fyrstu ræðu sinni í Ameríkuferðinni .
Útgangspunkturinn var sá að settu Bandaríkjamenn ekki lög um höfundarrétt á alþjóðlegum grundvelli myndu þeir aldrei eignast sínar eigin bókmenntir .
Þegar Dickens yfirgaf landið var hann almennt álitinn ágjarn og peningadrifinn maður .
En auðvitað sáu Bandaríkjamenn á endanum að hann hafði á réttu að standa .
Stílsnilld og þjóðfélagsrýni Charles Dickens fæddist í Portsmouth 7. febrúar 1812 .
Hann er af mörgum álitinn fremsti rithöfundur Viktoríutímans í Englandi , dáður fyrir stílsnilld og framúrskarandi persónusköpun , en þótti einnig skeleggur þjóðfélagsrýnir .
Hann lést 9. júní 1870 , aðeins 58 ára .
