Eins og lesendur vita mæta vel eru jólin á næsta leiti .
Mörg okkar gera eitt og annað í tilefni jólanna .
Sum þrífa eldhússkápana , önnur skreyta og enn önnur búa eitthvað til svo aðrir geti notið .
Þegar líður á desembermánuð eru mörg okkar oft spurð að því hvort við séum búin að öllu .
Sjálf hef ég hingað til ekki alveg vitað hvernig ég á að svara þeirri spurningu .
Ég hef hins vegar lengi vitað að mér eldri konur eru viskubrunnur og meðal annars vegna þeirra nýt ég alls þess sem ég nýt í dag .
Ef það væri ekki fyrir formæður mínar má gera ráð fyrir að margt í menningu okkar hefði glatast .
Það voru þær sem ólu upp börn , sögðu þeim sögur og kvæði sem við teljum til helstu gersema okkar í dag .
Þessar sögur og kvæði hafa orðið yngra fólki endalaus uppspretta nýrra hugmynda og listaverka .
Þannig má segja að formæður okkar hafi veitt okkur ótæmandi brunn nýrra hugmynda með því að færa þekkingu frá einni kynslóð til annarrar .
En það eru ekki bara formæður okkar aftan úr grárri fortíð sem veita okkur innblástur .
Nýlega gaf tónlistarkonan Lay Low út geisladisk þar sem hún hefur samið lög við ljóð íslenskra kvenna .
Þannig hefur hún nýtt tungumálið , orð kvennanna , til frjórrar sköpunar .
Svona getur máttur tungumálsins verið mikill og innblásinn .
Og svona getur ein kona kveikt í annarri konu með frábærri útkomu .
Um daginn var ég svo heppin að fá að hitta merkilega konu á níræðisaldri .
Konan heitir Berit Ås og er norsk baráttukona .
Hún hefur tekið virkan þátt í norskum stjórnmálum og barist fyrir réttindum kvenna .
Þegar við unga fólkið spurðum hvaða ráð hún gæti gefið okkur í baráttunni fyrir betri heimi hvatti hún okkur til að gefa okkur öll í baráttuna .
Til þess að gera það þyrftum við að hugsa , tala saman og framkvæma .
Berit taldi að til að ná því markmiði gætum við ekki látið húsverkin halda fyrir okkur vöku eða taka frá okkur dýrmæta orku .
Til að hugsa þurfum við á tungumálinu að halda .
Til að tala saman þurfum við á tungumálinu að halda .
Til að koma hugsun í framkvæmd þurfum við að móta hugsunina og til þess er tungumálið gott tæki .
Og til að hugsun okkar sé skýr er gott að vera ekki úrvinda eftir klósettþrif .
Sjálf er ég sannfærð um að heimurinn yrði betri ef fólk vandaði sig meira þegar það notar tungumálið .
Að það gerði sér grein fyrir því að tungumálið hefur áhrif , bæði til góðs og ills .
Því miður er enn nokkuð langt í land að öll geri sér skýra grein fyrir þessum áhrifamætti tungumálsins og ég er sannfærð um að orku minni , hugsun og framkvæmd er vel varið í að skrifa þennan pistil og mun því halda baráttunni ótrauð áfram .
Spurningunni hvort ég sé búin að öllu verður því svarað neitandi , þá væri heimurinn líka fullkominn og engin úldin viðhorf í garð kvenna fyndust neins staðar .
Hvað með þig ? Ert þú búin að öllu ? 