Þjóðverjar eru nákvæmir menn og rannsaka allt milli himins og jarðar .
Þýskir vísindamenn hafa rannsakað jólin meira og betur en flestir aðrir , enda má segja að Þjóðverjar hafi " fundið upp " jólin eins og við höldum þau í dag .
Meðal niðurstaðna þýsku vísindamannanna var að um 80% aðspurðra mundu ekki hvað þeir höfðu fengið í jólagjöf á liðnum jólum .
Niðurstöðunnar urðu enn dapurlegri þegar spurt var hver hefði gefið hverja gjöf , yfir 90% aðspurðra mundu það ekki .
Það sem verra var , hátt í 50% aðspurðra höfðu lítil sem engin not fyrir flestar jólagjafirnar sem þeir höfðu fengið .
Þá kom í ljós í rannsókn þessari að flestir gáfu svipað dýra gjöf og þeir fengu , kostaði gjöfin 100 evrur þá gaf viðkomandi til baka gjöf sem einnig kostaði um 100 evrur .
Í æsku minni voru gefnar nytsamar gjafir , oft föt en stundum þó leikföng , það var þó sjaldnar .
Ég minnist þess að ein jólin fékk móðir mín Hoover ryksugu í jólagjöf og var alsæl .
Nú dytti engum eiginmanni að gefa konu sinni ryksugu í jólagjöf .
Það má segja að fatnaður sé nytsöm jólagjöf en þá er afar mikilvægt að góðar upplýsingar séu fyrir hendi um fatasmekk þess sem gjöfina á að fá .
Fyrir nokkru var fjallað um í sjónvarpinu fatagjafir til Rauðakrossins .
Í fréttinni kom fram flest öll fötin voru lítið sem ekkert notuð og nokkuð var um að alveg ný föt bærust söfnuninni .
Hátt í 5000 Íslendingar hafa brugðið sér til Boston fyrir þessi jól til að skemmta sér og auðvitað að versla .
Tollurinn á Keflavíkurflugvelli segir að mestur hluti þess varnings sem keyptur er í Boston sé fatnaður .
Hvað skyldu mörg prósent af þessum fatnaði enda í fatagámum Rauðakrossins ? Það felst sem sagt talsverð áhætta í því að gefa tískuvarning í jólagjöf , öruggast er að gefa náttföt , nærföt og sokka en það þykir nú ekki smart í dag .
Eftir á að hyggja hefur maður alltaf not fyrir nærföt .
Stundum gefa ungir karlmenn elskunni sinni falleg nærföt , en í þeim efnum verður þó að fara varlega , nærfötin mega ekki vera of djörf , allavega ef öll fjölskyldan , þar á meðal amma , er saman komin við jólatréð þegar pakkarnir eru teknir upp .
En skyldi þetta ekkert hafa breyst í kreppuni ? Gefur fólk ekki núna frekar nytsamar jólagjafir ? Að sögn kaupmanna virðist svo ekki vera , við erum að því leyti lík Þjóðverjum sem gefa hver öðrum mjög svipaðar gjafir jól eftir jól .
Í Frakklandi og raunar víða tíðkast að gefa flösku af víni eða matvöru í jólagjöf , oft eitthvað ljúffengt sem viðkomandi hefur gert sjálfur , paté , konfekt eða sultu .
Matvæli eru svo sannarlega nytsamar jólagjafir .
Ég veit um nokkra veiðimenn sem gefa villibráð og skyld matvæli í jólagjafir , reyktan og grafinn lax , heitreykta gæsabringu eða grafinn hreindýravöðva .
Þetta eru vinsælar jólagjafir og nytsamar .
Auðvitað má gefa ýmis önnur matvæli í jólagjöf og skemmtilegast er auðvitað þá að gefa eitthvað sem maður hefur gert sjálfur .
Á síðum Morgunblaðsins mátti lesa fyrir nokkrum dögum að jólagjöfin í ár væri spjaldtölva , það getur svo sem verið en varla eru það margir sem gefa svo dýrar jólagjafir .
Jólagjöfin í ár er hér á landi og víðast hvar annarstaðar í hinum vestræna heimi tæki til afþreyingar , tölvuleikir , myndavélar , gsm símar og ýmiss annar rafrænn varningur .
En ein er sú gjöf sem aldrei bregst , er nytsöm og veitir afþreyingu og það er bókin .
Það hefur lengi verið siður að gefa bækur í jólagjafir hér á landi , það er góður siður sem við skulum halda í heiðri .
Látum bókina vera jólagjöfina ár .
