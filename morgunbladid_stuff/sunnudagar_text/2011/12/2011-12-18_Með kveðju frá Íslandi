Það hefur verið ótrúleg gróska í hönnun hérlendis að undanförnu og ætti enginn að fara í jólaköttinn í ár .
Hérna eru teknar fyrir flíkur sem hlýja og fegra , hlutir sem ilma og gripir sem prýða .
Hlutirnir eru fjölbreyttir en allt er þetta alíslensk hönnun .
Inga Rún Sigurðardóttir ingarun@mbl.is Klukkuleg kanína Þessi bleika kanína er mikil híbýlaprýði fyrir stóra sem smáa en hún er úr smiðju hönnunarteymisins Stáss , sem gerir líka klukku í formi svans , ef það skyldi hugnast einhverjum betur .
Klukkurnar , sem eru úr pólýhúðuðu áli , fást í mörgum litum og kosta á bilinu 10.900-12.900 kr. og eru m.a. til sölu í Netagerðinni við Nýlendugötu .
Lífgað upp á hvítu skyrtuna Go with Jan er merki hönnuðarins Guðjóns Tryggvasonar og er áherslan á fylgihluti .
Litríku þverslaufurnar úr smiðju hans eru tilvaldar til að ljá hvítu skyrtunni nýtt og spennandi líf .
Nafnið Go with Jan er leikur að orðum en íslenska nafnið Guðjón reynist oftar en ekki tungubrjótur þeim sem ekki hafa íslensku að móðurmáli .
Línurnar frá Go with Jan hafa innihaldið meðal annars hanska , töskur , veski , sokka , þverslaufur og hálsklúta .
Að öllu jöfnu er aðeins takmarkað upplag gert af hverjum hlut .
Þessi fallega slaufa fæst í Kiosk við Laugaveg og kostar 6.500 kr. Allt í hnút Ragnheiður Ösp Sigurðardóttir er hönnuður skemmtilegra púða sem allir eru byggðir á hnútaforminu og kallast Notknot .
Í púðunum er leikið með hlutfall og áferð hnútsins .
Hann er stækkaður til muna og hnýttur úr fylltum ullarhólkum sem gera hann mjúkan og hlýlegan .
Notknot er vélprjónaður úr íslensku einbandi .
Þessi fæst á Birkiland.com og kostar 19.900 kr. Fágaður ilmur í fallegum flöskum Listakonan Andrea Maack kynnir nú tvo nýja ilmi , Silk og Dark .
Eins og fyrri ilmir hennar eru þeir byggðir á teikningum , sem hafa verið túlkaðar í ilm .
Þetta er fágaður ilmur í fallegum flöskum .
Ilmvötnin eru nú komin í dreifingu til 60 landa en á Íslandi fást þau í Sparki við Klapparstíg .
Glasið er 50 ml .
og kostar 12.900 kr. Spagettí hesthúsað " Ég gæti borðað heilan hest " er spagettímælitæki hannað af Stefáni Pétri Sólveigarsyni .
Það er algjör óþarfi að sjóða of mikið spagettí í kvöldmatinn og ennþá skemmtilegra að mæla það með svona gamansömu tæki , sem hleypir lífi í hversdaginn .
Þeir allra svöngustu , eða öll fjölskyldan samankomin , geta síðan borðað heilan hest .
Kvenlegt og klæðilegt Sonja Bent hefur getið sér gott orð sem hönnuður prjónaflíkna á konur og menn .
Hér má sjá stutta slaufupeysu frá henni sem er bæði kvenleg og klæðileg í sniðinu .
Hún er úr 100% merinoull og kostar 33.000 krónur .
Fæst í Kirsuberjatrénu við Vesturgötu .
Ljós með fortíðarþrá DEMO-loftljósið er hönnun Dagnýjar Elsu Einarsdóttur og Magnúsar Ólafssonar og sækir innblástur til sjötta og sjöunda áratugar síðustu aldar .
Það er fáanlegt í ýmsum litum en einnig ólitað .
Efniviðurinn er furugrind , furuspónn og messinghringir en perufesting er úr málmi .
Perustæðið er hefðbundið og því úr harðplasti og fyrir hámark 60 vatta peru .
Snúran er tauklædd og fáanleg í mörgum litum , bæði einföld eða vafin .
DEMO-loftljósið er handgert ef frá er talin hefðbundin vélavinna og fæst í Epal .
Ævintýralegir snagar Hár úr hala er samstarfsverkefni Ólafs Þórs Erlendssonar húsgagna- og innanhússarkitekts og Sylvíu Kristjánsdóttur grafísks hönnuðar .
Þau sækja innblástur í sögur , vísur og ævintýri en nú hafa þau hannað snagarekka úr áli sem heita Hani , krummi , hundur , svín og Hestur , mús , tittlingur .
Snagarnir , sem fást í þremur litum , eru myndræn tilvitnun í hina gömlu , góðu vísu um þessi dýr .
Snagarnir fást í Epal og kostar Hani , krummi , hundur svín 12.900 kr. og Hestur , mús , tittlingur 11.600 kr. Léttleikandi skuggaverur Þessi léttleikandi silkichiffon-kjóll er úr smiðju Shadow Creatures .
Hann er úr þremur lögum af silki , sem eru í þremur ólíkum bleikum litatónum .
Gaman er að segja frá því að Unnur og Emilía sem lentu í topp þrjú í Dans , dans , dans klæddust einmitt hönnun Shadow Creatures .
Hann kostar 54.900 krónur og er til sölu í Kiosk .
Viðrar vel til veiði Haustlína Kormáks & Skjaldar 2011 samanstendur af vestum , buxum , jökkum , prjónavestum og handhnýttum ullarslaufum .
Bresk ull og bómull , íslensk ull og íslenskt lambaleður , sem sútað er af sútunarverksmiðjunni á Sauðárkróki , eru efnin sem notast er við en línan er framleidd á Íslandi af Lillý Alettu klæðskera .
Í rannsóknarvinnunni var skotveiðifatnaður skoðaður og ákveðin gróf veiðistemmning er yfir línunni , þó svo að hún sé færð úr veiðifatnaði yfir í fínni fatnað .
Fötin eru aðsniðin , línurnar skarpar .
Yfirhönnuður Kormáks & Skjaldar er Guðmundur Jörundsson .
Vestin eru á 25.500 kr. , buxurnar á 25.500 kr. , jakkarnir á 98.000 kr. og slaufurnar á 6.900 kr. Hlýjar kveðjur frá Geysi Það er sérstaklega gaman að sækja verslunina Geysi við Skólavörðustíg heim .
Innréttingarnar eru fallegar og gripirnir sem eru til sölu í versluninni jafnan vandlega valdir .
Sláin Arna er ný flík í tískulínu Geysis og er mjög íslensk í sér eins og svo margt annað frá Geysi en mynstrið er að finna í fornum íslenskum handritum .
Það er ekki amalegt að skella þér í þessa yfir jólakjólinn .
Geysir er líka með skemmtilega verslun í Haukadal .
Verðið á slánni er 29.800 kr. Sláðu um þig Fatahönnuðurinn Rebekka Jónsdóttir er hönnuðurinn á bak við fatamerkið REY sem stofnað var árið 2010 .
Slár hafa verið vinsælar að undanförnu og er þessi sérstaklega falleg .
Hún er úr ull , kemur í einni stærð en þremur litum ; camel , gráum og svörtum .
Kostar 55.900 og fæst m.a. í Kiosk við Laugaveg .
Heklað hálsmen Þetta fallega heklaða hálsmen er frá Dýrindi sem er hugarfóstur Elínar Hrundar Þorgeirsdóttur .
Hugmyndin að skartgripunum hennar er meðal annars sótt til gömlu netakúlnanna sem voru til skrauts á heimili ömmu hennar og afa í Reykjavík .
Skartgripirnir eru allir handgerðir .
Hálsmenið kostar 15.900 krónur og er til sölu beint frá hönnuðinum , elinhrund@this.is .
