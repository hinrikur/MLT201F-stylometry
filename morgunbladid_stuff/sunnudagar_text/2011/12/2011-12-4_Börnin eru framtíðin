Halldóra Geirharðsdóttir leikkona fór í heimsókn til Haítí fyrr á þessu ári á vegum UNICEF , Barnahjálpar Sameinuðu þjóðanna , en harður jarðskjálfti varð þar í janúar 2010 og innviðir samfélagsins hrundu .
Í fyrra heimsótti Halldóra svo Úganda á vegum sömu samtaka .
Innslög úr heimsókn Halldóru til Haítí verða sýnd í söfnunar- og skemmtiþætti á Stöð 2 hinn 9. desember , á degi rauða nefsins .
Þar verður safnað fé í þágu bágstaddra barna og landsmenn hvattir til að gerast heimsforeldrar .
" Ég held að það bærist löngun í okkur flestum til að verða að einhverju gagni í hinu stóra samhengi hlutanna og skilja eitthvað eftir sem gerir heiminn betri , " segir Halldóra um sjálfboðastarf sitt fyrir UNICEF .
" Ég hafði eitt sinn farið á skrifstofu UNICEF og boðið fram krafta mína en þá voru engin verkefni sem hentuðu .
Þegar ég vann svo að sýningunni Jesú litli í Borgarleikhúsinu ásamt félögum mínum fórum við að hugsa um barnið og það að hvert einasta barn sem fæðist er frelsari fyrir alla aðstandendur þess og skapar um leið möguleika fyrir heiminn til að verða betri .
Með fæðingu barns kemur inn í heiminn hrein og auðmjúk manneskja sem á allt hið besta skilið .
Á degi rauða nefsins fyrir þremur árum var sýnt atriði úr Jesú litla og þá ítrekaði ég vilja minn til að leggja UNICEF lið .
Sagði að ef þau gætu nýtt krafta mína þá hefði ég áhuga á að verða að liði .
Það var áhugi og ég fór til Úganda í fyrra og til Haítí fyrr á þessu ári .
" Hvernig er hægt að lifa svona ? Hvernig var að koma til Úganda ? " Ferðin til Úganda sló mig fullkomlega út af laginu .
Ég hafði aldrei áður stigið inn í svona hræðilegar aðstæður .
Ég hafði aldrei hitt fólk sem var að koma út úr stríðsátökum .
Í 20 ár geisaði stríð í Norður-Úganda og samfélagið er brotið eftir átökin .
Þó svo að fólk væri komið úr flóttamannabúðum beið þess jafnvel meira vonleysi fyrir utan þær en innan .
Við að búa í langan tíma við þær óeðlilegu aðstæður sem líf í flóttamannabúðum er var þetta fólk búið að glata hæfileikanum til að bjarga sér .
Það hafði verið í flóttamannabúðum í allt að 20 ár og kunni ekki lengur að rækta landið sitt , þeir sem höfðu kunnað það voru dánir .
Ég hitti konu sem fór að heiman klukkan sjö á morgnana og kom heim klukkan sex og eldaði þá fyrir börnin sín fjögur .
Hún átti tveggja ára tvíbura , fimm ára stelpu og sjö ára stelpu og þau voru ein allan daginn .
Ég , sem á fimm og átta ára gamla krakka og er með mörg lítil börn í kringum mig , horfði í augun á þessari 26 ára gömlu konu og hugsaði : Hvernig er hægt að lifa svona ? Ég skynjaði enga von fyrir hana en börnin hennar eiga hins vegar von .
Þarna lærði ég að hjálparstarf byggist ekki upp á skyndilausnum heldur er það ástundun .
Börnin eru vonin og það er hægt að skapa þeim betri framtíð með því að sjá til þess að þau komist í skóla og læri að lesa .
Þannig er hægt að stuðla að breyttum hugsunarhætti sem skilar sér meðal annars í því að þau gera sér grein fyrir því að það er ekki sjálfsagt að eignast átta börn eins og foreldrar þeirra .
Einn lykillinn að því að komast út úr fátækt er að vera ekki með fullt hús af börnum .
Í Úganda lærði ég á mjög sársaukafullan hátt hverjar afleiðingar stríðs eru og að við megum ekki gefast upp .
Ég lít svo á að mér sem einstaklingi beri skylda til að vera heimsforeldri , hugsa í stóru samhengi og miða hjálp mína ekki bara við eitt ár eða eitt áfall .
Þetta eigum við að gera , við sem erum svo rík að búa að góðri menntun og læknisþjónustu .
Við búum við ótrúlega góðar aðstæður miðað við meirihluta heimsbyggðarinnar .
" Lítil saga en samt svo stór Svo fórstu til Haítí .
Var það eins erfitt ? " Nei , það var ekki eins erfitt fyrir mig persónulega af því að ég var betur undirbúin .
Í Haíti skynjaði ég að þrátt fyrir aðstæður getur manneskjan verið hamingjusöm .
Stéttaskiptingin í Haítí er gríðarlega mikil og þar er 50 prósent ólæsi .
Þar er vellauðug yfirstétt , fámenn millistétt og stærstu þjóðfélagshóparnir eru fátækir og allslausir .
Það sem snerti hjarta mitt mjög mikið og hreyfði við mér var að hitta konur á mínum aldri eða aðeins yngri sem eiga fjölda barna en hafa ekki möguleika á að koma þeim til læknis af því þær búa á afskekktum stað uppi í fjöllum .
Ég heimsótti þannig stað en mánuði fyrr hafði í fyrsta sinn verið komið þar upp heilsugæslustöð á vegum UNICEF .
Þangað komu konur með börn sem voru þegar of sköðuð til að hægt væri að lækna þau að fullu .
Ef barn verður fyrir alvarlegri vannæringu fyrir tveggja ára aldur er svo erfitt að bæta það tjón .
Ég sá mörg slík börn .
Það er svo sorglega mikill óþarfi að búið sé að taka svo háan toll af lífi þessara barna á fyrstu tveimur árunum því það er tiltölulega einfalt og ódýrt að grípa inn í .
Þess vegna er svo mikilvægt að sem flestir leggi UNICEF lið og að við náum til barnanna sem allra fyrst .
Ég sá tveggja ára gamla stúlku , Róbertu , sem var álíka stór og fjögurra til fimm mánaða gamalt barn á Íslandi .
Hún var ekki enn búin að læra að ganga því hún hafði ekki nægan kraft í líkamanum til þess .
Móðir hennar er sterk kona sem var búin að gera allt sem hún gat fyrir dóttur sína .
Þetta var í fyrsta sinn sem hún komst með hana til lækna og hjúkrunarfólks .
Túlkurinn minn var ótrúlega duglegur og klár strákur , 24 ára gamall .
Hann kemur úr fátækri fjölskyldu og hafði ungur gert sér grein fyrir því að menntun væri lykillinn að framtíðinni .
Hann hafði einsett sér að læra tungumál , barist fyrir því markmiði og var núna farinn að vinna sem túlkur og sjá fyrir fjölskyldu sinni , þrátt fyrir að hafa misst móður sína ungur .
Hann kostar meðal annars systur sína til náms .
Þegar jarðskjálftinn brast á var hann að kveðja mann sem hann hafði verið að kenna ensku , tók í höndina á honum og hélt fyrst að maðurinn skylfi svona mikið .
Eftir hálfa mínútu varð myrkvað , gríðarlega mikið ryk hafði þyrlast upp og hann sá lítið sem ekkert .
Hann hljóp í þrjár klukkustundir til að komast í sinn borgarhluta og fann fjölskyldu sína en heimili hennar hafði hrunið .
Þau héldu til búða þar sem saman hafði safnast forríkt fólk og fátækt fólk , glæpamenn og sakleysingjar .
Öllu ægði saman og allir voru skelfingu lostnir .
" Ég hef aldrei verið svona hræddur , " sagði hann mér og hélt áfram : " Daginn eftir heyrði ég einhvern segja orðið " tsunami " og hélt að það væri að koma flóðbylgja yfir okkur .
Ég tók ömmu mína í fangið og systir mín tók tvö litlu börnin sín og við hlupum af stað í átt til fjalla .
Við stoppuðum ekki fyrr en við sólsetur .
Þá settumst við niður þar sem við vorum komin og sofnuðum .
" Þetta er lítil saga en samt svo stór .
" Mikilvægt björgunarnet Hvaða hlutverk hafðir þú í þessum ferðum til Úganda og Haítí ? " Ég er ekki starfsmaður UNICEF heldur sjálfboðaliði .
Mitt hlutverk var að koma á staðinn og tala við fólkið , flottar manneskjur , sem eru að kljást við ótrúlegar lífsaðstæður .
Ég skynjaði sársauka þessa fólks og mitt er að segja frá honum .
Í ferðinni voru tekin upp innslög fyrir dag rauða nefsins og þar eru dregnar upp einfaldar og skýrar myndir þannig að áhorfendur eigi auðvelt með að skilja alvöru málsins og skynja hversu áríðandi er að koma til hjálpar .
UNICEF er skrifstofa með starfsfólki sem hefur yfirsýn en við sem erum heimsforeldrar og styrkjum samtökin mánaðarlega erum mikilvægt björgunarnet .
Það að vera heimsforeldri er yfirlýsing fyrir sálina , stjórnarskrá fyrir sjálfan sig : Ég vil taka þátt í að breyta heiminum .
Nýfætt barn er alltaf lítill engill sem kemur í heiminn .
Ekkert barn á sök á þeim aðstæðum sem það fæðist inn í og á ekki að þurfa að líða fyrir þær .
UNICEF eru algjörlega ópólitísk samtök sem lesa aðstæður hverju sinni og segja : Hér þurfum við að koma börnum til hjálpar .
Það er áríðandi að koma inn í líf barna á fyrstu tveimur árunum til að geta bólusett þau og komið í veg fyrir vannæringu svo þau eigi möguleika á að verða heilbrigðir einstaklingar .
Ef það tekst þá er næsta skref að gefa þeim kost á menntun svo þau geti skapað sér eigin aðstæður og þá getum við smátt og smátt stigið í burtu .
Börnin verða fullorðin , þau eru framtíðin , og verða læknar , kennarar og stjórnmálamenn .
" Það hlýtur að hafa breytt þér að hafa fengið að koma til þessara landa og séð svo mikla eymd ? " Algjörlega .
Í fyrra þegar ég kom til Úganda var ég slegin út af laginu við að komast í nánd við svo mikinn sársauka , gefa mig að honum og stíga til hans .
Um leið vaknaði gamall sársauki sem ég hafði geymt djúpt inni í mér og ekki unnið úr áður .
Þegar ég kom heim beið mín risastórt verkefni við að taka á þeim sársauka .
" Hvað gerðirðu ? " Ég fór í þerapíu .
Ég lenti í höndunum á góðu fólki og er að vinna úr mínum málum og skil margt betur en áður .
Ég er líka hæfari til að fara núna á staði eins og Haítí og rugla ekki saman minni sorg og sorg þeirra sem ég hitti þar .
" Verðurðu áfram í starfi fyrir UNICEF ? " Hjarta mitt slær þarna .
Það er svo auðvelt að aðstoða UNICEF af því að börn eiga skilið allt það besta .
Börnin eru framtíðin .
" Hvert einasta barn er Jesúbarn Nú nálgast jólin .
Hvaða viðhorf hefurðu til þeirra ? " Þegar ég og félagar mínir bjuggum til sýninguna Jesú litli spurðum við okkur að því fyrir hvað jólin standa .
Ég náði að búa til heimsmynd fyrir mig sem gerir jólin að enn dýrmætari tíma en nokkru sinni áður .
Hún er þessi : Jólin eru hátíð hvers einasta barns sem fæðist , hvert einasta barn er Jesúbarn því hvert einasta barn er tækifæri fyrir okkur til að vera góð og gefa af okkur og láta ljós barnsins komast inn í okkur og láta ljós okkar skína á barnið .
Ég skildi líka gjafirnar á nýjan hátt .
Vitringarnir færðu Jesúbarninu gjafir og gjafir eru tækifæri okkar til að þakka börnunum fyrir að hafa komið inn í líf okkar .
Með þeim erum við að segja : Takk fyrir að breyta lífi mínu .
Takk fyrir að gefa mér tækifæri til að verða betri manneskja .
Við erum umbúðalaus gagnvart börnunum okkar .
Það er enginn sem fær að sjá okkur eins grímulaus og þau .
Við mætum sjálfum okkur í samskiptum við börnin .
Þess vegna er hvert einasta barn frelsari .
" 