Fyrir skömmu var ég í þriggja vikna skoðunarferðalagi í Evrópu , áfangastaðirnir : París , Berlín , Dresden og Kaupmannahöfn .
Náði loks að komast á hina árlegu FIAC-listakaupstefnu eftir að hafa verið á leiðinni frá því fyrir hrun , hægara sagt en gert fyrir listamenn útkjálkans að halda utan þegar ferðakostnaðurinn , heila skotsilfrið , er sótt í eigin vasa .
Bragi Ásgeirsson bragi_asgeirsson@msn.com Tilgangurinn var auðvitað sem fyrrum , að mynnast við heimslistina , jafnframt leitast við eftir bestu getu að opna málaranum dóttur minni sem flestar dyr þekkingar , í því skyni að forða henni frá því að daga uppi í fámenninu .
Víkka sjóndeildarhringinn og gera hana sem óháðasta íslenzkum kontóristum og bendiprikum í sagnfræðinni .
Fátt er að mínu mati mikilvægara nú um stundir en að yngri kynslóðir leggi land undir fót líkt og norrænir gerðu á öldum áður , kynni sér list og mannlíf af sjón og raun , treysti síður þröngum kennisetningum í skólum og utan þeirra , víkki sjónsviðið til allra átta , auki sjálfstæði sitt um leið .
Möguleikarnir hundraðfalt meiri nú en þá er listamenn urðu að treysta á farartæki postulanna , þræddu þó alla Evrópu á leið sinni til Rómar .
Ekki nóg að hlusta á fyrirlestra , rýna í tölvur eða skoða listaverkabækur og tímarit , hér gildir nefnilega engan veginn að þefa af réttunum heldur að læsa tönnunum í þá , í þessu tilviki vitsmunina .
Andlegum bragðlaukum var fljótlega ríkulega umbunað í París , þótt ég þykist hafa séð hrifmeiri FIAC-kaupstefnur , hins vegar er áhugi fólks ekki á undanhaldi .
Biðröðin löng fyrir opnun um morguninn og var enn til staðar er við örþreytt héldum á vit betra lofts , hvíldar og hressingar .
Manngrúi innan dyra og fólki hleypt inn í hollum , en ekki spái ég í það hve stóran hlut risavaxinnar kaupstefnunnar hinir síðustu í biðröðinni hafi náð að skoða , hefðu vísast þurft hlaupahjól til að fá nasasjón af henni allri .
Málverkið mál málanna Grand Palais , Stóra höllin , var vettvangurinn líkt og fyrrum , eftir margra ára endurnýjun innan dyra enda ekki vanþörf á , höllin byggð í tilefni heimssýningarinnar 1900 .
Líkt og Eiffel-turninn , sem enn stendur þakkað veri framvindu fjarskiptatækninnar , en þar kom hann óvænt að miklum og góðum notum .
Eins og einhverjir hljóta að vita er málverkið mál málanna um þessar mundir , fagurfræðin aftur í forgrunni sem maður varð meira en vel var við , en mikið þóttu mér málarar sjötta áratugarins , til að mynda brautryðjendur eins og Atlan , Nicolas de Stael , Serge Poliakoff , Soulages o.fl. að stórum hluta heilli sannari og jarðbundnari nýrri tíma abstraktmálurum .
Í annarri álmu hallarinnar var nýopnuð yfirgripsmikil risasýning " Matisse , Cézanne , Picasso " , tileinkuð ævintýrinu af Stein-systkinunum Leo og Gertrude ( L ' aventure des Stein ) , hinum miklu áhrifavöldum á listlífið í París í upphafi og langt framan af fyrri öld .
Koma þeirra frá nýja heiminum var sem vítamínsprauta á framvindu núlista og þau föluðust einkum eftir málverkum ofannefndra , sem ennþá voru á byrjunarreit að Cézanne undanskildum .
Gertrude , sem var rithöfundur og listrýnir kom til Parísar 1903 og fljótlega varð heimili hennar áhrifamikill samkomustaður myndlistarmanna líkt og Matisse og Picasso ásamt rithöfundum eins og Hemingway og Scott Fitzgerald .
Margur þekkir ljóðlínu hennar " rós er rós er rós " , jafnvel án þess að vita eftir hvern hún er .
Systkinin töldust ekki til þess hóps vellauðugra Ameríkana sem gerðu sér ferð til heimsborgarinnar til þess að kaupa listaverk til að skreyta hýbíli sín vestra , heldur veggi 27 Rue de Fleurus í París , hvar Leo og Gertrude höfðu lengi samastað .
Og árið 1904 kom Michael bróðir þeirra með Söru konu sinni og fluttu þau inn íbúð í næsta nágrenni , nánar tiltekið Rue de Fleurs 2 .
Öll voru þau bergnumin af París , Leo dýrkaði Cézanne sem enn var lítt þekktur , einnig Bonnard , Degas , van Gogh og Manet , en Gertude Matisse og Picasso , sömuleiðis þá fyrrnefndu ásamt Gauguin og Manguin , Michel og Sara deildu aðdáun hinna á Matisse og Sara sem var einkum uppnumin af verkum hans studdi við bakið á honum og reyndist " primus motor " um stofnun Akademi Matisse .
Gott dæmi um óeigingjarnt brautryðjendastarf systkinanna að á hinni miklu og tímamótandi sýningu " The Armory Show " í New York 1913 þá þessir listamenn voru kynntir í fyrsta sinn vestra , seldist ekki eitt einasta verk eftir þá , nú milljarðavirði ! Hlotnaðist bara þriðja sætið Auðvitað var hið nýreista safn í nágrenni Eiffel-turnsins sem hefur með að gera listsköpun innbyggja fjarlægra og frumstæðra þjóða " Museo quai Branly " ofarlega á óskalistanum .
Hannað yst og innst af Jean Nouvel , einum alfrægasta arkitekt heims um þessar mundir , sem rakað hefur til sín verðlaunum og viðurkenningum .
Þeim sama og hlotnuðust einungis þriðju verðlaun í samkeppni um tónlistarhús í Reykjavík , tillaga hans var að áliti mínu og fleiri lærdómsríkust , frumlegust og hrifmest allra .
Ekki urðum við feðgin né tveir synir dóttur minnar fyrir vonbrigðum , dvöldumst þar heilan dag og héldum sæl og uppnumin á brott .
Stöðugur straumur fólks var inn á safnið en fjarri því eins mikill og á hina viðburðina enda nokkur ár frá því það var opnað .
Daginn þann var dimmt síðdegi með skúrum , en samt var löng biðröð við Eiffel-turninn , en ekkert gat hindrað drengina að leggja í hann með móður sinni .
Sáu skiljanlega lítið og er þeir komu á jafnsléttu aftur gafst gott tækifæri fyrir mig , sem hafði beðið blautur í hryssingnum , að forvitnast hjá hinum yngri hvernig það hefði verið að virða fyrir sér rassana á mannfólkinu svona hátt uppi ! Hafi verið þröng á þingi á FIAC , gat ég rétt fikrað mig áfram á Stein-sýningunni slíkur var manngrúinn , og ég sem var þá einn þurfti iðulega að teygja álkuna til að greina listaverkin .
Sem betur fer þekkti ég allnokkur frá fyrri kynnum en það sem kom mér mest á óvart var hve margir bógar myndlistarinnar höfðu málað , mótað eða teiknað Gertrude , því yfirleitt sér maður einungis hið fræga málverk Picassos í bókum og tímaritum .
Gott dæmi um gloppu í listasögunni .
Einhvern tíma hafði verið gerð kvikmynd um hana þá hún var á besta aldri , þar sem hún var að lesa upp úr bókum sínum , og sýnd á myndskjá í afmörkuðu rými og var góð viðbót .
Systkinin þykja hafa verið afar fundvís á lykilverk þremenninganna og á ljósmyndum frá heimilum þeirra .
Í hinni viðamiklu og skilvirku sýningarskrá , 456 síður í stóru broti , má sjá að veggir voru þaktir listaverkum , jafnvel frá gólfi upp í rjáfur , eru án nokkurs vafa ótal milljarða virði í dag .
Tveir slíkir doðrantar hefðu getað brugðið upp mun altækari og skemmtilegri heildarmynd af íslenzkri myndlist en öll fimm bindi hinnar nýútkomnu listasögu , sem allir tala um þótt fæstir þori að fara í saumana á henni opinberlega , sem eru íslenskum myndlistarmönnum og þeim sem kenna sig við listfræði afar vafasöm meðmæli .
Rétt er að geta þess hér að sýningin verður sett upp í Metropolitan-safninu í New York 22. febrúar og stendur þar til 3. júní 2012 , kemur annars frá listasafninu í San Francisco og er þannig risavaxið samvinnuverkefni .
Þjóðlistasaga þarf að vera gegnsæ Þjóðlistasaga þarf að vera forvitnileg og gegnsæ , síst af öllu skal gengið út frá einhverju þema , eða að staðfesta skoðanir fullyrðingar og framtíðarspár þröngs listhóps , læða að misvísandi áróðri , hún skal öllu frekar einkennast af víðsýni , auðmýkt , virðingu og ást á viðfanginu .
En hér er ekki gengið út frá því að rétt skuli vera rétt öllu frekar geðþótta þeirra sem í hlut áttu , einkum ritstjórans annars vegar og bróður hans hins vegar sem mun bera höfuðábyrgð á síðasta bindinu sem er viðamest ( ! ) og hefur aðallega með einn anga handstýrðrar samtímalistar að gera .
Þar jafnvel kynntar listspírur sem ekki hafa að baki neina eiginlega sögu , nema að tengjast skoðunum skrifara , sumir jafnvel blautir bak við bæði eyrun .
Mjög trúlega þættu slík vinnubrögð víðast hvar afar klén að ekki sé fastar að orði kveðið .
Einnig vegna þess að í fyrri bindum eru mönnum jafnvel gerðar upp skoðanir , svona til að þeir falli undir gefin stefnumörk .
Öðrum úthýst sem hafa vissulega verið vel virkir á íslenzkum vettvangi , hins vegar þarf að troða að æviferli manns sem hvorki hefur lifað né hrærst í íslenzku listumhverfi frá því hann hélt utan til náms fyrir nær sextíu árum og til þess þarf heilar 60 síður ! Hvað mig snertir , sem hef í meira en hálfa öld verið virkur á heimaslóðum , eru verk mín á einu tímaskeiði sögð beina augum manna að neysluþjóðfélaginu sem er bull , hér var einfaldlega verið að lyfta fátæklegum hlutum á fagurfræðilegan stall og stuðst við grundvallarlögmál myndlistarinnar .
Þá kannast ég ekki við nein bein áhrif frá Vasarely og Mortensen sem ber vott um takmarkaða yfirsýn viðkomandi .
Ennfremur mundi ég mun frekar nefna Man Ray sem áhrifavald en Joseph Cornell , þótt hugmyndaheimur okkar kunni að rekast á .
Áhrifin komu úr fleiri áttum og frekar París og Ítalíu en Bandaríkjunum .
Tel mig fyrst og fremst evrópskan listamann og þangað hef ég sótt allan minn menntunargrunn .
Og hvað val á myndum af verkum mínum snertir álít ég hvítu myndina " Vetur " frá 1964 , sem Þorvaldur Skúlason gekkst fyrir að safnið keypti og úlfaþyt vakti , til mikilvægs lykilverks á ferli mínum , og ekki síður " Frúna ófeimnu " frá 1974 .
Einu áhrifin frá Jóhanni Eyfells þau að ég fór að blanda ull í olíulitinn en gerði það á allt annan hátt til að móta efnislega dýpt , hins vegar var hann mikilvægur samherji framúrstefnuviðhorfa í upphafi sjöunda áratugarins .
Annars er tilefni til að rannsaka nánar þróunina fram yfir miðbik sjöunda áratugarins því hér virðist hópurinn ekki hafa unnið vinnuna sína .
Regnhlíf og saumavél hittast Hvað " Frúna ófeimnu " snertir er tilefni að vísa til vel skrifaðs og upplýsandi pistils Björns Th. Björnssonar frá því um miðjan tíunda áratug síðustu aldar og skarar þetta tímaskeið listar minnar : " Það er fagurt " skrifaði franska skáldið Isidore Ducasse " eins og þegar regnhlíf og saumavél hittast af tilviljun á uppskurðarborði " .
Þótt myndlíking þessi sýnist æði fjarstæðukennd , varð hún samt forspá merkilegrar uppreisnar gegn ráðandi myndhefð .
Ungir listamenn tóku að safna tilviljunarkenndum hlutum úr umhverfinu , slíta þá úr upprunalegu samhengi sínu og birta í alls óvæntu ljósi og nýrri afstöðu til alls um kring .
Einn þáttur þessa var nefndur " objets trouve " , fundnir hlutir , og í listum okkar voru verk Braga Ásgeirssonar á árunum 1957 ( raunar 1954 ) og fram á áttunda áratuginn þar merkilegustu dæmin .
Hann gekk í fjöru , gjarnan Eiðsvíkina með börnum sínum , og bar heim með sér undarlega strandfundna hluti , plastendur , tappa , fuglslöpp , rennilás , dúkkuhaus eða annað smádót fjörunnar .
Þessa hluti nýtti hann í myndverk sín og náði fram áþreifanleika , óvæntum hugmyndatengslum og ljóðrænum , jafnvel draumkenndum blæ í þessum hlutfestingum .
" Madame sans gene " , " Frúin ófeimna " , frá árinu 1974 , er glæsilegt lokastig þessa ferils .
Gyllt þang og svartgljáðir hrafnsvængir í hár , tvær agnarsmáar brúður í plasthylki á brjósti , rauður munnur og ríkulegt snertigildi í opnum kjólnum vinnur allt að því að skapa leyndardómsfulla tign þessarar ókunnu og " ófeimnu konu " .
