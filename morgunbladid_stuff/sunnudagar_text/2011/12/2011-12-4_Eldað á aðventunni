Á aðventunni er gaman að hitta vini og fjölskyldu og gleðjast saman .
Í matreiðslubókinni Góður matur – gott líf , í takt við árstíðirnar eftir Ingu Elsu Bergþórsdóttur og Gísla Egil Hrafnsson er uppskriftum skipt upp eftir árstíðum og er því hægt að fá nægar hugmyndir um hvað sé við hæfi að elda og baka í kuldatíðinni .
Bókin er sérstaklega falleg , óvenjulega fjölbreytt og mjög gaman að fletta henni .
Piparkökubakstur tilheyrir jólaundirbúningnum hjá mörgum og verður hér gefin uppskrift úr bókinni að þeim auk uppskrifta að fleiri réttum sem eiga vel heima á vinalegu hlaðborði í aðdraganda jólanna .
Piparkökur 100 g smjör 100 ml síróp 2 msk safi pressaður úr fínrifinni engiferrót 125 g ljós púðursykur 100 ml rjómi ½ matskeið engiferduft 1 msk kanill 500 g hveiti 1 ½ tsk matarsóti allskonar mót til að skera út kökurnar Hitið ofninn í 175°C .
Bræðið smjörið og takið af hitanum .
Blandið saman smjöri , sírópi , engifersafa , sykri og rjóma .
Hrærið síðan kryddi , hveiti og matarsóta lauslega saman við .
Hnoðið deigið saman og kælið í ísskáp í 20 mínútur .
Fletjið það út í um 5 mm þykkt .
Stingið út kökur , raðið þeim á smjörpappírsklæddar bökunarplötur og bakið í 7-8 mínútur .
Kælið kökurnar á kökugrind .
Glassúr til skreytingar 4 eggjahvítur úr meðalstórum eggjum 900 g flórsykur matarlitir Léttþeytið eggjahvíturnar í hrærivél .
Slökkvið á hrærivélinni og bætið flórsykrinum út í .
Kveikið aftur á hrærivélinni en hafið hraðann mjög lítinn svo flórsykurinn þyrlist ekki upp .
Einnig er gott að leggja viskastykki yfir hrærivélina á meðan hún hrærir glassúrinn saman .
Skiptið glassúrnum upp í jafnmargar skálar og litirnir eiga að vera .
Blandið matarlitunum saman við glassúrinn og leggið plastfilmu yfir til að hann þorni ekki upp .
Nota þarf glassúrinn samdægurs .
Brioche-sætabrauð Brioche er franskt sætabrauð sem gjarnan er borðað á tyllidögum , til dæmis í morgunmat um helgar eða með fínni forréttum .
Þeir sem vilja gæða sér á sætabrauði alla daga vikunnar geta búið deigið til fyrirfram og geymt það í lokaðri fötu eða skál inni í ísskáp í allt að þrjá daga .
Látið deigið hefa sig í 1-2 tíma áður en það er bakað .
Handa 8-10 .
450 g hveiti ½ tsk .
salt 2 ½ tsk .
ger 4 msk .
sykur 150 g smjör 3 stór egg 3 msk volg mjólk 1 eggjarauða Smyrjið brioche-mót eða hátt kökumót sem tekur að minnsta kosti 1,7 lítra ; einnig er hægt að baka minni bollur , t.d. í múffumóti .
Hitið mjólkina í u.þ.b. 37°C .
Blandið gerinu ásamt 1 msk .
af sykri saman við og látið standa í 10 mínútur .
Setjið hveitið í stóra skál ásamt salti og afganginum af sykrinum , þ.e. 3 msk .
Myljið smjörið saman við hveitið .
Þeytið eggjum , mjólk og gerblöndu saman og hellið yfir hveitið , hrærið og hnoðið þar til deigið verður mjúkt .
Bætið við meiri mjólk ef þarf .
Látið deigið hefast í stórri skál á hlýjum stað undir plastfilmu þar til það hefur tvöfaldast að stærð .
Það ætti að taka 60-70 mínútur .
Hnoðið deigið aftur og takið fjórðung þess frá .
Hnoðið stærri hlutann í kúlu og setjið í kökumótið , búið til litla laut ofan í miðjuna , setjið afganginn af deiginu sem á að vera perulaga í hana .
Látið deigið hefa sig aftur í 60 mínútur og leggið plastfilmu lauslega yfir .
Hitið ofninn í 190°C .
Penslið deigið með léttþeyttri eggjarauðu .
Bakið í 40 mínútur , eða þar til brioche-ið er gullinbrúnt .
Gott er að leggja álpappír lauslega yfir mótið þegar brauðið bakast til að yfirborðið dökkni ekki of mikið .
Látið það kólna í mótinu á kökugrind .
Berið það fram heitt eða kalt .
Gott er að léttsteikja brioche-sneiðar í örlitlu smjöri og borða með góðri sultu eða öðru áleggi , svo sem kjúklingalifrarkæfu , gröfnum eða reyktum fiski eða kjöti .
Laukbaka Laukur er gott og ódýrt hráefni til matargerðar sem auðvelt er að nálgast í öllum matvöruverslunum .
Hann er margbreytilegur í bragði eftir því hvernig hann er eldaður .
Forréttur handa 8 – aðalréttur handa 4 .
Botninn : 250 g hveiti 100 g smjör , kalt ½ tsk salt 1 egg Fylling : 6-7 meðalstórir laukar , saxaðir 50 g smjör 5 egg 3 msk hveiti 250 ml rjómi , má vera sýrður rjómi til helminga 1 msk fersk basilíka , söxuð eða 1 tsk þurrkuð 2 tsk .
kummin 125 g beikon í bitum Hitið ofninn í 200°C .
Myljið smjörið saman við hveitið og saltið og nuddið það saman þar til það er eins og brauðmylsna .
Blandið egginu saman við og hnoðið deigið vel saman .
Setjið það í bökumót og þrýstið því jafnt í mótið , upp fyrir kantana og skerið svo allt umframdeig af við brún mótsins .
Steikið laukinn í smjörinu við vægan hita þar til hann er orðinn karamellulitaður en hann má ekki brenna .
Léttþeytið eggin með hveiti og rjóma ..
Hrærið basilíku og kummini saman við .
Hellið steikta lauknum út í eggjahræruna og blandið vel saman .
Steikið beikonbitana , bætið þeim út í eggjahræruna , hellið síðan öllu í bökumótið og bakið í 45 mínútur .
Bakan er sérlega góð köld daginn eftir .
Kjúklingalifrarkæfa Einfalt hráefni verður hér að góðum forrétti á veisluborðið .
Í Frakklandi kallast kæfa sem gerð er með þessum hætti " mousse " .
Kæfuna er hægt að búa til allt að tveimur dögum fyrir veisluna og geyma vel innpakkaða í kælinum .
Forréttur handa 10-12 .
500 g kjúklingalifur 270 g smjör 1 laukur , smátt saxaður 1 hvítlauksrif , smátt saxað 1 tsk timjan 12 einiber marin eða steytt 2 msk púrtvín svartur pipar Snyrtið lifrarnar .
Bræðið 40 g af smjörinu á pönnu og steikið saxaða laukinn við meðalhita í 5-7 mínútur eða þar til hann hefur mýkst og tekið á sig gullinn lit .
Bætið þá hvítlauknum við og steikið áfram í eina mínútu .
Hækkið hitann og setjið lifrarnar á pönnuna ásamt timjani , einiberjum og pipar .
Steikið lifrarnar í 3-5 mínútur , þær mega vera bleikar í miðju en ekki hráar .
Hellið púrtvíninu á pönnuna og sjóðið áfram í eina mínútu .
Færið lifrarnar af pönnunni yfir í matvinnsluvél og hellið vökvanum yfir .
Maukið vel í matvinnsluvélinni og bætið afgangssmjörinu við í litlum bitum þar til allt hefur blandast vel saman .
Setjið sigti yfir skál og hellið kæfunni í sigtið .
Pressið hana í gegnum sigtið með sleikju eða sleif .
Þetta tekur smátíma .
Hellið svo kæfunni í mót , hyljið með eldhúsfilmu og setjið í kæliskáp .
Borðið á næstu 3-4 dögum .
