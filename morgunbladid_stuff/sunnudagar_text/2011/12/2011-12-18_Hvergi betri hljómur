09.00 Vakna .
Löng æfing með kirkjukórnum í gærkvöldi svo ég ákvað að lúra aðeins lengur en vanalega .
09.20 Morgunverður með mínum ástkæra .
Fæ mér AB-mjólkina mína , appelsínu og lýsið góða .
Tónleikadaga reynir maður alltaf að hafa rólega og þeir hafa yfir sér sérstakan blæ , þessi þó öðrum fremur því í kvöld eru Ljósberatónleikar í Akureyrarkirkju .
Ljósberasjóðurinn , minningarsjóður um föður minn [ séra Þórhall Höskuldsson ] , er til styrktar bágstöddum á Akureyri með áherslu á stuðning fyrir jólin .
10.00 Förum í bestu sundlaug á landinu , Akureyrarlaug ; ég sit lengi í gufunni til að slaka vel á , opna vel lungun og mýkja raddböndin .
12.00 Þarf að huga að ýmsum praktískum atriðum fyrir kvöldið með organistanum og aðstoðarfólki .
Þetta er fjórða árið sem ég hef yfirumsjón með Ljósberatónleikunum í samvinnu við organista og kóra kirkjunnar .
Svo kíki ég í nóturnar mínar og fer vel yfir texta .
14.15 Ek frá flugvellinum .
Fór þangað að sækja Egil Ólafsson , Elísabetu Waage hörpuleikara , Þóri Jóhannsson kontrabassaleikara og Höskuld bróður minn , kynni kvöldsins .
Akureyri tók á móti þeim í sínu fegursta jólaskarti .
14.30 Alltaf yndislegt að koma í kirkjuna ; það er eins og að koma heim .
Mér finnst hvergi betri hljómur , ég þekki hann út og inn .
Við Egill æfum það sem við þurfum með Eyþóri organista , Hilmari Erni stjórnanda og Elísabetu .
Því fylgir sérstök tilhlökkun að æfa Ljósberalagið 2011 , sem Daníel Þorsteinsson samdi sérstaklega fyrir okkur Egil , eldri barnakór Akureyrarkirkju , stúlknakór kirkjunnar og kammersveit .
Það er unaðslegt að syngja með Agli , hann er fagmaður fram í fingurgóma , hlýr og notalegur í samstarfi og glaður að leggja þessu góða málefni lið .
Það er mikill heiður að fá hann norður sem sérstakan gest .
16.30 Setjumst inn á Bautann til að fá okkur að borða .
Sunnlendingarnir fengu sér hvalkjöt og létu vel af því ! Söngkonan lét sér hins vegar nægja súpu og salat .
17.00 Þá er að skvera sér í að láta koma upp hárinu og skella á sig andlitinu ! Það er margt sem fylgir því að vera söngkona ...
18.30 Kem í Akureyrarkirkju og við æfum með hljómsveitinni og kórunum .
Rennum yfir samsöngslögin .
19.50 Þá er að drífa sig í kjólinn , stilla hugann , lifa sig inn í tónlistina og þann boðskap og anda sem maður vill færa kirkjugestum .
20.30 Tónleikarnir hefjast .
Stemningin yndisleg .
Ég er afskaplega ánægð með þessa stund og þakklát að hafa góða áheyrendur sem fylltu kirkjuna .
22.15 Ég finn fyrir miklu þakklæti í lok tónleikanna .
Allt gekk upp , kórarnir dásamlegir , Egill fór á kostum , Óskar vinur minn Pétursson alltaf jafn skemmtilegur og ég var stolt af Eyrúnu Unnarsdóttur mezzósópran , dóttur bestu vinkonu minnar , sem var frábær og ég hef fylgst með frá blautu barnsbeini .
Sólrún Svava 11 ára var yndisleg , kórarnir frábærir og organistar og hljómsveitin skipuð fagmanni í hverju rúmi .
Það eru forréttindi að fá að miðla svona fallegri tónlist og starfa með svona frábæru fólki .
Það er mikil vinna á bak við svona tónleika , allir gefa vinnu sína og mikinn tíma og gera það af mikilli gleði .
Yndislegt að finna það .
22.40 Allir koma saman í safnaðarheimilinu og njóta veitinga í boði fyrirtækja á Akureyri .
23.20 Höldum nokkur áfram , eigum notalega stund á hótelinu og tökum púlsinn á lífinu .
02.00 Leggst loks til hvílu og sofna eftir yndislegan dag .
Það tekur tíma að ná sér niður eftir tónleika ; ég fór nokkrum sinnum upp á háa c-ið í kvöld og er lengi að ná mér niður í samræmi við það ! skapti@mbl.is 