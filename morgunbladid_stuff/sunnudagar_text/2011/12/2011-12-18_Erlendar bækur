David Barrett – Miracle at Merion * * * * ½ Miracle at Merion fjallar um kraftaverkið á Merion-golfvellinum , um endurkomu Bens Hogans eftir lífshættulegt bílslys og sigur hans á US Open 1950 .
Ben Hogan er jafnan talinn einn fremsti kylfingur sögunnar og var hann á hátindi ferils síns milli 1940 og 1955 .
Í febrúar 1949 lenti hann ásamt konu sinni í alvarlegu bílslysi þar sem hann mölbrotnaði og lá nærri dauðanum .
Aðeins 18 mánuðum síðar sneri hann til baka á golfvöllinn og vann US Open 1950 á Merion-vellinum í Fíladelfíu í sögulegum bráðabana .
Þessu afreki eru gerð góð skil , en bókin rekur sömuleiðis ævi Bens Hogans og sögu atvinnukylfinga um miðja síðustu öld .
Sú saga er merkileg fyrir margra hluta sakir , sérstaklega er fróðlegt að bera saman aðstæður afreksmanna á borð við Hogan við aðstæður nútímaatvinnumanna , svo ekki sé talað um verðlaunafé og styrktarsamninga fyrir 60 árum .
Síðustu kaflarnir fjalla af mikilli nákvæmni um æsispennandi mótið á Merion-vellinum þar sem þurfti bráðabana milli þriggja manna til að útkljá mótið .
Þetta er frábær bók um upphaf atvinnugolfs og keppnismanninn Ben Hogan .
Paul Brown og Boo Weekly – True Boo * * * ½ Bókin er ævisaga atvinnukylfingsins Boos Weeklys , sem er að vísu aðeins 38 ára gamall .
Boo er óvenjulegur persónuleiki , það má segja að hann sé algjör andstæða Bens Hogans , sem er þó hans helsta átrúnaðargoð , því Boo hefur lítinn áhuga á golfi , leiðist að æfa sig og hefur mestan áhuga á veiðiskap og útivist .
Í bókinni segir Boo sögur af sjálfum sér , PGA-ferlinum , félögunum og veiðiskap .
Hann er einlægur sveitapiltur , alinn upp í 7.000 manna bæ í Flórída , hress og skemmtilegur náungi sem nýtur lífsins í botn , enda vinsæll kylfingur .
Fram að þessu hefur Boo verið þekktastur fyrir þátttöku sína í Ryder-bikarnum 2008 og skrautleg uppátæki sín þar .
Mörgum hefði sjálfsagt orðið hált á því að hlaupa eftir golfbraut með driver milli fóta og líkja eftir ótemjureið , en það eru einmitt svona óundirbúin uppátæki sem hafa opnað leið að hjörtum golfáhugamanna út um allan heim .
Því miður hefur Boo ekki gengið vel á síðustu árum á golfvellinum og bíða aðdáendur hans eftir að hann nái sér aftur á strik á PGA-mótaröðinni .
Óhætt er að mæla með bókinni fyrir áhugafólk um atvinnugolf , en auðvelt er að njóta hennar þrátt fyrir enga vitneskju á því sviði .
Örn Þórisson orn@mbl.is 