Mótmælahreyfingarnar sem sprottið hafa upp víða um heim á undanförnum mánuðum hafa barizt fyrir sömu grundvallarsjónarmiðum , hvort sem þær hafa orðið til í Madrid , Aþenu eða á Wall Street .
Meginþema þeirra hefur verið annars vegar að skattgreiðendur eigi ekki að borga tap fjármálafyrirtækja og hins vegar að það sé ekki sjálfsagt að 1% fólks eigi allt en 99% nánast ekki neitt .
Þær hafa hins vegar ekki fundið sér pólitískan farveg eða pólitískan málsvara .
Nú hefur slíkur málsvari hins vegar komið fram á sjónarsviðið og kannski úr óvæntri átt eða svo kann einhverjum að finnast .
Fyrir skömmu flutti Barack Obama , forseti Bandaríkjanna , ræðu í bæ sem heitir Osawatomie í Kansas .
Þar stóð hann í sömu sporum og forveri hans , Theodore Roosevelt , sem var repúblikani og forseti Bandaríkjanna 1901-1909 , hundrað árum áður .
Boðskapur Roosevelts var að brjóta upp einokunarfyrirtæki og setja hinum frjálsa markaði leikreglur .
Þeir sem hafa áhuga á að kynna sér Bandaríki þeirra tíma ættu að lesa bók sem heitir Titan – The life of John D. Rockefeller sr. eftir Ron Chernow .
Erindi Obama til Kansas var að tilkynna að hann mundi heyja baráttu sína fyrir endurkjöri á næsta ári á grundvelli þeirra baráttumála sem mótmælahreyfingarnar hafa gert að sínum , þótt hann nefndi þær ekki sérstaklega á nafn .
" Við erum þessi 99% , " hafa mótmælendur á Wall Street sagt , " sem eigum ekki neitt en þið eruð þetta 1% sem eigið allt .
" Obama vitnaði til Theodors Roosevelts , sem hefði sagt að frjáls markaður væri ekki það sama og frelsi til að taka hvað sem væri frá hverjum sem væri .
Skilyrðið fyrir því að frjáls markaður fengi að njóta sín væri að honum yrðu settar leikreglur og fylgzt með því að þeim væri fylgt .
Vegna slíks málflutnings hefði Roosevelt verið kallaður róttæklingur , sósíalisti og jafnvel kommúnisti .
Þeir sem hafa barizt fyrir auðlindagjaldi á síðustu 20 árum hér á Íslandi þekkja slíkar nafngiftir ! Í ræðu sinni í Kansas sagði Obama að tekjur 1% tekjuhæstu Bandaríkjamanna hefðu hækkað um 25% á sama tíma og tekjur annarra hefðu lækkað um 6% .
Á sama tímabili hefði launamunur á milli æðstu stjórnenda og starfsmanna þeirra aukizt frá því að vera þrjátíufaldur og í að vera 110-faldur .
Obama tók upp baráttu gegn þeim mikla ójöfnuði sem hefur þróazt í Bandaríkjunum á undanförnum áratugum og spurði hvort það væri sanngjarnt að ritari Warrens Buffets , eins ríkasta manns heims , borgaði hærri skatta en Buffet sjálfur .
Segja má að nokkur samhljómur sé í ummælum Obama nú , Theodores Roosevelts fyrir hundrað árum og íslenzks stjórnmálamanns á seinni árum .
Í samtali við Ríkisútvarpið í byrjun ágúst 1999 sagði þáverandi forsætisráðherra , Davíð Oddsson : " Íslenzka þjóðríkið er þannig vaxið að það er ekki hollt fyrir það að vera í höndunum á mjög fáum aðilum .
" Í samtali við Morgunblaðið hinn 13. október 2005 sagði Davíð Oddsson : " Það er auðvitað angi af málinu , að um leið og stjórnmálamennirnir hverfa af vettvangi , þá ryðjast fyrirtækin inn í tómarúmið , og þegar leikreglurnar vantar , þá má reikna með því , að menn olnbogi sig áfram af töluverðri hörku .
Þess vegna mega stjórnmálamenn ekki heykjast á því að setja viðskiptalífinu heilbrigðar leikreglur , þannig að enginn einn , tveir eða þrír aðilar geti náð yfirburðastöðu og drepið allt annað í dróma .
" Þau vandamál í bandarísku þjóðlífi , sem Obama gerði að umtalsefni í ræðu sinni í Kansas , eru þau sömu og urðu tilefni til tilvitnaðra orða þáverandi forsætisráðherra .
Þótt hrunið hafi orðið til þess að breyta þeirri eigna- og tekjuþróun sem var orðin mjög áþekk á Íslandi og Obama lýsti í Bandaríkjunum eru vissir grundvallarþættir enn til staðar hér .
Þannig fer ekki á milli mála að kvótakerfið hefur stuðlað að mestu samþjöppun eigna á Íslandi frá miðöldum .
Og þrýstingur á að auka launamun á ný er verulegur , ekki sízt í bankakerfinu og viðskiptalífinu .
Ekki er langt síðan sömu rök voru færð fyrir launatölum í bankakerfinu og færð voru fyrir hrun , þ.e. að mikil hætta væri á að ella mundi hæfileikamesta fólkið flytjast úr landi .
Eru laus störf í fjármálafyrirtækjum úti í heimi ? Þau hafa sagt upp 120 þúsund manns á nokkrum misserum og ekkert lát virðist á uppsögnum .
Það er löngu tímabært að taka allt regluverk í kringum bankakerfið og viðskiptalífið til endurskoðunar í ljósi fenginnar reynzlu .
Það hefur ekki verið gert að nokkru marki frá hruni .
Það þarf að koma í veg fyrir að leikurinn verði endurtekinn .
Í því sambandi er rétt að benda á að það er ekki nóg að reglurnar séu til staðar .
Það þarf að fylgja þeim eftir og athyglisvert að Obama hafði orð á því í ræðu sinni í Kansas , að það hefði ekki verið gert sem skyldi í Bandaríkjunum .
En það er líka umhugsunarefni að þau sjónarmið , sem hér hafa verið reifuð varðandi bankakerfið og viðskiptalífið og ójöfnuð , hafa ekki verið tekin upp að nokkru ráði á hinum pólitíska vettvangi .
Hér er tæplega hægt að segja að nokkur pólitískur leiðtogi hafi komið fran á sjónarsviðið og gert þessi mál að sínum baráttumálum .
Hvað veldur ? Eru stjórnmálamenn feimnir við það að ganga fram fyrir skjöldu og gera eftirfarandi kröfur : Í fyrsta lagi að bönd verði sett á bankana svo að þeir vaxi ríkinu ekki yfir höfuð á nýjan leik .
Í öðru lagi að sterk löggjöf verði sett um viðskiptalífið , sem komi í veg fyrir einokun einstakra , stórra fyrirtækja á vettvangi atvinnulífsins , sem í skjóli einokunarstöðu níðist á viðskiptavinum og keppinautum .
Í þriðja lagi að ráðstafanir verði gerðar til þess að koma í veg fyrir að launamunur verði úr hófi í þessu fámenna samfélagi .
