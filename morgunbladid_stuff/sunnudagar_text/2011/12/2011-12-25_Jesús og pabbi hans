Barnabarnið mitt , sem sækir sunnudagaskóla í Grensáskirkju , var að segja mér frá Jesú og pabba hans sem er Guð .
Í huga hennar er Jesús ljóslifandi og hún vissi að jólin eru afmæli hans .
Jólin eru spennandi tími fyrir börnin , jólaböll , gjafir í skóinn , jólasveinar , skreytingarnar og svo allar gjafirnar .
Fyrir hver jól veltum við því fyrir okkur hvort hinn raunverulegi boðskapur jólanna gleymist í öllu umstanginu .
Upp í hugann kemur erindi úr kvæðinu Aðventa eftir skáldið góða Hákon Aðalsteinsson : En nú virðist fegurðin flúin burt friðurinn spennu hlaðinn , lífsgæðakapphlaup og kauphallarskraut er komið til okkar í staðinn .
Nú um jólin er full ástæða til að leiða hugann að stöðu kristni og kirkju í samfélaginu .
Það hafa blásið naprir vindar um þjóðkirkjuna á árinu , margir skráð sig úr kirkjunni og prestar hafa ekki sama aðgang að skólum borgarinnar og áður .
Þjóðkirkjan hefur orðið að glíma við afar erfið mál að undanförnu og svo virðist sem margir Íslendingar séu ósáttir við hvernig stjórn kirkjunnar hefur tekist á við þessi vandamál .
Ekki verður annað séð en að stjórn kirkjunnar hafi ekki verið í stakk búin til að vinna úr þeim erfiðu málum sem upp hafa komið .
Þetta á raunar ekki aðeins við um þjóðkirkjuna heldur einnig kirkjur í öðrum löndum og í því sambandi mætti nefna kaþólsku kirkjuna í Hollandi .
Það verður að segjast eins og er að gagnrýni á stofnun eins og þjóðkirkjuna er af hinu góða , hins vegar verður þessi gagnrýni að vera málefnaleg og frjó en því miður hefur af og til nokkuð skort á það .
Við skulum hafa það í huga að prestar landsins og annað starfsfólk kirkjunnar vinnur fórnfúst og þýðingarmikið starf í þágu þjóðarinnar , oft á erfiðum stundum í lífi okkar .
Á ögurstundu er kirkjan iðulega bjargvættur fólks semer í neyð og í sorg .
Kristnisaga Íslendinga er afar merkileg .
Ákvörðunin um hvort þjóðin ætti að taka kristna trú var rædd á Alþingi og samþykkt þar , hér var því um lýðræðislega ákvörðun að ræða sem er einstakt í trúarbragðasögu heimsins .
Halldór Laxness sagði að á kaþólskum tíma hefðu Íslendingar verið ein mesta bókmenntaþjóð heimsins .
Kristin viðhorf hafa því frá upphafi haft sterk og mótandi áhrif á sögu þjóðarinnar og menningu .
Þess vegna er það furðuleg ákvörðun og sorgleg að nú skuli fjallað um kristni og kristinsögu eins og hver önnur trúarbrögð í skólum höfuðborgarinnar .
Í huga flestra er kristnin ekki eins og " hver önnur trúarbrögð " heldur er hér um að ræða trú þjóðarinnar .
Við skulum ekki gleyma því að jólin eru kristin trúarhátíð .
Margir Íslendingar munu fara í kirkju nú um jólin og á komandi ári og njóta þjónustu kirkjunnar , einnig þeir sem hafa gagnrýnt kirkjuna og jafnvel sagt sig úr henni .
Trúarleg reynsla og tilfinning manna er mjög persónubundin og eigum við flest erfitt með að útskýra hana í orðum .
Í bók Josefs Ratzingers , nú Benedikts páfa , Salz der Erde eða Salt jarðar , segir meðal annars : " Ef maðurinn trúir aðeins því sem augu hans sjá er hann í raun blindur .
Eigum við ekki að nota tímann nú um jólin og leiða hugann að því sem skiptir máli , um það , hvaða hlutverki trúin gegnir í lífi okkar og hvernig kirkju við viljum hafa í landinu .
Ég vil að lokum grípa niður í kvæðið Aðventu eftir Hákon Aðalsteinsson : Láttu svo kertið þitt lýsa um geim loga í sérhverjum glugga , þá getur þú búið til bjartari heim og bægt frá þér vonleysisskugga .
