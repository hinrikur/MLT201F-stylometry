Friðarviðræður Ísraela og Palestínumanna eru ójafn leikur .
Þær hafa staðið í tuttugu ár , engu skilað og munu engu skila nema breyting verði gerð á fyrirkomulaginu .
Þetta sagði Ryiad al-Maliki , utanríkisráðherra í Palestínu , á opnum fundi í Norræna húsinu , sem haldinn var á fimmtudag eftir að hann og Össur Skarphéðinsson utanríkisráðherra höfðu formlega staðfest upptöku stjórnmálasambands milli Íslands og Palestínu .
" Ég er 55 ára og ég man þegar hernám Ísraela hófst 1967 , " sagði hann .
" Ég var ellefu ára .
Ég man ísraelsku skriðdrekana og hermennina .
Þeir lögðu meira að segja skólann minn undir sig .
Frá því að ég var enn barn fram á þessa stund hefur ekkert breyst í þeim skilningi að hernámið heldur áfram .
" Al-Maliki sagði að heilu kynslóðirnar , sem ekkert þekktu annað en hernámið , hefðu vaxið úr grasi .
Sonur hans , sem nú er við nám á Írlandi , hefði viljað heimsækja Jerúsalem áður en hann hélt til Dyflinnar .
Jerúsalem er aðeins tíu kílómetra frá Ramallah , en borgin , sem honum væri svo kær , hefði verið honum lokuð .
" Hann var 18 ára þegar hann fór til Dyflinnar , " sagði al-Malliki .
" Það fyrsta sem hann sagði við mig var : " Faðir , í fyrsta skipti get ég um frjálst höfuð strokið , ég er ekki beðinn um skilríki , það eru engar varðstöðvar .
" Mér fannst ég hafa misst barnið mitt .
Hann hafði fengið að bragða á frelsinu og þýðingu þess og myndi ekki sleppa af því hendinni .
Ég ferðast um heiminn fyrir hann , svo hann geti snúið aftur til Palestínu , og í gegnum hann fyrir alla Palestínumenn .
" 20 ár eru liðin frá því að samtök Palestínumanna ákváðu að ganga til samninga við Ísraela í Madríd .
" Síðan þá höfum við tekið fullan þátt í samningaviðræðum , sem átti að lykta með samkomulagi við Ísrael sem myndi leyfa sjálfstætt ríki , " sagði al-Maliki .
" Síðan þá höfum við tekið fullan þátt , dag eftir dag , ár eftir ár .
Tuttugu árum síðar get ég ekki sagt að viðræðurnar muni leiða til friðar , ferlið hefur tekið okkur öll í gíslingu og leyfir hvorki framrás né niðurstöðu .
" Utanríkisráðherrann sagði að vandinn við fyrirkomulagið væri að þar sæti hernámsríkið gegnt hinum hernumdu án íhlutunar þriðja aðila og það væri ójafn leikur .
" Hvers vegna ætti hernámsríkið að samþykkja að gefa nokkurn skapaðan hlut eftir ? " spurði al-Maliki .
" Ísrael eyðilagði efnahag Palestínu 1967 .
Nú eru Palestínumenn næstatkvæðamestu neytendur ísraelskrar framleiðslu og eyða 4,5 milljörðum dollara á ári .
Heilu verksmiðjurnar í Ísrael framleiða aðeins fyrir Palestínumenn .
" Hann sagði að Ísraelar nytu einnig góðs af óbreyttu ástandi hvað snerti land .
Landtökubyggðir héldu áfram að rísa .
Ísraelar héldu áfram að leggja undir sig land á hernumdu svæðunum .
Eftir því sem hernámið héldi lengur áfram yrði meira land tekið : " Hver ætlar að stöðva þá ? " spurði al-Maliki og benti á að alþjóðasamfélagið hefði sent frá sér fjölda yfirlýsinga , en það stöðvaði ekki Ísraela .
Í tuttugu ár hefði ferlið ekki leitt neitt af sér nema landtöku og nú væri að auki verið að neyða Palestínumenn brott frá Jerúsalem svo enginn verði eftir .
Þessi tími hefði verið notaður til þess að breyta aðstæðum og útiloka að Palestínumenn fengju samliggjandi ríki .
Skilyrðin fyrir því að hægt sé að leiða samningaviðræðurnar til lykta eru að sögn al-Malikis tvíþætt .
" Við þurfum að fá þriðja aðila að borðinu , sem getur skorist í leikinn og sagt hver beri ábyrgð á þráteflinu , " sagði al-Maliki .
" Það gengur ekki fara fram á að þeir , sem eiga að fara á fundinn með hernámsríkinu , þurfi að biðja þá um leyfi til að fara á fundinn .
Ég þurfti leyfi Ísraela til að koma hingað .
Besta samningaleiðin er á milli tveggja ríkja .
Þá er jöfnuður .
Þá ræður þjóðaréttur , ekki Ósló .
Ríki Palestínu mun sitja andspænis ríki Ísraels .
Þess vegna er mjög mikilvægt að samningum verði haldið áfram við breyttar aðstæður .
Annars munum við sitja í önnur tuttugu ár og það verður ekkert land eftir .
" Lítil hjálp arabaríkja " Ríku arabarnir hafa enga skyldu til að deila auði sínum með okkur , " sagði Ryiad al-Maliki þegar Jón Baldvin Hannibalsson , fyrrverandi utanríkisráðherra , spurði hann hvers vegna Palestínumenn fengju ekki meiri stuðning auðugra arabaríkja .
Al-Maliki sagði að Palestínumenn lifðu af vegna ötuls stuðnings ESB og " Bandaríkjanna , ég er ekki feiminn við að segja að við fáum 770 milljónir dollara á ári frá þeim með ýmsum hætti " .
Hann sagði erfitt að segja hvað mikið fé bærist frá aröbum , " ef eitthvað ...
en kannski munu þeir einhvern tímann gera sér grein fyrir því að fyrir þá er fjárfesting í Palestínu fjárfesting í framtíðinni .
" Ef þeir tefja missa þeir tækifærið til að semja Ryiad al-Maliki , utanríkisráðherra Palestínu , er þeirrar hyggju að það sé réttur leikur af hálfu Palestínumanna að sækjast nú eftir viðurkenningu sjálfstæðis hjá öryggisráði Sameinuðu þjóðanna .
Hann sagði að Palestínumenn gerðu sér grein fyrir því að fara með gát í gæslu hagsmuna sinna , en þetta væri niðurstaðan .
Arabíska vorið hefur dregið athygli fjölmiðla frá málefnum Ísraels og Palestínu .
" Ísraelar treysta á að þetta beini athygli alþjóðasamfélagsins burt frá þeim svo að þeir geti gert eins og þeim sýnist , " sagði hann .
Undanfarna daga hafa ísraelskir harðlínumenn brennt tvær moskur .
Landtökumenn gangi berserksgang , brenni bíla og felli tré .
Þeir reyni að refsa Palestínumönnum fyrir þær breytingar , sem þeirra stjórn kunni að gera .
Ísraelsríki hafi á þessum tíma sexfaldað hraða uppbyggingar landtökubyggða .
Al-Maliki sagði að það yrði erfiðara og erfiðara að ná fram tveggja ríkja lausn .
Ef það yrði ógerningur yrði tveggja þjóða ríki eini kosturinn .
" Við viljum verja tveggja ríkja kostinn , " sagði hann .
" Þess vegna höfum við sótt um viðurkenningu sem ríki .
" Ég held að Ísraelar átti sig ekki á því , að með því að loka á tveggja ríkja lausnina verði þetta niðurstaðan , annað hvort aðskilnaðarstefna , sem Palestínumenn munu berjast gegn , eða einn maður eitt atkvæði og þá mun að lokum lýðfræðilegur meirihluti Palestínumanna ná völdum .
" Al-Maliki sagði að tveggja ríkja leiðin þar sem Austur-Jerúsalem yrði höfuðborg Palestínu væri besti kosturinn fyrir báða aðila .
" Þessu höfum við reynt að koma til skila , " sagði hann .
" En núverandi stjórn Ísraels vill ekki hlusta í raun .
Hún heldur að hún sé hafin yfir lögin og geti haldið sínu striki , en horfið í kringum ykkur í heiminum .
Þeir eru að einangra sig og jafnvel nánustu vinir þeirra vilja ekki láta sjá sig með þeim lengur .
" Al-Maliki sagði að arabíska vorið mundi auka þrýsting á Ísrael og bætti við án þess að útskýra það nánar : " Ísraelar ættu að átta sig á að ef þeir tefja munu þeir missa tækifærið til þess að semja .
" 