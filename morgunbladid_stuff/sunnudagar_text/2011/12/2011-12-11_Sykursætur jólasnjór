Ef aðventan er ekki rétti tíminn til að verða sykurhúðaður jafnt að innan sem utan þá veit ég ekki hvað .
Þá á ég ekki bara við allan þann sykur sem maður innbyrðir .
Heldur líka hvernig maður verður allur mjúkur og sykraður að innan .
Síðastliðnar tvær vikur eða svo hef ég sett glás af fallegum , já og oft væmnum , jólalögum á Fésbókarsíðuna mína .
Einhver hreyfði mótmælum en ég lét það sem vind um eyru þjóta .
Aðventan og jólin eru einmitt tíminn til að gleðjast yfir lífinu og leyfa sér að vera væminn .
Kannski kemur þetta með aldrinum .
Það gæti verið .
Í þessari viku er ég alla vega búin að tárast nokkrum sinnum .
Bæði yfir litlum lömbum í sjónvarpinu , fallegu lagi á tónleikum og bara því hvað lífið er mér gott þessa dagana .
Maður verður meyr .
Þannig er það bara .
Eins hefur mér orðið hugsað til Charlotte vinkonu minnar í Sex and the city þáttunum góðu .
Hún varð kvíðin því allt gekk svo vel .
Leyfði sér ekki að njóta þess alveg til fulls af ótta við að eitthvað færi úrskeiðis .
Það er ákveðin list að læra að njóta .
Læra að leyfa sér að falla algjörlega ofan í mjúkan og sætan jólasnjó lífsins .
Það er um að gera að sleppa bara takinu .
Allt þetta sem gæti gerst vitum við ekki hvort gerist yfirleitt .
Best að hafa engar áhyggjur af því .
Ég hrósaði samstarfsmanni mínum fyrir góðan söng í hádeginu nú í vikunni .
Hann þakkaði mér fyrir með faðmlagi og koss á kinn .
Einmitt þetta ættum við Íslendingar að temja okkur aðeins meira .
Vinalegt faðmlag og falleg orð .
Það er um að gera að leyfa sykurhúðuðu jólavæmninni að springa út og nota hana til að temja sér enn meiri umhyggju .
" Spread the love " gott fólk og veltið ykkur upp úr sykursnjónum alveg eins og þið getið .
Það gerir okkur ekkert nema gott að leyfa tilfinningum að flæða fram í svartasta skammdeginu .
