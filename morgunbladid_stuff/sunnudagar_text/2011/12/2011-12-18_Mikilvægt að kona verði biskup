Séra Solveig Lára Guðmundsdóttir er höfundur bókarinnar Aðgát skal höfð í nærveru sálar .
Þar fjallar hún um hvert æviskeið manneskjunnar fyrir sig , tekur á viðkvæmum málum og bendir á hvernig vinna má úr erfiðum aðstæðum og öðlast hugarró .
Þegar Solveig Lára er spurð um tilurð bókarinnar segir hún : " Ég er búin að vera prestur í 28 ár og öll þessi ár hefur sálgæsla verið mitt aðalstarf .
Þegar ég varð prestur árið 1983 var ég eina konan sem var prestur á höfuðborgarsvæðinu .
Konur byrjuðu strax að sækja til mín til að ræða vandamál sín og síðan gerðist ég prestur kvennaathvarfsins og það opnaði fyrir mér enn nýjan reynsluheim .
Þessi bók mín Aðgát skal höfð í nærveru sálar byggist á reynslu minni af samtölum við fólk á öllum aldri .
Það eru til sálfræðibækur fyrir fólk sem er að vinna úr erfiðleikum eða sárri reynslu og byggja upp sjálfstraustið en þær eru yfirleitt fremur fræðilegar .
Svo eru til amerískar sjálfshjálparbækur , sem mér finnst ekki höfða til íslensks samfélags .
Ég vildi skrifa bók sem væri miðuð við íslenskar aðstæður , bók sem fólk gæti alltaf átt og flett upp í .
Þess vegna byggi ég bókina á öllum æviferli manneskjunnar og tilgangurinn er að benda fólki á að vinna úr reynslu sinni jafnóðum svo það endi ekki sem biturt gamalmenni .
Þetta segi ég bitrum gamalmennum ekki til lasts heldur vegna þess að ég er búin að kynnast mörgum þeirra og það er raunalegt að kynnast gömlu fólki sem er biturt út í lífið .
Ef þessar manneskjur hefðu unnið úr lífsreynslunni jafnóðum væru þær ekki svona bitrar .
" Krafturinn í íslenskum konum Þú hefur kynnst mörgum þannig manneskjum ? " Já , og líka fólki sem lét allt yfir sig ganga .
Ef við hins vegar vinnum jafnóðum úr reynslu okkar verðum við miklu sáttari manneskjur .
Ég er búin að vinna mikið með frábærar konur og hef séð hverju úrvinnsla tilfinninga skilar .
Ég hef einnig séð hversu sterkar konur geta verið .
Í bók minni er sérkafli um sálgæslu kvenna vegna þess að mér fannst ég skulda þeim konum sem hafa sótt sálgæslu hjá mér sérstaka umfjöllun .
Krafturinn sem býr í íslenskum konum er ótrúlegur .
Ég hef kynnst konum sem hafa misst allt .
Konum sem voru misnotaðar í æsku .
Konum sem hafa búið við áratuga ofbeldi .
Konum sem horfa á eftir börnunum sínum í eiturlyf .
Það er ótrúlegt hvað sumar konur hafa lent í miklum hremmingum .
Og það er svo merkilegt að sjá hversu sterkar konur verða þegar þær fara að vinna með sjálfar sig og tilfinningar sínar og sættast við sjálfar sig .
Það er stórkostlegt að kynnast því hversu mikið er hægt að gera .
" V a r ekki erfitt fyrir þig að ganga inn í þannig aðstæður og kynnast konum sem höfðu orðið að líða svo mikið ? " Þessar konur gáfu mér kraft og þær byggðu sig upp með því að tala um tilfinningar sínar við mig .
Sálgæsla er öðruvísi en venjuleg sálfræðiaðstoð eða félagsráðgjöf því hún byggist á trúnni .
Sálgæsla er trúnaðarsamtal starfsfólks kirkjunnar við hvern þann sem á trúnaði þarf að halda og kýs að leita til kirkjunnar .
Sálgæsla byggir fyrst og fremst á því að hlusta og leiðbeina þeim sem standa á einhvers konar krossgötum í lífinu og hjálpa þeim að finna nýja stefnu .
Í sálgæslunni vinn ég mikið við að byggja upp sjálfstraust hjá fólki .
Þessi aðferð nýtist mjög vel og alveg sérstaklega þegar konur eru að vinna úr gamalli og erfiðri reynslu .
" Hvernig er ferlið ? " Segjum að það komi til mín kona sem hefur orðið fyrir erfiðleikum í barnæsku .
Hún byrjar á því að segja mér hvað hafi komið fyrir .
Það er aldrei átakalaust því það kostar mikil átök að vinna úr erfiðri reynslu .
Síðan setjumst við niður á rólegan stað og ég nota hefðbundar íhugunaraðferðir , til dæmis algera slökun , og gæti þess að konan finni að hún sé fullkomlega örugg .
Eftir það förum við í það að endurupplifa atburðinn án þess að hún finni fyrir ótta .
Við vinnum með þennan atburð og sveipum hann ljósi og kærleika frá Guði og um leið verður endurminningin ekki eins hræðileg og það verður auðveldara að lifa með henni .
" Þráði að hitta Guð aftur Af hverju gerðistu prestur ? " Ég ólst upp í guðsótta og góðum siðum og átti mjög djúpa og einlæga barnatrú .
Unglingsárunum fylgdi síðan efasemdatímabil .
Þegar ég var í fimmta bekk í menntaskóla var Dalla , dóttir Auðar Eirar , í sama bekk og ég og við vorum við vígslu séra Auðar , þegar hún varð fyrsti kvenprestur þjóðarinnar .
Sú stund hafði gríðarlega mikil áhrif á mig .
Ég áttaði mig á því að kona gæti orðið prestur .
Ég þráði líka að fá að hitta Guð aftur .
Mér fannst ég hafa týnt honum og hugsaði með mér að kannski fyndi ég hann í guðfræðideildinni .
Þegar ég hóf námið þar var Auður Eir að ganga mikla þrautagöngu í umsóknarferli um prestsembætti þannig að ég var oft spurð : Hvernig dettur þér í hug að eyða mörgum árum í guðfræðinám þegar konur fá ekki prestsembætti ? Ég lét þessar viðvaranir sem vind um eyru þjóta .
Svo opnaðist leiðin og núna eru rúmlega 70 konur vígðir prestar .
Ég hef aldrei séð eftir því að gerast prestur .
Ég starfaði í sautján ár í höfuðborginni og er núna að byrja tólfta árið mitt í sveitinni , á Möðruvöllum í Hörgárdal , sem er dásamlegur staður .
Ég er reyndar mikið borgarbarn og þess vegna er gott að vera nálægt Akureyri en ég elska líka sveitina mína og þar býr afskaplega gott fólk og skemmtilegt .
" Hvernig viðhorfi mættirðu sem kvenprestur meðal karlprestanna ? " Ég er sjötta konan sem er vígð .
Fyrstu árin vorum við kvenprestarnir rós í hnappagatið hjá karlprestunum sem klöppuðu okkur á bakið og sögðu að það væri mjög gaman að fá konur í prestastétt .
En svo fór okkur kvenprestunum að fjölga og við fórum að hafa skoðanir á ýmsum málum , og það var ekki eins vinsælt .
En við þurftum aldrei að ganga í gegnum það á Íslandi að karlprestar beittu sér gegn okkur .
Það þurftu kvenprestar í Danmörku , Noregi , Svíþjóð og ekki síst í Finnlandi að upplifa og þar voru ákveðnir biskupar sem ekki vígðu konur í prestsembætti .
Við íslensku kvenprestarnir gengum í raun og veru beinu brautina .
En eftir að þrengdist um með prestsembætti hafa konur átt nokkuð erfitt með að fá embætti .
Síðasta vígið er svo að ekki hefur enn verið vígður kvenbiskup hér á landi .
Nú eru tvennar biskupskosningar á næsta ári og þá verður vonandi breyting þar á .
" Ert þú að hugsa þér til hreyfings varðandi biskupskjör ? " Ég tel það afar mikilvægt að kona verði kjörin biskup .
Þau skilaboð eru mjög sterk úti í samfélaginu að það sé kominn tími til .
Ég hef fengið hvatningu alls staðar af af landinu að gefa kost á mér , en starf biskups Íslands er vandasamt og ekki þakklátt .
Eins og nú er háttað er starf biskups Íslands allt of mikið veraldarvafstur og stjórnsýsla og því þarf m.a. að breyta .
En ég er sannfærð um að kona getur mjög vel gegnt því embætti .
Það hefur verið skorað á mig að gefa kost á mér sem vígslubiskup á Hólum og ég er tilbúin til að taka það að mér fái ég til þess stuðning .
Það er starf sem er líkara prestsstarfinu og felst meðal annars í því að hlúa að prestum og starfsfólki sóknanna og leita sátta þar sem deilur koma upp og í því hef ég mikla reynslu .
" Barin kona fer ekki aftur heim Hvernig var að vera á sínum tíma eini kvenpresturinn á höfuðborgarsvæðinu ? " Það var mikið að gera og sérstaklega í sálgæslunni .
Fólk var ekki farið að sjá konu fyrir sér sem jarðarfaraprest þannig að ég fékk ekki mikið af slíkum verkefnum en það var mikið leitað til mín sem sálusorgara .
Konur komu í miklum mæli til mín og þá alls staðar að af landinu .
Þarna öðlaðist ég strax afskaplega mikla reynslu .
Og svo kom að því að kvennaathvarfið fór þess á leit við mig að ég gerðist prestur athvarfsins .
" Af hverju leituðu þær til þín ? " Konur sem fóru í Kvennaathvarfið og ákváðu síðan að skilja við menn sína þurftu að fá sáttavottorð hjá presti til að geta skilið .
Þegar þær fóru til sóknarpresta sinna til að fá sáttavottorð var það vinnuregla hérna áður fyrr hjá mörgum prestum að segja við þær : Þú verður að reyna einu sinni enn að bjarga hjónabandinu .
Þær fóru aftur heim og komu svo aftur viku eða mánuðum seinna og þá var oft búið að berja þær af enn meiri krafti en áður .
Starfskonur Kvennaathvarfsins voru afar ósáttar við þetta og vildu fá sér til aðstoðar kvenprest sem skildi að barin kona fer ekki aftur heim til sín .
Þær leituðu til mín og ég tók starfið að mér .
Ég þurfti að tala við ofbeldismennina , sem var mjög ögrandi verkefni .
Þegar ég hitti þá voru þeir yfirleitt í iðrunarkasti og vildu gera allt til að fá konuna heim og fullyrtu að þeir myndu aldrei lemja hana aftur .
Ég sagði þeim að þegar kona hefði verið lamin þá ætti hún ekki að vera áfram í slíku sambandi .
Þeir urðu mjög hissa á að heyra það .
Ég hvatti konurnar til að koma sér út úr þessum samböndum fremur en að halda sambúðinni áfram .
Ég lærði mjög margt á þessum tíma .
" Hefurðu lært að taka hluti ekki inn á þig ? " Já , ég held að ég sé ótrúlega flink í því .
Ég segi stundum að ég geti skrúfað fyrir og frá og þá er ég að tala um tárin mín .
Á ferli mínum hef ég þurft að jarðsyngja mjög nána vini mína og sérstaklega eftir að ég flutti í sveitina .
Ég er svo lánsöm að ég þarf ekki að hafa áhyggjur af því að það renni tár við jarðarfarir .
En þegar ég er komin heim get ég líka skrúfað frá .
Ég þarf aldrei að hafa áhyggjur af því að geta ekki grátið .
Ég tala um það í bókinni minni hversu hollur gráturinn er sem útrás fyrir tilfinningar .
Ég segi stundum að Guð hafi gefið okkur grátinn eins og hláturinn til að fá útrás fyrir tilfinningar .
" Nýtt tímabil hjá kirkjunni Hvað með þitt líf , hefur þú gengið í gegnum áföll ? " Ég er 55 ára gömul og átti mína góðu barnæsku og mín fullorðinsár og á þrjú börn og tvö barnabörn .
Ég gekk í gegnum skilnað og giftist aftur .
Allir lenda í einhverjum erfiðleikum í lífinu og ég hef lært hversu mikilvægt það er að vinna alltaf jafnóðum úr reynslu minni .
Ég er alveg sannfærð um að það hefur gert mig sterka að ég gat unnið jafnóðum úr áföllum , eins og til dæmis skilnaðinum .
Ég á óskaplega gott fólk að og á alveg sérlegan góðan mann , Gylfa Jónsson , sem líka er prestur , og auk þess á ég marga góða vini sem eru sálusorgarar .
Þannig að ég er afar lánsöm .
" Hvað finnst þér um stöðu þjóðkirkjunnar , sem virðist ekki með öllu góð nú um stundir ? " Staða þjóðkirkjunnar hefur verið mjög erfið og hún hefur orðið að taka á afar flóknum málum .
Það varð mikil togstreita innan kirkjunnar í sambandi við réttindi samkynhneigðra .
Það mál leystist farsællega og ég fagna því mjög vegna þess að í tuttugu ár barðist ég fyrir réttindum samkynhneigðra innan kirkjunnar .
Þegar friður virtist kominn á komu í ljós erfið mál vegna kynferðisafbrota .
Það kostaði mikinn sársauka .
Núna er þeim málum að ljúka með sanngirnisbótum .
Kirkjan hefur síðan í kjölfarið breytt verklagsreglum sínum til að koma í veg fyrir að nokkuð slíkt geti hent aftur .
Kirkjan er að hefja nýtt tímabil með nýjum áherslum .
Ég sé bjarta tíma framundan .
Nýir biskupar munu koma til starfa og brýnasta verkefni þeirra er að höfða til þess fólks sem af mjög skiljanlegum ástæðum sagði sig úr þjóðkirkjunni .
Það er sömuleiðis verkefni nýrra forystumanna að gera kirkjuna að samtalsvettvangi um lífið og tilveruna þar sem hlustað er á allar raddir samfélagsins og efla samræðu í söfnuðum landsins .
Ég skil það fólk sem fór úr þjóðkirkjunni en vil biðla til þess að koma aftur við breyttar aðstæður .
" Eru Íslendingar trúuð þjóð ? " Já , við erum mjög trúuð þjóð .
Það er undantekning að ég tali við fólk sem segist ekki eiga neina trú .
Íslendingar eiga hins vegar mjög breiða trúarflóru og það kemur vel í ljós í samtölum í tengslum við útfarir .
Helstu samtöl um trú fara fram þegar fólk er við dánarbeð og í samtölum vegna útfara því það er á þessum stundum sem trúin skiptir svo miklu máli .
Þá skiptir svo miklu að eiga þá trú að lífið er ekki bara blóð , kjöt og bein heldur andi og sál þar sem andinn og sálin lifa áfram .
" 