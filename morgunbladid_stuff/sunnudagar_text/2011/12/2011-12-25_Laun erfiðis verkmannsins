Á árinu var minnst 200 ára afmælis Jóns Sigurðssonar , helsta leiðtoga Íslendinga í sjálfstæðisbaráttu 19. aldar , sem fæddist 17. júní 1811 á Hrafnseyri við Arnarfjörð og lést 7. desember 1879 .
Mikið hefur eðlilega verið fjallað um Jón á árinu og einnig um eiginkonu hans Ingibjörgu Einarsdóttur , sem lést skömmu eftir fráfall Jóns , 16. desember 1879 , en hún fæddist 9. október 1804 .
Jón lauk stúdentsprófi í Reykjavík árið 1829 með ágætiseinkunn og hélt síðan til Kaupmannahafnar árið 1833 til frekara náms , en lauk þó aldrei prófi .
Þrátt fyrir það var Jón merkur og ötull fræðimaður sem sinnti rannsóknum í íslenskum fræðum , vann sem málvísindamaður hjá Árnasafni , annaðist útgáfu á ýmsum ritum og gaf út tímarit .
Sem dæmi um þær mætur sem menn höfðu á Jóni Sigurðssyni sem fræðimanni er að hann var tekinn inn í vísindaakademíu Bæjaralands , Bayerische Akademie der Wissenschaften , 2. júní 1866 fyrir meðmæli þýska sagnfræðingsins Konrads Maurers .
Kosningar í akademíunni fara fram með kúlum hvítum og svörtum og hlaut Jón einróma samþykki , aðeins hvítar kúlur .
Vísindaakademían í Bayern er mjög virt stofnun og meðal meðlima hennar má telja Wolfgang Goethe , Grimm-bræðurna Jacob og Wilhelm , Afred Einstein og fleiri .
Hér fylgir á eftir þýðing Árna Björnssonar á fundargerð akademíunnar frá sumrinu 1866 , en hún hefur ekki áður verið birt á íslensku : Konunglega vísinda-akademían Heimspeki- og málvísindadeild Fundargerð kjörfundar 2. júní 1866 Viðstaddir : Spengel [ Leonhard von Spengel ] Haneberg [ Daniel von Haneberg ] Halm [ Karl Ritter von Halm ] Beckers [ Hubert Beckers ] Prantl [ Karl von Prantl ] Christ [ Wilhelm von Christ ] Brunn [ Heinrich Ritter von Brunn ] Maurer [ Konrad von Maurer ] Plath [ Johann Heinrich Plath ] og undirskrifaður ritari deildarinnar .
Tilgreindir félagar komu saman á kjörfund sem ritarinn hafði boðað alla reglulega meðlimi deildarinnar til með sérstöku umburðarbréfi .
Félagi Thoma var sakir leyfis löglega fjarverandi , og rétt fyrir fundinn afsakaði félagi Plath fjarvist félaga Hofmanns sökum veikinda .
Með fyrrnefndum tíu félögum , sem teljast meira en þrír fjórðu hlutar heildarinnar , mátti þetta eftir orðalagi í starfsreglum skoðast sem gildur fundur .
Þeir völdu með svohljóðandi niðurstöðu : sem framandi félaga : 1 ) Herra K. [ Karl Ritter von ] Urlichs , prófessor í Würzburg , tilnefndur af herra Brunn , með átta hvítum kúlum gegn tveim svörtum 2 ) Herra Jón Sigurðsson ( á Íslandi ) tilnefndur af herra Maurer , með tíu hvítum kúlum ( einróma ) 3 ) Herra G. [ Gottfried ] Semper í Zürich , tilnefndur af herra Brunn , með sjö hvítum kúlum gegn þrem svörtum 4 ) Herra Dr. M. [ Martin ] Haug í Reutlingen , tilnefndur af herra Christ , með tíu hvítum kúlum ( einróma ) Undirritað : Skrifari I. deildar Marc Jos Müller [ Markus Joseph Müller ] München , júní 1866 Kjörgögn 1866 Tillaga herra prófessors K [ onrad ] Maurers vegna kosningar herra Jóns Sigurðssonar á Íslandi sem framandi félaga heimspeki- og málvísindadeildar .
Ótvírætt má líta á Íslendinginn Jón Sigurðsson sem fremsta fræðimann nútímans á sviði norðurgermanskra fornfræðirannsókna .
Frá árinu 1835 sem styrkþegi og frá 1848 sem ritari Árnanefndar hefur hann átt frábæran hlut að verkefnum nefndarinnar ; fyrir utan mjög lofsverða skráningarvinnu við norræn handrit í Stokkhólmi og Uppsölum , Árnasafni og hinu mikla Konunglega bókasafni í Kaupmannahöfn .
Vísa ég í því sambandi á þátt hans við útgáfu Íslenskra annála ( 1847 ) og Snorra Eddu ( 1848 og 1852 ) .
Frá árinu 1841 hefur hann verið félagi í Konunglega norræna fornfræðafélaginu , frá 1847 stjórnarmaður og 1847-1865 var hann skjala- og bókavörður þess .
Hann hefur unnið ötullega að verkefnum félagsins , reyndar oft í kyrrþey ; ég nefni hér einungis meðal margs annars útgáfu hans á Íslendinga sögum [ 26v ] ( 1843 og 1847 ) , Trójumanna og Breta sögum ( 1848-49 ) , Játvarðar sögu ( 1852 ) og Ósvalds sögu ( 1854 ) , mjög mikilvægan hlut hans að þriðja bindi af Grönlands historiske Mindesmærker ( 1845 ) og Antiquités Russes ( 1850 og 1858 ) og bókmenntasögulega formála hans að orðabókum Dr. Sveinbjarnar Egilssonar og Eiríks Jónssonar ( 1860 og 1863 ) .
Frá 1836 hefur hann verið félagi í Hinu íslenska bókmenntafélagi og frá 1851 forseti Hafnardeildar þess .
Jóni Sigurðssyni hefur tekist að skapa félagi þessu þá virðingu sem samræmist stöðu Íslands og það á skilið á sviði norðurgermanskra málvísinda og fornfræða .
Sjálfur hefur hann hafið útgáfu á hinu frábæra Íslenska fornbréfasafni ( 1857-1862 ) ásamt vísindarannsókn á sögum íslenskra biskupa og lögmönnum Íslands frá 930-1806 .
Auk þessa má nefna Biskupa-annála Jóns Egilssonar og rit Jóns Gissurarsonar um siðskiptatímann á Íslandi .
Fjölda annarra verka mætti nefna , sem tengjast eldri sem yngri íslenskum bókmenntum og þjóðfræði .
Við hlið Ljóða hins fræga skálds , Jóns Þorlákssonar , stendur útgáfa Íslenskra fornkvæða ásamt Svend Grundtvig [ 27r ] ( 1854-59 ) og útgáfa hans , ásamt Oddgeiri Stephensen á Lagasafni Íslands ( frá 1853 eru komin út 13 bindi ) .
Hann hefur frá 1847 starfað með Dönsku Akademíunni að útgáfu Regesta diplomatica historiae Danicae , unnið að grundvallarriti um íslenska stjórnskipan og sögu hennar ( 1856 ) , skrifað margar greinar um skóla- og menntamál eyjarinnar , verslunarsögu hennar og stjórnmálasögu , sem flestar hafa birst í ársritinu Ný félagsrit ( frá 1841 ) .
Fremstu kunnáttumenn á sviði norrænnar tungu og bókmennta , eins og Dr. Sveinbjörn Egilsson , sáu sér hag í að leita aðstoðar þessa ágæta manns þegar kom að strangvísindalegri málfræði ( sjá t.d. Fjögur gömul kvæði 1844 og Snorra Eddu 1849 ) .
Hann ber samt einnig glöggt skyn á fjölmörg hagræn málefni Íslands .
Hann gaf út leiðbeiningar um fiskveiðar , fiskverkun ( 1859 ) og aðra matvælaöflun ( 1861 ) og stýrði rannsókn á illkynjuðum búfjársjúkdómi ( 1859 ) .
Hann skrifaði um aldalangt efnahagssamband Íslands og Danmerkur ( 1861 ) , og hann ritstýrði nýrri útgáfu hins sérstæða forna tímatals ( frá 1849 ) .
Frá endurreisn Alþingis 1845 hefur hann verið áhrifamesti þingmaður og oft forseti þess .
Rannsóknir á norðurgermönskum tungumálum og fornfræði hafa enn ekki átt sess í skauti Akademíu vorrar , en mikilvægi þeirra á fullan rétt á fulltrúa þar .
Teljist það réttlætanlegt að bera fram tillögu í þá átt og ég festi sjón á fyrrnefndan Jón Sigurðsson , ber ekki að undanskilja enn einn þátt af öðrum toga , sem enn styddi val hans .
Frá miðri 17. öld hefur það verið til siðs á Norðurlöndum að íslenskir lærdómsmenn ynnu störf á sviði fornfræðirannsókna , án þess að nafna þeirra væri getið nema í framhjáhlaupi , en viðurkenningin félli einungis á hin útgefnu verk þeirra .
Fram til okkar daga hafa þessi hljóðlátu störf íslenskra fræðimanna haldið áfram til framgangs vísindanna , en til takmarkaðs heiðurs eða umbunar fyrir mennina sjálfa .
Tími virðist til kominn að breyta þessum aðstæðum og veita verkmanninum laun erfiðis síns .
Það mundi sæma vel Akademíu vorri að eiga frumkvæði á þessu sviði .
K [ onrad ] Maurer 