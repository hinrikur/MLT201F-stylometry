" Fólk hefur verið veikt í að kaupa ljóð , " segir Elísabet Jökulsdóttir sem selur nýja bók sína , Kattahirðir í Trékyllisvík , í Melabúðinni .
Hún fór norður á Strandir að gæta katta en selur mátti ekki synda eða fugl fljúga án þess að ljóð sprytti fram .
Elísabet hefur líka skrifað bók um geðhvörf og segir tímann vera blekkingu sem komi á nóttunni .
Einar Falur Ingólfsson efi@mbl.is Úti í glugga á bakhúsi við Framnesveg er skilti sem á stendur stórum stöfum MUNDU TÖFRANA .
Þarna býr Elísabet Jökulsdóttir rithöfundur sem hefur í rúm tuttugu ár galdrað hverja bókina af annarri , og leikrit í röðum , upp úr hatti sínum .
Á dögunum hélt Elísabet upp á tuttugu ára útgáfuafmæli sitt , í raun tveimur árum of seint , og veitti ýmsum velunnurum sínum viðurkenningar .
Þá gaf hún líka út nýja bók , Kattahirðir í Trékyllisvík , þar sem segir af ferð hennar norður á Strandir að gæta katta fyrir Hrafn bróður sinn .
Þessa dagana gætir Elísabet tveggja bláeygra hunda sem sonur hennar á og þeir taka gesti fagnandi .
Elísabet býður upp á kaffi í eldhúsinu þar sem sér út í skemmuna þar sem bátasmiðir hafa komið sér fyrir .
" Já , ég ákvað að halda núna upp á útgáfuafmælið .
Tuttugu ár .
Ég byrjaði að skrifa árið 1972 en maður verður ekki rithöfundur fyrr en fyrsta bókin kemur út , " segir Elísabet .
" Fyrsta leikritið skrifaði ég 1987 og á þessum 22 árum er ég búin að skrifa 18 bækur og 20 leikrit .
Satt að segja finnst mér það ótrúleg afköst – þótt það séu ekki allt stór leikrit .
Enda er oft erfiðaða að skrifa stuttu leikritin .
" Ástæðan fyrir því að Elísabet hélt ekki upp á útgáfuafmælið fyrir tveimur árum er sú að þá var hún norður á Ströndum að passa kettina .
" Nú var bókin að koma út og ég ákvað að halda upp á afmælið .
Ég er oft feimin við að bjóða fólki heim en það komu rúmlega þrjátíu hingað og eins og einhver sagði , þá var fólk alls staðar .
Ég sá að ég gæti alveg haldið jólaboð og Nóbelsverðlaunahátíð ! Það var yndislegt að fá alla hingað og svo veitti ég þessi Elísabetarverðlaun .
Rithöfundar fá oft verðlaun en mér fannst kominn tími til að snúa þessu við .
Mig hefur lengi langað til að þakka fólki sem hefur veitt mér stuðning ; maður skrifar svona bækur ekki einn .
Það er hægt að styðja höfunda með peningum en það að hitta gamla konu úti í búð sem segir að maður líti vel út , það er líka stuðningur .
Uppáhaldsprentarinn minn fékk heiðursverðlaun en hann hefur prentað þrjár bókanna minna og gert þær mjög fallegar , trukkprentaðar og blýsettar , en handverkið finnst mér alltaf skipta svo miklu máli .
Ég verðlaunaði líka besta lesarann , bestu sáluhjálpina , mestu inspírasjónina og besta sendilinn .
" Var fólk ekki hissa á því að koma í útgáfuafmæli og fá svo verðlaun ? " Jú , hissa og glatt .
Allir fengu eitthvað .
Svo veitti ég Gullmakrílinn en hann fékk útgerðarmaðurinn sem ákvað að styrkja útgáfuna með makrílpeningum – það er hann Guðmundur Kristjánsson í Brimi .
" Elísabet hugsar sig um og bætir svo við : " Nú bíð ég bara eftir því að einhver veiti mér verðlaun .
Ég væri alveg sátt við að fá Nóbelsverðlaunin þegar ég verð 94 ára gömul .
Ég get alveg beðið , " segir hún og brosir .
Alltaf að skrifa um innilokun Elísabet segist telja að þessi löngun sín til að gefa gjafir í boði eigi rætur í því að þegar þau Illugi bróðir hennar voru börn þá héldu þau upp á afmæli saman , en tvö ár og tveir dagar voru milli fæðingardaga þeirra .
Afi þeirra og amma komu alltaf í afmælið og gáfu öllum börnum sem mættu gjafir .
Hundarnir sem Elísabet gætir þessa dagana heita Zizou og Keano eftir kunnum knattspyrnuhetjum .
Þegar annar þeirra kemur inn í eldhús og snusar í matardallinn spyr ég hvort hún sé sífellt að gæta dýra ; hunda nú , katta á Ströndum ...
" Já , og barna og húsa .
Ég hef verið að þessu allt mitt líf , " segir hún .
Þriðjungur nýju bókarinnar , Kattahirðir í Trékyllisvík , er ferðasaga og svo eru fimm kaflar með ljóðum sem spruttu af dvölinni þar fyrir norðan .
Þá eru teikningar í bókinni eftir Elísabetu .
" Bókin byrjar hins vegar á ljóðinu Drangavík á Ströndum en það orti ég árið 1974 þegar ég var sextán ára .
Þetta ljóð og annað sem ég orti á sama tíma eru enn kennd í skólum en á sínum tíma fannst mér þetta samt svo lélegt að ég ákvað að birta það ekki í fyrstu bókinni .
Ljóðið beið bara og hefndi sín núna þegar ég var komin norður sumarið 2009 , " segir hún .
Ljóðið endar á þessum línum : Þú kemur í Drangavík einn góðan veðurdag er vindurinn feykti loðnu löngu föllnu grasinu skuggaleg ský á lofti og brimhljóð við ströndina Þú undrast að nokkurntíma hafi leikið hér líf .
" Í þessu ljóð er sagnarandi , " segir Elísabet og rennir yfir það augum .
" Það er ekkert að reyna að vera knappt eða naumt , það leyfir sér að flæða .
Ég hef verið gagnrýnd fyrir að vera of orðmörg en ég hef verið að átta mig á því að það er bara minn stíll .
Það er yfirlega að baki hverju orði í bókinni en þetta er talandi stíll , eða sagnaandi .
Þetta gamla ljóð skipar heiðurssess í bókinni .
Ég vissi ekki betur en að erindið norður að þessu sinni væri að gæta katta en svo skynjaði ég sterkt að önnur öfl lágu þar að baki .
Voru það örlögin eða Steinunn í Naustavík , sem liggur þarna undir grænni torfu .
Hver sendi mig – var það skáldskapargyðjan ? Kannski var mér ætlað að ljúka því sem ég byrjaði á árið 1974 .
Ég upplifi þessa bók sem nýja byrjun vegna þess að ég lauk loksins því sem ég byrjaði á 1974 .
" Sextán ára gömul fór Elísabet norður á Strandir og segist hafa verið að elta strák .
" Það var eins og að passa ketti , engin ástæða þannig lagað , en þegar sextán ára stelpa er í tengslum við fjöll og haf og býr hjá gömlum manni sem er tenging við tímann , Kristni á Dröngum , það er merkilegt .
Nú var ég aftur komin norður og þar var kyrrð og ró , og þessi tenging við náttúruna .
Ég uppgötvaði að ég hafði verið reið og viljað komast út fyrir heiminn , eins langt burt og hægt væri .
Ég vildi komast almennilega að heiman , á eitthvert jaðarsvæði , en þarna var ég að passa kettina og fór að yrkja ljóð .
Ef ég hefði séð þessa jólakúlu dingla þar , " segir hún og bendir á skraut í glugganum , " þá hefði sprottið fram ljóð .
Fugl mátti ekki fljúga eða selur synda án þess að komið væri ljóð .
Og þetta voru allt náttúruljóð , ekkert um kynlíf eða dauða .
Ég velti fyrir mér hvort það væri nógu smart , hvort þetta væri einhver ný útgáfa af Skólaljóðunum – en svona var þetta ...
" Elísabet orti um ána og kirkjuna , línurnar í Ófeigsfirði , hrafn og lóu .
En líka þrjú ljóð um ball , svona er Fyrsta ljóð um ballið : Þetta byrjaði allt á ballinu hann kyssti mig og ég kyssti hann svo var ballið búið og ég orðin ólétt .
" Já , ég fór á sveitaball þarna þegar ég var sextán og varð ólétt .
Svo sneri ég aftur með strákinn minn þegar hann var orðinn sextán ára , jafngamall og þegar ég kom þangað fyrst , en þá fannst mér ég verða að bjarga lífi hans og fór með hann norður , og svo liðu enn sextán ár þangað til ég kom til kattanna .
Ég uppgötvaði fyrir norðan að tíminn er blekking .
Ég fór þar í erfidrykkju og hitti karla sem voru orðnir gráhærðir og hrukkóttir en samt sætir , en ég hugsaði að ég hefði verið þarna á balli í gær að dansa við þetta fólk .
Tíminn er blekking sem kemur á nóttunni meðan við sofum og litar hár okkar grátt og strikar hrukkur á okkur .
Við bútum tímann niður í mínútur og sekúndur og við eldumst en að einhverju leyti er þessi skynjun blekking , það er annar tími og tímarnir eru margir .
Ég sá tímann fyrir mér flissandi bak við hurð , að ég héldi að ég hefði komið þangað fyrir þrjátíu árum en í raun hafi það verið í gær ! " Hún segir að eitt þema í nýju bókinni sé því tíminn en annað gleymskan .
" Það sem er gleymt er samt munað á einhvern hátt .
Ég segi að gleymskan sé minningabanki skáldskaparins .
Það er eins og það sem gleymist sé samt geymt einhvers staðar og verði ljóð .
Mér finnst ég alltaf hafa verið að skrifa um innilokun , hvernig fólk bregst við innilokun , en nú finnst mér að annar kafli sé að byrja og þar eru gleymskan og minningin þemu að takast á við .
Það er líka freistandi að skrifa um sakleysið .
" Verðum að fá að sýna tilfinningar Talið berst að því að Elísabet er með geðhvarfasjúkdóm sem hún hefur haldið niðri í tólf ár með lyfjum og réttum lífsstíl .
" Þetta er lífshættulegur sjúkdómur og ég var næstum dáin úr honum , " segir hún .
" Nú er ég búin að skrifa bók um geðhvörfin , 150 blaðsíður , og hugsa mér að gefa hana út á næsta ári .
Það var svolítið óhugnanlegt að skrifa um þetta .
Oft er ég á miklu hugarflugi þegar ég skrifa , en ég ákvað að skrifa raunsæislega um geðhvörfin og í réttri tímaröð .
Segja söguna frá upphafi til enda .
Ég læt alkóhólismann fljóta með því ég er óvirkur alkóhólisti og þegar ég var í maníu og drakk með , þá var það eins og að hella olíu á eld .
" Geðhvarfasjúkdómur Elísabetar hófst upp úr árinu 1979 , þegar faðir hennar , Jökull Jakobsson leikskáld , lést .
" Ég varð geðveik frekar en að syrgja .
Ég var alin upp við alkóhólisma og þar var sorgin ekki öruggur staður til að vera á ; þegar maður er sorgmæddur þarf að láta leiða sig eða faðma en svo einfalda hluti er ekki hægt að gera í alkóhólísku umhverfi .
Svo er þetta líka ættgengt .
Ég hef alltaf verið að skrifa um tilfinningar , vinna úr þessu , en við verðum að fá að sýna tilfinningar til að þurfa ekki að drekka , þurfa ekki að vera geðveik , fá kvíðaröskun .
Svo er líka hægt að gefa tilfinningum of mikið vægi .
Ég hélt alltaf að ég væri svo hrædd við höfnun karlmanns , í rauninni er ég hræddari við tóman ísskáp .
Geðhvörfin byrjuðu þegar pabbi dó og þrjátíu árum seinna , þegar ég var að útskrifast úr Listaháskóla Íslands , þá stóð ég þar á sviðinu , sonur minn var viðstaddur , tengdadóttir mín og litla barnabarnið mitt , en ég skynjaði bara að pabbi væri í salnum og að hann væri stoltur af mér .
Hvaða bull var það ? Þá skildi ég hvað ég var enn föst í honum – og því jarðaði ég hann skömmu síðar í Ameríku .
Ég var þar með hunda stráksins míns og þeir rótuðu upp holu , ég tók upp köngul , sagði við sjálfa mig að þetta væri pabbi og setti hann ofan í holuna .
Svo setti ég laufblöð yfir og sagði : Nú ert þú , pabbi , bæði grafinn í Fossvoginum og hér .
" Elísabet skellir upp úr .
" Þetta var persónuleg athöfn sem enginn vissi af nema ég og hundarnir .
Ég var svo lengi föst í sorginni .
" Eki satt að ljóðabækur seljist ekki Nú ætlar Elísabet að drífa hundana út í gönguferð , áður en hún heldur í Melabúðina þar sem hún stendur þessa dagana síðdegis og selur nýju bókina sína .
" Ég hef í átta eða tíu ár selt fyrir utan búðir en hef ílengst við Melabúðina .
Fyrstu bókina seldi ég í fyrirtækjum og fór þá að kynnast þjóðfélaginu , svo hef ég gengið í hús og selt bækur alls staðar .
Selt konunni við hliðina á mér í Þjóðleikhúsinu og fólki í Akraborginni .
Ég þurfti einfaldlega að koma bókunum á framfæri , því ég þurfti að vinna fyrir börnunum mínum ; það var ekkert flóknara .
Ég komst að því að það er ekki satt að ljóðabækur seljist ekki , því fólk hefur verið veikt í að kaupa ljóð .
Fólk segist vera með ljóðabækur á náttborðinu , að það elski ljóð .
Samt er skáldsagan yfirþyrmandi hér á Íslandi og ég var sjálf með þá hugmynd um tíma að það væri ekkert svo merkilegt að skrifa ljóð , maður yrði að skrifa þykka skáldsögu .
En nú er ég stolt af öllum mínum bókum sem hafa þetta fína kvenlega útlit .
" En Melabúðin er hennar staður .
" Já , fólk segir við mig þar að jólin séu ekki komin fyrr en ég er komin þangað að selja .
Maður kemst ekki lengra í skáldskapnum en að ná að slá út jólasveininn , " segir hún og hlær .
