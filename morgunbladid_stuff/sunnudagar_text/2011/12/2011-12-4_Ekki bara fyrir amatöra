Þegar ekki er nóg að hafa myndavél í símanum eða vasanum er rétt að feta sig upp í almennilegar vélar , frekar en að taka stóra stökkið strax .
Canon EOS 600D er ekki atvinnuvél , en hún er ekki bara vél fyrir amatöra .
Munur á vélum atvinnumanna og amatöra felst oftar en ekki í því hve mikla stjórn maður hefur á vélinni – hvað vélin ræður miklu með lýsingu , skerpu og tilheyrandi .
Í þessari vél er hægt að stilla allan fjandann og hægt að velja ýmis snið , til að mynda andlitsmynd , landslagsmynd , einlita o.s.frv. , en líka hægt að stilla á sjálfvirkni sem mér sýndist vinna mjög vel .
600D-vélin er uppfærsla á EOS 550D sem kom á markað vorið 2010 .
Hún er með sömu myndflögu og skilar 18,7 milljóna díla mynd , 5.184 × 3.456 díla .
Hún getur tekið 3,7 ramma á sekúndu .
Ljósnæmið er ISO 100-6400 og hægt að pressa í ISO 12.800 .
Helstu framfarir í vélinni eru varðandi vídeótökur .
Hægt er að taka upp HD-vídeó á vélinni , 1080 díla 24 , 25 og 30 ramma á sekúndu , en 650 og 60 ramma í 720 díla upplausn .
Líka er hægt að skipta í VGA-upplausn , ef vill .
Það er nýbreytni og reyndar frábær viðbót að hlutföllin á skjánum á vélinni eru þau sömu og á myndflögunni .
Fyrir vikið er myndin á skjánum á bakinu umtalsvert stærri en á eldri gerðinni , en skjárinn er líka stærri .
Allar Canon-linsur passa við vélina , þar með taldar linsur með hristivörn , svonefndar IS-linsur .
Ólíkt flestum framleiðendum öðrum er Canon með hristivörnina í linsunum , en ekki í myndavélarhúsinu , sem fyrirtækið segir betri högun , en ég treysti mér ekki til að skera úr um það .
Canon EOS 300D Rebel Fyrsta stafræna speglavélin á skaplegu verði Það þótti saga til næsta bæjar þegar Canon setti á markað fyrstu Rebel-vélina fyrir rétt rúmum átta árum , enda var þar komin fyrsta stafræna speglavélin á skaplegu verði , en vestan hafs var hún fyrsta slík vél sem kostaði innan við 1.000 dali .
Vélin sem sagt er frá hér til hliðar kallast Canon Rebel T3i / EOS 600D , en svo mikil þróun hefur orðið í myndavélatækni á þessum átta árum að segja má að hún eigi það eitt sameiginlegt með fyrsta Rebelnum að vera myndavél .
Fyrsta Rebel-vélin , Canon EOS 300D , var með 6,3 milljóna díla myndflögu ( 3.072 × 2.048 díla ) .
Ljósnæmið var ISO 100-1600 , hún var með sjö fókuspunkta og gat tekið 2,5 ramma á sekúndu .
Hún var gerð fyrir CompactFlash-minniskort , en þau máttu ekki vera stærri en 8 GB .
