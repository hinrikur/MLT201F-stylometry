Ólafur Oddsson íslenskukennari við Menntaskólann í Reykjavík lést um aldur fram þann 3. nóvember síðastliðinn .
Ólafur var afburðakennari ; um það bera fjölmargir nemendur hans vitni .
Ég var um árabil prófdómari hjá honum við munnlegt stúdentspróf .
Ef nemandi stóð á gati gerði Ólafur sér far um að koma honum á rétta braut , þannig að úr varð nokkurs konar einkakennslustund .
Hann notaði með öðrum orðum þetta síðasta tækifæri til að fræða unga fólkið sem var í þann veginn að kveðja gamla skólann sinn .
Vissulega skynjaði hann streituna sem fylgdi munnlegum prófum , og því lagði hann sig fram um að róa nemendur ef hann sá að í óefni stefndi .
Og hann var alltaf tilbúinn með vasaklút ef einhver fór að gráta , t.d. eftir að dregin hafði verið dróttkvæð vísa eftir Egil Skallagrímsson .
Eitt af því sem Ólafs verður minnst fyrir er einlægur áhugi hans á íslensku máli og afar næm tilfinning fyrir framsetningu og stíl .
Hann sá á tímabili um þáttinn Daglegt mál í Ríkisútvarpinu .
Einnig skrifaði hann árið 2004 handbókina Gott mál , ábendingar um algengar ritvillur og hnökra á máli og stíl .
Þetta rit má nálgast á vef Menntaskólans í Reykjavík ( mr.is / docs / OlOGottm.pd f ) .
Ég ráðlegg öllum áhugamönnum að kynna sér þennan gagnmerka texta Ólafs og spreyta sig jafnframt á æfingunum sem fylgja .
Mér finnst tónninn í Góðu máli lýsa manninum á bak við verkið : fræðandi , þægilegur , kurteislegur , glettinn en þó ákveðinn .
Ólafur vissi sem var að fólk vill gjarnan fá ótvíræðan úrskurð um vafaatriði ; hann felldi sinn úrskurð og studdi hann jafnframt með rökum .
Mig langar að taka örfá dæmi úr ofangreindu riti Ólafs Oddssonar og byrja á athugasemd hans um " vafasamar tilvísunarsetningar " : " Tilvísunarsetningar standa oftast með nafnorði eða fornafni .
Dæmi : Þarna er stúlkan sem hann er ástfanginn af ( ekki : ástfanginn í ) .
Illa fer á því að láta þær standa með heilli setningu .
Dæmi : Sökum vatnsleysis komumst við aldrei í bað sem er afleitt .
– Vafasamar auglýsingar hafa stundum vakið nokkra athygli .
Dæmi : Nýkomnir hanskar handa karlmönnum sem eru loðnir að innan .
" Síðan biður Ólafur okkur um að lagfæra eftirfarandi texta : " Sökum fátæktar komst hún , veik konan , ekki á sjúkrahús sem er til skammar .
" Á öðrum stað ræðir Ólafur um mikilvægi þess að vera stuttorður og gagnorður og styður mál sitt með dæmum : " Það fólk , sem hefur nýlega orðið mjög ríkt og veit ekki aura sinna tal , er oft eigingjarnt .
Betra væri : Nýríkt fólk er oft eigingjarnt .
– Kjartan Ólafsson var giftur konu sem hét Hrefna Ásgeirsdóttir .
Betra væri : Kjartan Ólafsson átti ( eða : var kvæntur / giftur ) Hrefnu Ásgeirsdóttur .
Njáll Þorgeirsson var ekki með neitt skegg á vöngum sínum .
Betra væri : Njáll Þorgeirsson var skegglaus .
" Í lok umrædds kafla sýnir Ólafur dæmigert upphaf skólaritgerðar og skýtur inn þremur spurningum í hornklofum : " Í þessari ritgerð minni [ fróðlegt ? ] sem hér fer á eftir [ fróðlegt ? ] ætla ég að reyna að segja frá því [ þróttmikið ? ] hvaða skoðun ég hef ...
" Loks langar mig að minna á kafla í Góðu máli um dönsk áhrif á íslensku ; við erum víst vanari því nú orðið að vera áminnt um að forðast ensku áhrifin , og það gerir Ólafur reyndar í öðrum köflum .
Ég tek hér nokkur dæmi frá honum um lífseigar " duldar " dönskuslettur .
1 .
Koma inn á eitthvað ( víkja að einhverju , fjalla um eitthvað ) .
2 .
Það er synd að hún gat ekki komið ( það er leitt að hún gat ekki komið ) .
3 .
Það sýnir sig ( það kemur í ljós ) .
4 .
Nærliggjandi hús ( nálæg hús ) .
5 .
Það kemur til með að gerast ( það mun gerast / það gerist ) .
6 .
Svona nokkuð er ekki forsvaranlegt ( þetta er ekki boðlegt / þetta er óverjandi ) .
7 .
Upplýstir menn og meðvitaðir um þennan vanda reyna að leysa hann ( þeir sem þekkja hér til reyna að leysa vandann ) .
8 .
Gegnum aldirnar ( um aldir ) .
9 .
Hann vildi gera sig gildandi á þessu sviði ( hann vildi verða áhrifamikill / áhrifamaður á þessu sviði .
Minnumst Ólafs Oddssonar um jólin með því að glugga í rit hans um málfar .
Það er ókeypis skemmtun .
Gleðileg jól .
