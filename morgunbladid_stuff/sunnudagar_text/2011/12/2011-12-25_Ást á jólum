Aldrei skal láta tækifæri til tilfinningasemi sér úr greipum ganga .
Aldrei skal spara knús og kossa .
Aldrei skal halda í sér löngun til að segja eitthvað fallegt .
Þeir sem hafa af einhverjum ástæðum á samviskunni að hafa snertisvelt sína nánustu á árinu sem er að líða , eða allt of sjaldan vikið að þeim hlýjum orðum , skulu bæta úr því hið snarasta .
Leyfið blíðunnar orðum að vakna til lífsins á tungunni og hleypið þeim út .
Undan þeim spretta blómin .
Opnið faðminn hlýja , strjúkið , klappið , kyssið .
Gefið .
Af ykkar eigin mannakjöti og sálarsól .
Jólin eru sannarlega rétti tíminn til að bæta upp fyrir snertisvelti , en þeir sem lifa við slíkt hungur veslast upp að innan og verða sem slútandi urt á mel .
Þó að við höldum að við þolum hvað sem er og getum verið svöl er staðreyndin sú að við þrífumst ekki án snertingar við aðrar manneskjur og þess að sýna tilfinningar okkar .
Hún Elísabet Jökulsdóttir orðaði þetta svo ágætlega um daginn þegar hún sagði : " Við verðum að fá að sýna tilfinningar til að þurfa ekki að drekka , þurfa ekki að vera geðveik , fá kvíðaröskun .
" Gunnar Dal hitti líka naglann á höfuðið þegar hann sagði einhverju sinni : Sá sem ekki þorir að vera væminn , hann missir af miklu í lífinu .
Þetta er aldrei of oft áréttað .
Lífið er stutt , ekki geyma það góða til morguns .
Lífið er líka svo brothætt .
Styrkjum það með blíðskap .
Kyndum undir ástarinnar logum , á jólunum sem og á öllum hversdagsins stundum .
Syngjum : Ást , ást , ást snemma að morgni .
Ást , ást , ást , seint að kvöldi .
Ást , ást , ást dag og nótt .
Ástin er eins og hitasótt .
Tralllalalllalalllalla ...
GLEÐILEG JÓL ! 