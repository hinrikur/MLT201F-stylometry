Það er mikið talað um erlendar fjárfestingar um þessar mundir .
Ráðherrar koma hver á fætur öðrum og segja að mestu skipti að fá hingað erlenda fjárfestingu .
Vinnuveitendur taka undir .
Einn ráðherranna ætlar meira að segja að leiðbeina erlendum fjárfesti um völundarhús íslenzks lagakerfis .
Er þetta svona einfalt og sjálfsagt ? Hvað er eftirsóknarvert á Íslandi fyrir erlenda fjárfesta ? Eitt er víst , að það er ekki stærð markaðarins hér , sem freistar þeirra .
Segjum sem svo að fjárfestir hafi hug á að leggja fyrir sig smásöluverzlun með olíu og benzín .
Er ekki líklegt að hann leiti að stærri markaði en 300 þúsund manns ? Á ekki það sama við um fjárfesti , sem hefði áhuga á að setja peninga í tryggingastarfsemi , banka , smásölu í matvöru eða nánast hvaða starfsemi , sem er , sem byggist á hinum íslenzka heimamarkaði ? Markaðurinn hér er svo lítill , að það getur ekki verið eftir miklu að slægjast fyrir þá , sem vanir eru stærra markaðsumhverfi .
Þetta er auðvitað ástæðan fyrir því , að það er sjaldgæft að útlendingar hafi áhuga á slíkum fjárfestingum hér á landi .
Þó skulum við ekki gleyma Bauhaus , sem er undantekning fremur en regla .
Að hverju gæti áhugi erlendra fjárfesta beinzt ? Það er nokkuð augljóst .
Sjávarútvegur á Íslandi getur verið eftirsóknarverður fjárfestingarkostur og orkuframleiðsla á Íslandi sömuleiðis .
Það er nýting auðlinda Íslendinga , sem gæti freistað erlendra fjárfesta .
Við leyfum hins vegar ekki erlenda fjárfestingu í sjávarútvegi nema að mjög takmörkuðu leyti .
Mér fannst um skeið koma til greina að við leyfðum slíkt á þeirri forsendu , að gagnkvæmni yrði að ríkja .
Á sama tíma og Íslendingar voru að fjárfesta í sjávarútvegi í útlöndum var erfitt að sjá , hvernig við gætum bannað sambærilegar fjárfestingar hér .
Nú hefur hins vegar dregið mjög úr fjárfestingum Íslendinga í sjávarútvegi annars staðar og jafnframt verður ljósara að aðrar þjóðir hugsa ekki fyrst og fremst um gagnkvæmni í þessum efnum heldur eigin hagsmuni .
Þess vegna hallast ég að því nú , að þeir útgerðarmenn , sem alla tíð hafa verið andvígir erlendum fjárfestingum í íslenzkum sjávarútvegi hafi haft rétt fyrir sér .
Um orkugeirann gilda önnur lögmál .
Ef t.d. væri ákveðið að einkavæða Landsvirkjun er ljóst að erlend orkufyrirtæki ( eða aðrir erlendir fjárfestar ) gætu keypt hluti í fyrirtækinu á markaði og þau gætu jafnvel keypt fyrirtækið allt , ef þeim sýndist svo .
Þá er gengið út frá þeirri forsendu , að bein eignaraðild að auðlindum kæmi hvergi við sögu .
EES-samningurinn og íslenzk lög leyfa fjárfestingar aðila á evrópska efnahagssvæðinu í íslenzkum orkufyrirtækjum sem og öðrum fyrirtækjum .
En jafnvel þótt tryggilega væri gengið frá eignarhaldi auðlindanna í fallvötnum og iðrum jarðar er það áleitin spurning , hvort það samrýmist þjóðarhagsmunum okkar Íslendinga að helztu orkufyrirtæki landsmanna yrðu í erlendri eigu .
Þótt um mikil verðmæti sé að ræða á okkar mælikvarða hafa stór erlend fyrirtæki lítið fyrir því að kaupa upp þau orkufyrirtæki , sem hér yrðu til sölu ef ákvörðun væri tekin um að einkavæða þau .
Eitt stærsta orkufyrirtæki heims er rússneska fyrirtækið Gazprom , sem framleiðir og selur bæði olíu og gas .
Þetta fyrirtæki seilist nú til áhrifa í smásölu á benzíni og olíu í Þýzkalandi .
Í krafti dótturfyrirtækis í Þýzkalandi gæti þetta fyrirtæki , svo að dæmi sé tekið , eignast öll orkufyrirtæki á Íslandi yrði ákvörðun tekin um að einkavæða þau .
Slíkt fyrirtæki hefði ekki fyrst og fremst áhuga á þeim möguleika að selja 300 þúsund Íslendingum rafmagn og heitt vatn .
Það mundi hafa áhuga á að selja raforku frá Íslandi til Evrópu um sæstreng , þar sem er til staðar mun stærri markaður .
Verðsveiflur á orkumarkaði í Evrópu eru miklar og verðið , sem fólk borgar fyrir raforku er langtum hærra en hér .
Það liggur í augum uppi , að um leið og slíkt erlent fyrirtæki eignaðist stóra hluti í orkufyrirtækjum hér eða þau öll og seldi raforku til útlanda á hærra verði en fæst á markaðnum hér mundi þrýstingur á hækkun á innanlandsmarkaði verða mjög mikill .
Þetta má sjá nú þegar í samskiptum Magma Energy og Norðuráls , sem hafa orðið til þess að framkvæmdir við álver í Helguvík hafa stöðvazt .
Er það alveg augljóst mál að slík erlend fjárfesting í íslenzkum orkufyrirtækjum mundi þjóna hagsmunum íslenzku þjóðarinnar ? Ég held ekki .
En hvað er það fólk þá að tala um , sem alla daga talar um mikilvægi þess að fá erlenda fjárfestingu til Íslands ? Það er orðið tímabært að þjóðin taki grundvallaratriði þessa máls til umræðu og að við gerum upp við okkur hvers konar erlenda fjárfestingu við teljum eftirsóknarverða .
Það er augljóst mál , að erlend fjárfesting í Íslenzkri erfðagreiningu , svo að dæmi sé tekið , hefur lagt grundvöll að nýrri vísinda- og rannsóknarstarfsemi á Íslandi , sem ella hefði ekki orðið til .
Og athyglisvert að í umræðum um erlenda fjárfestingu er aldrei á það fyrirtæki minnzt en erlendir fjárfestar hafa komið með nýtt fjármagn inn í það á undanförnum misserum .
Þetta er eftirsóknarverð erlend fjárfesting .
Katrín Júlíusdóttir , iðnaðarráðherra og pólitískir samherjar hennar hafa lagt sig fram um síðustu vikur að hvetja til erlendra fjárfestinga hér .
Hefur ráðherrann áhuga á að greiða fyrir erlendri fjárfestingu í orkuiðnaði á Íslandi með þeim afleiðingum , sem af því gætu leitt ? Hefur ráðherrann og flokkur hennar áhuga á að opna fyrir erlenda fjárfestingu í sjávarútvegi ? Þótt hér sé vísað til iðnaðarráðherra eiga þessar sömu spurningar erindi til allra stjórnmálaflokka á Íslandi og tímabært að þeir svari þeim .
