Fyrir stuttu gaf Crymogea út bókina Íslenskir fuglar sem hefur að geyma teikningar Benedikts Sveinbjarnarsonar Gröndals af íslenskum fuglum og skýringar hans við þær myndir .
Benedikt var sonur Sveinbjarnar Egilssonar og konu hans Helgu Gröndal , fæddur 1826 og lést 1907 .
Hann lærði náttúrufræði og bókmenntir við Háskólann í Kaupmannahöfn og eftir kennslu hér heima um hríð og námsdvöl í Þýskalandi og Belgíu lauk hann meistaraprófi í norrænum fræðum frá Hafnarháskóla .
Hann starfaði síðar sem kennari við Lærða skólann , orti ljóð og skrifaði sögur .
Hann var einn af stofnendum Hins íslenska náttúrufræðifélags og formaður þess 1889-1900 .
Benedikt lét af kennslu 1883 og fékk þá styrk til að vinna að vísindarannsóknum og þar með talið gerð dýramynda með skýringum .
Hann vann og við rannsóknir og teikningar það sem han átti eftir ólifað og liggja eftir hann nokkrar náttúrfræðibækur , þeirra helstar Dýraríki Íslands , sem gefin var út árið 1975 , og síðan Íslenskir fuglar sem er nú gefin út í fyrsta sinn , en myndirnar í bókinni hafa ekki komið fyrir almennings sjónir áður .
Handritið er varðveitt í Náttúrufræðistofnun Íslands og útgáfan núna er í samvinnu við safnið .
Á titilblaði Íslenskra fugla kemur fram að bókin er gerð 1899-1900 , en Benedikt jók við hana 1901 .
Flestar myndirnar gerði hann eftir fuglunum sjálfum , en stundum notaði hann myndir annarra sem fyrirmyndir .
Í inngangi að bókinni segir Benedikt : " Tilgangurinn med þetta verk er því alls ekki sá að framleiða eitthvað nýtt , eða nýjar uppgötvanir ; að því leyti er þetta ekkert frumverk ; allt sem hér stendur er kunnugt fyrir löngu , með því hér er enginn sá fugl sem ekki finnist einnig í útlöndum .
En það er í fyrsta sinn að allir hérlendir fuglar hafa verið myndaðir sér á eina bók ; að því leyti er verkið frumverk .
" Þessi frumútgáfa bókarinnar verður annars vegar í hátíðarútgáfu í raunstærð eins og höfundurinn gekk frá því og hins vegar í almennri útgáfu .
Í báðum útgáfum eru skýringar Kristins Hauks Skarphéðinssonar og Ævars Petersens og eftirmáli Kristins Hauks .
Í eftirmála Kristins Hauks kemur fram að bókin sé fimmta yfirlit Benedikts um íslenska fugla ; það fyrsta birtist í Gefn 1874 , það annað í Dýrafræðinni 1878 , yfirlit birtist í erlendum fuglafræðitímaritum 1886-1901 og það fjórða í fuglatalinu 1895 .
" Í Íslenskum fuglum steypir hann allri þessari þekkingu saman og bætir auk þess við ýmsum upplýsingum , en það sem var mest um vert – hann teiknar alla íslenska fugla og egg þeirra .
Slíkt hafði enginn gert áður .
" Handrit bókarinnar er alls 100 síður í stóru broti ( folio , 30,5 cm x 38,2 cm ) og skiptast á síður með myndum og texta .
Almenna útgáfan sem kom út fyrir skemmstu er 255 síður og í henni eru myndirnir prentaðar með texta Benedikts settum með prentletri .
Í mars næstkomandi kemur síðan út sérstök hátíðarútgáfa af bókinni í 100 eintökum leðurbundnum í viðarkassa sem er endurgerð sjálfs handritsins með öllum texta handskrifuðum og verður 24,6 x 38 cm að stærð .
Lýsingar við meðfylgjandi myndir eru Benedikts : Geirfugl Þessi fugl er nú liðinn undir lok .
Hann var af álkukyni og langstærstur þess kyns fugla .
Af því vængirnir voru svo stuttir að fuglinn gat ekki flogið , þá komst hann ekki undan eyðileggingunni , en sagt er að hann hafi verið svo fljótur á sundi að bátar höfðu ekki við honum .
Hér við land var hann á Geirfuglaskerjum fyrir utan Reykjanes , og svo á öðrum skerjum samnefndum út frá Berufirði , að sögn einnig á Kolbeinsey .
Hann átti og heima við austurströnd Norður-Ameríku ; bæði hér og þar eyddu sjómenn fuglinum , ekki einungis með því hann var hafður til matar og skipin fermd með þeim forða , heldur og af þrælslegri grimmd .
Á eyju nokkurri þar , Fundy Island , sjást enn tóftir af kvíum sem hlaðnar höfðu verið og fuglinn rekinn eða hrakinn þar inn , hjálparlaus , drepinn og marinn , og brenndur lifandi , af tómri sjómanna-rælni .
Hér hefur þessi grimmd ekki verið höfð í frammi , enda ekki tækifæri til þess á Geirfuglaskerjum , en hann hefur verið rotaður eins og kópar .
...
Eftir 1844 vita menn ekkert um geirfuglinn .
Á náttúrusöfnunum er hann mjög sjaldgæfur og meira en gullvægur .
Myndina hef eg gert eftir öðrum myndum , því nú fæst enginn geirfugl lengur .
Hrafn Sá algengasti standfugl hér og alstaðar annarstaðar .
Þegar vel liggur á honum , þá krunkar hann ekki en segir " klong , klong " ; það kalla Svíar " han slår klunken " .
Hann nærist á öllu sem nef festir á , er var um sig og skynugur , og má vel temja hann , en hann er stelvís og getur orðið hættulegur smábörnum , sækir á augun .
Enginn fugl hefur vakið eins mikla eftirtekt í fornöld hér og á Norðurlöndum , og sést það á ótal nöfnum og kenningum sem hann er nefndur með í skáldskap , hann á þar um 80 heiti , fyrir utan allar samsettar kenningar ...
hann var ( og er enn ) spáfugl og eins konar félagsdýr manna og búa .
Hann er " bláfjallaður " og " blágagl " af bláa blænum sem á honum er , " blár " og " blásvartur " ; hann heitir " borginmóði " af því hann veit svo margt , á öxlum Óðins sátu 2 hrafnar og sögðu honum tíðindi ; af því hann er ránfugl með spörfuglum þá er hann líka orrustufugl : " blóðvalr " , " blóðtrani " , " valgagl " o.s.frv. Hann sest oft á kýr og hesta og kroppar af þeim óþrif ( " rívanskinna " , kroppinbakr " er nafn í sögum ) .
