Breski leikarinn Ben Whishaw mun leika Q í næstu spennumyndinni um síunga spæjarann James Bond .
Myndin ber nafnið Skyfall og verður frumsýnd í október á næsta ári og er 23 .
Bond-myndin .
Whishaw er íslenskum sjónvarpsáhorfendum að góðu kunnur eftir stórleik í BBC-þáttunum The Hour í hlutverki fréttamannsins Freddies Lyon sem voru á dagskrá RÚV fyrir skemmstu .
Whishaw er 31 árs , 12 árum yngri en ljóshærða ofurmennið Daniel Craig , sem fer með hlutverk Bond .
Hinn kynþokkafulli Craig fær því aldeilis samkeppni á hvíta tjaldinu .
Ungur aldur hans er nýnæmi í spennumyndaflokknum en gamansami tækjagaurinn Q hefur jafnan verið leikinn af mönnum sem komnir eru yfir miðjan aldur .
Hlutverkið var lengst af í höndum Desmonds heitins Llewelyn en síðar tók Monty Python-grínarinn John Cleese við því .
Hlutverk Q , yfirmanns brellumála hjá MI6 , er þó talið verða heldur alvarlegra í þetta skiptið , rétt eins og þróunin hefur verið með myndaflokkinn í heild sinni .
Q sást síðast í kvikmyndinni Die Another Day árið 2002 en hann hefur ekki verið í síðustu myndum og hafa margir saknað hans .
Þetta er ekki í fyrsta sinn sem Whishaw og Craig sást saman á skjánum því þeir léku báðir í bresku glæpamyndinni Layer Cake frá árinu 2004 .
Leikstjórinn Sam Mendes verður við stjórnvölinn í Skyfall og hefur hann lofað nýstárlegum Bond enda myndin ekki byggð á sögu eftir Ian Fleming .
Þetta er í þriðja skipti sem Craig leikur Bond , Javier Bardem verður vondi kallinn og helstu kvenpersónur verða í höndum Naomi Harris og Bérénice Marlohe .
Dame Judie Dench verður síðan auðvitað áfram í hlutverki M. Önnur stór hlutverk fara Albert Finney og Ralph Fiennes með .
Ekki er búið að segja mikið frá efni myndarinnar nema að " það reyni á hollustu Bond við M þegar fortíð hennar kemur í bakið á henni " .
Whishaw er menntaður við Royal Academy of Dramatic Arts ( RADA ) í London .
Hann varð fyrst þekktur í hlutverki Hamlets á sviði Old Vic í leikstjórn Trevors Nunn árið 2004 .
Síðan þá hefur hann leikið í fjölmörgum kvikmyndum , þar á meðal aðalhlutverkið myndinni Ilmurinn : Saga af morðingja .
Hann lék Keith Richards í kvikmyndinni Stoned en í henni er umfjöllunarefnið ævi Brians Jones .
Hann þykir líkjast fleiri tónlistargoðum því hann var ein birtingarmynda Bobs Dylan í myndinni I ' m Not There .
Það verður gaman að sjá hvernig birtingarmynd af Q hann verður í Skyfall en eitt er víst að hróður hans á áreiðanlega eftir að aukast enn við að leika í mynd af þessari stærðargráðu .
