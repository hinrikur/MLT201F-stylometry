Enn á ný ratar Icesave í þjóðmálaumræðuna .
Að þessu sinni vegna hugmynda sem eru á borðinu um að leggja niður efnahags- og viðskiptaráðuneytið og færa verkefnin undir Steingrím J. Sigfússon fjármálaráðherra , en skýrt er frá þeim ráðagerðum í fréttaskýringu Péturs Blöndals í Sunnudagsmogganum .
Engan þarf að undra að almenningur kveinki sér undan slíkum fregnum , enda hefur þrisvar verið samið um Icesave í stuttri ráðherratíð Steingríms og í þau tvö skipti sem þingið gaf eftir og féllst á gjörning ríkisstjórnarinnar var hann felldur af þjóðinni .
En það má nú gefa Steingrími , að hann gefst ekki upp .
Nú virðist hann ætla að sölsa Icesave undir sig aftur .
En hvers vegna skyldi ríkisstjórnin vilja efna til ófriðar um Icesave í þetta skipti ? Það hefur gengið stórslysalaust að leggja drög að vörn Íslendinga í svari til ESA , utanríkismálanefnd Alþingis hefur verið samstiga í því ferli , sem hlýtur að teljast til tíðinda þegar haft er í huga hvernig ríkisstjórnin hefur haldið á málum gagnvart þinginu fram að þessu .
Þá hefur efnahags- og viðskiptaráðuneytið kallað til sérfræðinga sem hingað til hafa verið á öndverðum meiði við ríkisstjórnina , þar á meðal Reimar Pétursson lögfræðing , sem var einn harðasti gagnrýnandi síðustu Icesave-samninga .
Hvað er það sem fer í taugarnar á Steingrími ? Brú til liðinna tíma Hugmyndin um Hannesarholt sem hjónin Ragnheiður J. Jónsdóttir og Arnór Víkingsson kynna í Sunnudagsmogganum í dag er forvitnileg .
Þau hafa fest kaup á Grundarstíg 10 í Reykjavík , síðasta heimili Hannesar Hafstein , skálds og fyrsta ráðherra þjóðarinnar , og í stað þess að flytja þangað inn sjálf hafa hjónin áform um að opna húsið almenningi – setja þar á laggirnar menningarsetur í víðum skilningi .
Húsið á ekki að vera safn um Hannes Hafstein , enda þótt hann sé tilefnið , heldur einskonar brú yfir til löngu liðinna tíma .
" Það skiptir máli að tengjast fortíðinni , þannig skiljum við betur að við erum heppnari en flestar þjóðir – í langflestu tilliti , " segir Ragnheiður .
" Von okkar er sú að þetta hús komi til með að hýsa margvíslega starfsemi sem hjálpar okkur að tengja við stöðu okkar í tíma og rúmi .
Við Íslendingar höfum farið heldur geyst inn í framtíðina og við þurfum tíma til að staldra við .
" Hannes Hafstein tók við ráðherraembætti 1904 og Ragnheiði og Arnóri þykir það góður tímapunktur við að miða .
" Árið 1904 var Ísland að breytast úr sveitasamfélagi í borgarsamfélag , flestar stofnanir sem bera samfélagið uppi í dag urðu til um það leyti .
Okkur langar að beina sjónum að þessum tíma , ekki embættistökunni sem slíkri heldur inntakinu .
Hvernig var andinn í samfélaginu við upphaf tuttugustu aldarinnar ? " Hjónin bíða eftir niðurstöðu úr nýju deiliskipulagi áður en þau fá rekstrarleyfi fyrir Hannesarholt .
Vonandi verður sú niðurstaða þeim hagstæð svo starfsemi geti hafist sem allra fyrst í þessu glæsilega og sögufræga húsi .
Þessir tímar tala ennþá til okkar – alveg eins og skáldið .
