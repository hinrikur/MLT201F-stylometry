Það sem mótar samfélag manna og þokar því til framfara er lærdómur kynslóðanna .
Mörg dæmi eru um að þegar þau tengsl rofna geta heilu þjóðirnar tapað áttum .
Það er nú einu sinni svo , að til þess að vita hvert á að halda er gott að vita hvaðan maður kemur .
Ástæða er til að fagna útgáfu bókarinnar Mannvist , sýnisbók íslenskra fornleifa , sem Birna Lárusdóttir hefur sent frá sér , en Einar Falur Ingólfsson ræðir við hana í Lesbók Sunnudagsmoggans í dag .
Í bókinni er gefin yfirsýn yfir víðáttumikinn heim íslenskra fornminja .
" Markmiðið var að skrifa bók um fornleifar fyrir almenning ; að gera eitthvað af þeim upplýsingum sem við búum yfir aðgengilegt , " segir Birna í viðtalinu .
Ekki vanþörf á .
Eins og nærri má geta er margt forvitnilegt í bókinni , sem fræðir okkur ekki bara um liðna tíð , heldur einnig samtímann .
Í aðdraganda jóla getur til dæmis verið gaman að fræðast um að krossar sem reistir voru sem átrúnaðarstaðir virðast mjög oft hafa verið reistir á landamerkjum eða annars konar mörkum byggðar og óbyggðar .
Í bókinni segir : " Krossmark á þannig stað hefur því margræða merkingu ; það helgar staðinn , markar skil milli landareigna , bæði í eignarréttarlegum og guðfræðilegum skilningi , og það er vegmóðum ferðamanni hughreysting og tilefni til bænagjörðar .
" Og Íslandssagan verður ekki rakin án þess Þingvalla sé getið .
Það er afar fróðlegt að lesa kafla bókarinnar um Þingvelli , þar sem rifjað er upp að stórmerkur gripur , tábagall úr bronsi frá 10. öld , fannst við skurðgröft á Miðmundatúni sunnan við Þingvallabæinn .
" Er hann skreyttur hringaríkismunstri , listrænum stíl sem tíðkaðist á ofanverðri víkingaöld .
Hvernig þessi merki gripur hefur glatast , sjálft tignarmerki biskups , sem uppi hefur verið fyrir kristnitöku , er einn af leyndardómunum sem jörðin á Þingvöllum geymir .
" Furðuminjar finnast víðar á Þingvöllum , eins og segir í bókinni : " Skammt frá Brennugjá er moldarbingur með grjóti .
Þessum hól var raskað þegar vegur var lagður um hraunið árið 1907 og þegar leifarnar voru athugaðar betur árið 1920 fundust þar hleðslugrjót , kol , aska , brenndar beinaleifar og lítill silfurpeningur .
Hóllinn var kannaður nánar og kom í ljós að efst í honum hafði verið raðað hnefastóru grjóti .
Í hólnum fundust enn silfurmunir og brenndar dýrabeinaleifar .
Voru beinin úr kjötmestu stykkjunum af svínum og sauðfé .
Silfrið er frá Víkingaöld ...
Allt yfirbragð hólsins minnir á kuml , en engin mannabein fundust til að staðfesta , að svo hafi verið .
" Og fjölmargar spurningar vakna hjá bókarhöfundi : " Biskupsbúð er mannvirki sem er eldra en íslensku biskupaembættin .
Um Byrgisbúð er ekkert byrgi eða virkisleifar heldur lágt garðbrot .
Enginn veit hvernig stendur á haugnum forna með kjötbein og silfur í iðrum sínum .
Undir Miðmundatúni er allt krökkt af sérkennilegum húsatóftum , þar sem eingöngu finnast dýrgripir .
Hvernig getur biskup týnt tábagli sínum og hver var sá tigni gestur sem kom á Þingvöll fyrir öld kristni og biskupsembætta ? Erlendur trúboði ? Eða var bagallinn grafinn niður af ásettu ráði ? " Og til að kóróna upptalninguna klykkir Birna út með : " Nú veit enginn með vissu hvar Lögberg var .
" Fornminjar mega ekki verða fjarlægar þjóðarvitundinni .
Í þeim er sagan fólgin og þær vekja okkur til umhugsunar , ekki bara um uppruna okkar heldur líka um hver við erum .
