Í upphafi nýrrar skáldsögu sinnar , Jarðnæðis , vitnar Oddný Eir Ævarsdóttir í bernskuminningar ömmu sinnar og nöfnu , Oddnýjar Ólafsdóttur , sem og þau ummæli systur breska skáldsins Wordsworth í dagbók , að hann ímyndaði sér að ljúft yrði að liggja í gröfinni og " hlusta á kyrrð jarðarinnar í nánd við sína nánustu .
" Þarna er tónninn sleginn : minningar ættingja , hugleiðingar um jörðina , umhverfið og samveru manna , dagbók .
Og þessi tónn er svo persónulegur að þótt Jarðnæði hafi á dögunum verið tilnefnd til Íslensku bókmenntaverðlaunanna í flokki skáldrita , þá leitar sú spurning á lesandann , hvort þetta sé persónuleg dagbók höfundar eða skáldsaga .
" Þetta er skáldskapur , " svarar Oddný Eir spurningunni ákveðin , en bætir við að sagan svífi nálægt raunveruleikanum .
" Ég leik mér að því að þetta sé dagbók í sjálfsævisöguformi og stundum er hún það líka ; sagan er kannski eins og draumur sem maður veit ekki hvort á að telja til raunveruleikans .
Eins og svo margar aðrar skáldsögur þá byggist þessi á raunverulegum atburðum og raunverulegum persónum , en er uppdiktuð .
Framvindan er skáldskapur .
En ég hafði gaman af því þegar fólk sem ég þekki vel las bókina og hélt að á köflum væri þetta raunveruleg dagbók .
" Segja má að Oddný Eir daðri þannig við hinn þekkjanlega heim og löngun lesandans til að líta á það sem skrifað er sem sannleika .
Hún vinnur með raunverulegar persónur en gefur þeim dulnefni ; bróðir konunnar sem hefur orðið heitir Ugli og ástmaðurinn Fugli ; í köflum sem gerast í Hveragerði birtist maður sem kallaður er Íkorni og manni dettur í hug að þarna sé lítt dulbúin lýsing á manninum sem skrifaði bókina um hinn gangandi íkorna .
" Þetta var erfiður línudans , " segir Oddný þegar spurt er um þekkjanlegar persónurnar .
" Ég er að fjalla um raunverulegar persónur og vil gefa sanna mynd af þeim um leið og ég er að búa þeim stað í mínum skáldaða heimi .
En líklega kemst skáldskapurinn aldrei undan einhverri tegund sannleika og heiðarleika .
Það eina sem ég gat virkilega leyft mér að leika mér skammlaust með var þetta ÉG , sögumaðurinn .
Segja má að innblásturinn í bókinni sé úr samræðum við sex einstaklinga og þeir lásu bókina allir yfir og voru ekkert viðkvæmir fyrir sjálfum sér .
Ein vinkona mín sagði að þótt þetta væri greinilega nærri mínu lífi þá fyndist henni ég ekki vera að lýsa sjálfri mér .
" Með skynfærin þanin Jarðnæði er saga um ferðalag .
Farið er milli dvalarstaða og svo er líka tímaflakk .
Fjallað er til að mynda um ömmur höfundarins sem ólust upp á norðausturhorninu en Oddný amma hennar lést nú í haust .
" Þessi bók átti upphaflega að vera um ömmu , " segir Oddný Eir .
" Ég var að skrifa upp minningar hennar og ætlaði að skrifa bók um hana .
Þegar á reyndi hafði ég hinsvegar ekki fulla stjórn á því hvert sagan fór .
Amma var jarðsungin um svipað leyti og ég kláraði bókina og það var skrýtið , mér leið eins og ég hefði kannski skrifað vitlausa bók eða forgangsraðað rangt en það er erfitt að stjórna bókunum , þær ráða og einhverntíma skrifa ég vonandi góða bók um nöfnu mína .
Ég var búin að fá leyfi hjá henni fyrir að birta tilvísun í hana .
Hún sagði : Ég vona að þetta verði okkur ekki til skammar , Oddný mín .
Ég var annars langt komin með bók sem var framhald minnar síðustu , Heim til míns hjarta , en svo þótti mér hún einhvernveginn of þung .
Þar voru allrahanda pælingar og ég var að fara gegnum allskyns mótsagnir í tilfinningalífinu og menningunni .
Ég ákvað því að taka þau skrif og setja þau í poka á bakið , svo fór ég í raunverulegt ferðalag með hann og breytti gömlu bókinni smám saman ; gamla bókin og ferðabókin runnu saman .
Það var skrýtið og hlaðið ferðalag , maður var með skynfærin þanin til að ná að nema hið óvænta sem kom uppá og ég reyndi að blanda því saman við gamla sjóðinn .
Ferðalagið réð byggingunni og svo eru þarna nokkrir þræðir , einn er tíðarandinn , einskonar samfélagsþráður , og það var sérkennilegt að vera með kafla um jarðnæði og auðlindir landsins og frétta þá á sama tíma um fyrirhuguð kaup Kínverja á Grímsstöðum á Fjöllum .
Það var eins og skáldskapur , kom eins og súrrealismi inn í bókina , " segir Oddný og brosir .
Málið er henni skylt því faðir hennar , Ævar Kjartansson , ólst upp á Grímsstöðum .
" Svo má ekki gleyma því , " bætir hún við , " að mig langaði líka til að skrifa gamaldags ástarsögu .
Langaði til að byggja upp spennuþríhyrning milli bróðurins , ástmannsins og konunnar .
En sagan lýtur ekki ástarsögunni þótt hún sé þarna ...
" Skaddast varanlega af heimspekinni Frásagnarhættinum í Jarðnæði hefur verið líkt við aðferð Þórbergs Þórðarsonar .
" Það er gríðarlegur heiður að vera líkt örlítið við Þórberg og ég hef alltaf getað samsamað mig honum , en Þórbergur er ótrúlega fyndinn ...
, " segir hún .
Á Oddný við að Jarðnæði sé ekki fyndin ? Hún hlær .
Segir síðan að ekki sé hægt að stefna að því að vera fyndinn , það sé eitthvað sem kemur á óvart .
" Það er held ég sérstaklega flókið að koma tvennu til skila í texta , húmor og erótík .
Núna þegar ég er búin í bili með þetta sjálfsævisögulega , þá ætla ég að reyna mig við uppdiktaða erótík .
En það er bara svo hrikalega vandræðalegt að ætla sér að vera erótískur , sérstaklega ef maður er nú menntaður í París .
Þetta verður líklega skelfileg tilraun .
Kannski verð ég að bíða með þetta þar til ég verð gömul , get þá fengið mér vænan skammt af giktarlyfjum og einn vindil og rifjað upp erótísk augnablik ungdómsáranna .
" Hún flissar .
Oddný Eir er heimspekimenntuð , hvernig fer það saman við skáldskapinn ? " Maður skaddast varanlega af heimspekinni og losnar aldrei við hana , " segir hún ; " ég er jafnvel meira innspíreruð af heimspekiskrifum en skáldskap .
Ég hef oft átt erfitt með að lesa skáldsögur því mér finnst ég stundum finna fyrir einhverri stjórnsemi í þeim , finnst að það eigi að leiða mig eftir ákveðinni braut .
Í upphafi góðra heimspekirita finnst manni hins vegar eins og höfundurinn viti eiginlega ekkert hvert stefnir .
Það er oft einhver örvænting í fræðunum sem mér finnst vera örvandi og fyndin .
" Langar að ná þessari óvissu En það mætti einmitt lýsa nýju skáldsögunni , Jarðnæði , sem óvissuferð .
" Þótt vitað sé hvert leiðin liggur þá getur margt komið uppá á leiðinni .
Það finnst mér áhugavert .
Mig langar til að ná þessari óvissu ; í þessari bók vildi ég bæði hafa kerfi og halda dyrunum opnum fyrir óvæntum gestum .
Að láta strúktúr og óvissu takast á .
" Oddný Eir hefur víða komið við í skrifum sínum , fyrir utan skáldsögurnar hefur hún til að mynda skrifað um heimspeki og talsvert um myndlist .
Hún segist vera marglynd ; hafa áhuga á mörgum ólíkum sviðum .
" Mér finnst áhugavert að yfirfæra einhverja reynslu og þekkingu á milli sviða .
Mér finnst til dæmis gaman að upplifa í náttúruverndarbaráttunni mína eigin heimspekihugsun í verki .
Eins finnst mér gaman að finna hvernig heimspekin getur komið aftan að mér í skáldskapnum , rétt eins og það er gaman að hleypa upplifun ímyndunaraflsins inn í fræðin .
Heimspekinámið fannst mér vera eins og gjörningur , stanslaust upplifunarferli , frekar en ég væri að hugsa um árangur eða endastöð .
Svolítið eins og í töntrukynlífi , án þess að ég þekki mikið til þess en þar er fullnægingin ekki málið heldur allt ferlið .
" Hún hugsar sig um og bætir svo við : " Í raun hef ég mestan áhuga á skáldsögunni .
Í hana er hægt að innlima allt ; skáldsagan er eins og fjölradda lýðræði þar sem allar raddir fá að heyrast .
" 