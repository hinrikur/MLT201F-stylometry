Í fyrradag birtist athyglisverð frétt á forsíðu Morgunblaðsins .
Hún var svohljóðandi : " Grágæsir dvelja lengur á Íslandi en þær gerðu og telur dr. Arnór Þórir Sigfússon , dýravistfræðingur og gæsafræðingur , að mildari vetur undanfarin ár og stóraukin kornrækt eigi mikinn þátt í lengri dvöl .
Gæsirnar fljúga einnig styttra suður á bóginn en þær gerðu .
Þær láta sér frekar duga að fljúga til Orkneyja en áður fóru þær sunnar á Bretlandseyjar .
Þess vegna er minna veitt úr stofninum að vetri .
" Fréttin byggist á grein , sem birtist í Morgunblaðinu þann dag eftir Guðna Einarsson blaðamann .
Þar kemur fram , að kornakrar á Íslandi hafi á árinu 1991 verið 200 hektarar en á því ári , sem nú er að líða , hafi verið skorið upp af um 4.800 hekturum .
Fyrir skömmu hafði ég orð á því á þessum vettvangi , að þorskurinn væri að færa sig norðar í kaldari sjó .
Það hefði leitt til þess í einhverjum tilvikum , að bátar , sem gerðir hafa verið út frá Snæfellsnesi , hefðu flutt sig um set til Bolungarvíkur og róið þaðan , sem að sjálfsögðu leiddi til aukinna athafna og viðskipta þar fyrir vestan .
Breytingar á hegðun gæsarinnar og þorsksins eru lítill þáttur í miklu stærri mynd .
Sumir telja , að hlýnun jarðar og vaxandi þurrkar sunnar á hnettinum eigi eftir að leiða til þess að vaxandi þrýstingur verði á fólksflutninga norður á bóginn og þá m.a. yfir Miðjarðarhafið til suðurhluta Evrópu , sem aftur ýti á að fólk þar færi sig norðar .
Með sama hætti og leit þorsksins að kaldari sjó hefur leitt til aukinna viðskipta í Bolungarvík má velta því fyrir sér , hvort áframhaldandi þróun af þessu tagi leiði til þess að byggðaþróunin á Íslandi snúist við á næstu árum og áratugum og fólk fari að flytjast vestur og norður og austur á ný .
Það er ekki bara þorskurinn , sem er á hreyfingu og getur dregið mannfólkið með sér .
Mikil uppbygging á Grænlandi á næstu áratugum getur leitt til mikillar uppsveiflu á Vestfjörðum , sem liggja næst Grænlandi .
Þaðan er stytzt að veita Grænlendingum margvíslega þjónustu .
Þar er stytzta leiðin fyrir sæstreng milli Íslands og Grænlands til flutnings á raforku frá nýjum vatnsvirkjunum á Grænlandi og flutning þess áfram til Evrópu um sæstreng á milli Íslands og Skotlands .
Þaðan og frá höfnum á Norðurlandi er styttra á ný fiskimið sem opnast eftir því , sem hafísinn hopar lengra í norður .
Norðausturhorn Íslands liggur vel við hinum nýju siglingaleiðum til Kyrrahafs , sem kalla á umskipunarhafnir bæði á Íslandi og í Noregi vegna þess að of dýrt er að flytja vörurnar á áfangastað í Evrópu og Bandaríkjunum með þeim skipum , sem sérstaklega verða smíðuð fyrir siglingar á norðurslóðum .
Atferli gæsarinnar og þorsksins er því vísbending til okkar mannfólksins um að hefja undirbúning að breyttum tímum .
Við þurfum að hefja skipulega skoðun á þeim tækifærum , sem eru að opnast .
Breytt byggðaþróun kann að kalla á nýjar fjárfestingar í samgöngukerfum .
Lítið sveitarfélag á norðausturhorninu hefur verið að kanna aðstæður til hafnargerðar .
Þarf samfélagið í heild ekki að koma að því verkefni ? Samgönguleiðir á Vestfjörðum eru enn erfiðar , þrátt fyrir mikla uppbyggingu á síðustu hálfri öld .
Er ekki nauðsynlegt að horfa á þær í stærra samhengi í ljósi fyrirsjáanlegra breytinga ? Svo er enn önnur hlið á þessu máli , sem atferli gæsanna beinir athygli okkar að .
Guðni Einarsson segir að þær vilji vera hér lengur vegna þess , að þær búi við betra atlæti en áður .
Er hugsanlegt að af sömu ástæðum vilji fleiri mannverur búa hér en áður ? Um leið og flutningur fólks yfir Miðjarðarhafið eykur á fólksflutninga norður á bóginn er ekki ólíklegt að einhverjir af þeim leiti hingað .
Erum við tilbúin til að taka við fleira fólki í verulegum mæli ? Erum við tilfinningalega tilbúin til þess og ef svo með hvaða hætti þurfum við að búa okkur undir slíka þróun ? Huang Nubo hefur minnt okkur á að landsvæði á Íslandi getur verið eftirsóknarvert fyrir aðra og að óbreyttu hafa þegnar 27 annarra ríkja býsna greiðan aðgang að því .
Værum við sátt við stórvaxandi eftirspurn eftir landi okkar úr þeirri átt ? Það má draga í efa .
Þetta eru stórar spurningar en þær eru raunhæfar .
Það eru miklar breytingar framundan í veröldinni .
Einn meginþáttur þeirra eru hugsanlegir miklir fólksflutningar vegna loftslagsbreytinga , jafnvel ígildi þjóðflutninga , sem leiði til þess að fólk flytji sig almennt norðar .
Hinn meginþátturinn snýr að þeim breytingum , sem eru að verða á afkomu fólks á heimsbyggðinni .
Hinar fátækari þjóðir eru að sækja fram og kalla eftir betri lífskjörum .
En kakan verður ekki stækkuð endalaust .
Þess vegna mun hlutur þeirra ekki batna nema ríkar þjóðir Vesturlanda sætti sig a.m.k. við að afkoma þeirra batni ekki frá því , sem nú er , og jafnvel að þær láti eitthvað af hendi .
Sum hinna rísandi efnahagsvelda eru í aðstöðu til að auðvelda okkur að skilja þennan veruleika eins og arabaþjóðirnar gerðu , þegar þær ýttu vestrænum olíufélögum til hliðar og hækkuðu verulega orkukostnað Vesturlandaþjóða á áttunda áratug síðustu aldar .
Það getur gerzt aftur .
Hvað þýðir það fyrir okkur ? Minnka fiskiskipin á ný ? Verður of dýrt að sækja fiskinn á gífurlega dýrum skipum , sem kosta mikið bæði í fjárfestingu og rekstri ? Þessi nýju og breyttu viðhorf eru ekki til umræðu að nokkru ráði á Íslandi vegna þess að við erum svo upptekin af vandamálum líðandi stundar .
En það er nauðsynlegt að ræða þessi mál og hvernig við eigum að búa okkur undir breytta tíma .
