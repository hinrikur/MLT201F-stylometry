Kynþáttafordómar á knattspyrnuvöllum eru í brennidepli þessa dagana eftir tvö atvik í Englandi þar sem heimsfrægar stjörnur ( og fyrirmyndir ) komu við sögu .
Annars vegar sakaði franski varnarmaðurinn Patrice Evra hjá Manchester United framherjann Luis Suárez frá Uruguay , sem leikur með Liverpool , um gróft níð í sinn garð í miðjum leik .
Hins vegar á í hlut sjálfur fyrirliði enska landsliðsins , John Terry , varnarmaður hjá Chelsea , sem fór afar ófögrum orðum um landa sinn , Anton Ferdinand hjá Sunderland .
Eða svo virtist .
Þeldökkir leikmenn hafa haldið því fram í mörg ár að þeir hafi þurft að þola ýmislegt misjafnt frá andstæðingum sínum .
Þá eru ónefndir stuðningsmenn á áhorfendapöllum ; þeir hafa ekki sparað níðið í gegnum tíðina , hvorki í orði né verki .
Á síðustu áratugum aldarinnar sem leið var algengt að banönum væri hent inn á völlinn þegar þeldökkur leikmaður tók á sprett upp kantinn .
Áhorfendur gáfu síðan oft frá sér apahljóð í kjölfarið .
Í orði hefur verið átak í gangi í Englandi og víðar gegn kynþáttafordómum .
Rauða spjaldið á rasismann er það kallað á Bretlandseyjum en virðist ekki hafa skilað miklum árangri enn sem komið er .
Undanfarið hafa ýmsar gamlar kempur stigið fram í sviðsljósið og bent á að hér sé ekki einungis um að ræða vanda knattspyrnuhreyfingarinnar heldur þjóðfélagsins alls .
Ef árangur eigi að nást í baráttu gegn kynþáttahatri verði það að gerast með fræðslu í skólum og víðar , ekki bara á vellinum .
Áðurnefndur Suárez var í vikunni úrskurðaður í átta leikja bann af enska knattspyrnusambandinu eftir ítarlega rannsókn á því hvort ásakanir Evra ættu við rök að styðjast .
Að auki er honum gert að greiða 40.000 punda sekt , nærri átta milljónir króna .
Eins og búast mátti við brást félag leikmannsins harkalega við , lýsti yfir skilyrðislausum stuðningi við hann og eins og til að undirstrika það hituðu allir leikmenn Liverpool upp fyrir leik gegn Wigan í vikunni , klæddir hvítum treyjum með mynd af Suárez , nafni hans og númeri .
Þykir ýmsum í Englandi það misráðið en öðrum finnst ekkert athugavert við uppátækið .
Þegar hefur verið tilkynnt að Suárez muni áfrýja úrskurði knattspyrnusambandsins .
Hann viðurkennir að hafa notað orðið " negrito " í samskiptum sínum við Evra , en í heimalandi hans sé það ekki talið niðrandi og hann hafi því ekki meint neitt illt .
Aðrir benda á að hann hafi leikið í fjögur ár í Norður-Evrópu og eigi að gera sér grein fyrir menningarlegum aðstæðum í þeim heimshluta .
Í vikunni var tilkynnt að breski saksóknarinn hefði kært John Terry fyrir ummæli hans .
Hann segist saklaus ; á sjónvarpsupptökunni sjáist þegar hann kallaði til Ferdinands að hann hefði ekki látið þau orð falla sem mótherjinn sakaði hann um .
Chelsea hefur lýst yfir fullum stuðningi við fyrirliða sinn .
Málið er hið vandræðalegasta ; Englendingar eru viðkvæmir fyrir því að landsliðsfyrirliðinn skuli vera í þessum sporum .
Dómsmál gæti dregist á langinn og hvískrað er um að það gæti haft áhrif á undirbúning landsliðsins fyrir Evrópukeppnina næsta sumar .
Svo er spurning hvað knattspyrnuhreyfingin sjálf gerir ; hvort Terry verður settur í leikbann eins og Suárez .
Svartur sauður eða sauðmeinlaust ? Máslvarar Luis Suárez , ekki síst landar hans , segja orðið " negrito " sauðmeinlaust og alls ekki niðrandi í Úrúgvæ .
Sú meining sé þar lögð í orðið að helst mætti líkja við félagi , gæskur , jafnvel vinur hér uppi á Íslandi .
Komið hefur fram erlendis að orðið sé meira að segja , a.m.k. stundum , notað á rómantískum augnablikum ; að negrito geti þá þýtt minn kæri eða elskan .
Alejandro Balbi , umboðsmaður og lögfræðingur Suárez , varði hann með kjafti og klóm í vikunni .
Dró m.a. upp á blaðamannafundi mynd af leikmanninum og þeldökku barni í Suður-Afríku því til stuðnings að leikmaðurinn væri alls ekki kynþáttahatari .
Er þetta bara toppur á ísjaka ? Orðbragð leikmanna á knattspyrnuvelli er ekki alltaf eftir hafandi og hefur lengi verið vitað .
Sjónvarpsáhorfendur sjá oft að dómarar fá orð í eyra frá leikmönnum sem eru ósáttir við úrskurð þeirra , en flestir láta það sem vind um eyru þjóta .
Leyfa mönnum að blása .
Öðru máli gegnir um kynþáttaníð .
Eftir að sást á sjónvarpsupptöku að John Terry kallaði Anton Ferdinand " helvítis svarta skíthæl " og Luis Suárez níddist á Patrice Evra þykir mörgum vera nóg komið .
Útrýma verði kynþáttafordómum í íþróttinni .
