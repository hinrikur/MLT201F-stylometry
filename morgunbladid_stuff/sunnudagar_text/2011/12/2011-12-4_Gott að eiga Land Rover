06.15 Vakna við símtal frá klæðskeranum mínum sem er fyrir utan heimilið mitt með síðustu flíkurnar sem þurftu að klárast fyrir herrafatasýninguna um kvöldið .
Sofna aftur friðsæll .
08.30 Vakna aftur og fæ mér að borða , baða og allt það .
Kveð son minn og konu og næ í Guðbrand kaupmann , verslunarstjóra Herrafataverzlunar Kormáks & Skjaldar .
Við báðir óvenju rólegir fyrir sýninguna þar sem allt er að smella .
09.30 Hitti Kidda dísel til að fara yfir prentmál fyrir nýju fatalínuna .
Kiddi dísel reddar öllu .
Kiddi dísel fékk viðurnefni sitt eftir að hafa ítrekað dælt díseli í stað bensíns á bíl stjórnarformannsins .
Hann fær eitthvað út úr því .
10.30 Við Ragnar Ísleifur Bragason mætum í Virka morgna á Rás 2 , viðtal varðandi herrafatasýninguna hjá Andra Frey og Gunnu Dís .
Notalegt .
12.00 Greiðsla hjá Stjúra rakara fyrir átök dagsins , lífið fellur í réttar skorður eftir þrjár mínútur hjá honum .
14.00 Viðtal við Monitor og myndataka vegna herrafatasýningar .
15.00 Skiptist á mjög skrítnum sms-um við Baldur Kristjáns ljósmyndara .
Hann var að redda okkur ljósmyndara fyrir kvöldið til að ná öllu á filmu .
16.00 Adidas-kjólfötin sem Sigga Mæja var að útbúa fyrir sýninguna fóru að taka á sig mynd .
Árni Sveins mátaði og aldrei hef ég séð neitt fyndnara .
Einfaldur .
19.00 Allt klárt í búðinni , öll föt og allt props á sviðið .
Enginn kassabíll laus á Reykjavíkursvæðinu til að flytja allt dótið niður í Þjóðleikhús .
Gott að eiga Land Rover .
Fylltum bílana af fötum og propsi .
20.30 Öll módel gerð klár fyrir sýninguna sem hefst kl. 21 .
21.00 Sýningin fór vel af stað þar sem salurinn var stútfullur .
23.00 Nýja línan sýnd og Jakob Frímann endar sýninguna á Hraustir menn við hópsöng allra í sal .
00.30 Kominn heim eftir frábært kvöld .
Sæll en mjög þreyttur .
