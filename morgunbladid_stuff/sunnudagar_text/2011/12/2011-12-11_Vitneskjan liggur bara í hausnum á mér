Sómamenn og fleira fólk nefnist nýútkomin bók Braga Kristjónssonar .
Þar má finna leiftrandi greinar og mannlífsspegla eftir bóksalann þjóðkunna og einnig disk með innslögum úr Kiljunni .
Af því tilefni var rætt við hann um tilveruna , hryggbrotið – og tóbak .
Texti : Pétur Blöndal pebl@mbl.is Myndir : Árni Sæberg saeberg@mbl.is Það fer ekkert á milli mála , hvort sem komið er í fornbókaverslunina Bókina á horni Klapparstígs og Hverfisgötu eða á heimili Braga Kristjónssonar bóksala við Aðalstræti , að bækur eru uppistaðan í hans tilveru .
Það er einfaldlega svo mikið af þeim ! Og fleira einkennir manninn , sem Íslendingar þekkja í hlutverki sagnaþularins í bókaþættinum Kiljunni , frásagnargáfan , gráglettin kímnin og neftóbakið auðvitað – ásamt rauða vasaklútnum .
" Ég hef tekið í nefið síðan 1955 – það er 61 ár , " segir Bragi .
" Ég komst á bragðið hjá Helga Tryggvasyni bókbindara ungur maður , aðeins 15 ára gamall , og svo kynntist ég því hjá Stefáni Sveinssyni fornbóksala á horninu á Hverfisgötu og Snorrabraut , síðasta niðursetningi á Íslandi .
" Hann þagnar .
" Heyrðu , hvernig er að vinna með Davíð ? " – Það fer nú ekkert mikið fyrir honum í hérna í Móunum .
Enda hefur hann sagst vinna í Eftirhádegismóum .
" Hann er auðvitað mest að skrifa sínar bókmenntir .
" – Kannski já , en þú varst fastagestur hjá Helga á Bessastöðum ? " Já , á gamla skólaloftinu sem er í bakhúsinu aftan við Bessastaðastofu .
Það er lægra hús , ílangt og þar sváfu skólapiltarnir á loftinu .
Ásgeir Ásgeirsson lánaði Helga loftið , því þeir höfðu verið smaladrengir saman í æsku og Helga vantaði húsnæði fyrir sín 200 tonn af bókum .
Ég kom þangað á laugardögum og sunnudögum og man að bitarnir í loftinu voru byrjaðir að síga undan þunganum .
Jónas Hallgrímsson og þessir skólapiltar voru náttúrlega mun léttari .
" – En andinn sem í þeim var ? " Já , já , " svarar Bragi .
" Þarna voru ýmsir bókamenn , Böðvar Kvaran , Torfi Hjartarson og Sigurður Benediktsson uppboðshaldari , sem hafði mótandi áhrif á mig .
Hann vann á Mogganum fyrir stríð og skrifaði dásamleg viðtöl við fólk .
Ég held að Matthías Johannessen hafi lært meira af honum en Valtý Stefánssyni .
Hann sá líka um stríðsblöðin fyrir Kanann og Bretana , þá var gefið út dagblaðið Daily News .
" – Neftóbaksdósin hlýtur að vera fágæt , eins og annað í þínu lífi ? " Dósirnar Pétur , " svarar Bragi þolinmóður .
" Þú veist af hverju ? Af því að á Napóleónstímanum og raunar í aldir í Frakklandi voru iðulega tvö hólf , annað fyrir neftóbak og hitt fyrir munntóbak .
" – Og eru dósirnar safngripir ? " Nei , ég á dálítið af dósum og líka nokkur horn , en ég tek alltaf úr áfengisverslunardósunum því rakinn í tóbakinu helst best í þeim .
" – Blandarðu töfragrösum í tóbakið eins og Helgi ? " Ég blandaði lengi dropum sem ég fékk í Vestmannaeyjaapóteki , fékk þá senda frá Eyjum einu sinni í mánuði , sérstaklega lagaða af Sigurði slembi , Sigurði Sigurðssyni frá Arnarholti , hann var apótekari í Eyjum á þriðja og fjórða áratugnum .
Svo drakk hann sig út úr því djobbi .
" Hann verður alvarlegur .
" Láttu mig ekki eyðileggja fyrir þér samtalið .
Haltu þínu striki ! " – Það er rétt sem Hrafn Jökulsson skrifar í inngangi að fornbókabúðin " hefur heilan mannsaldur verið óvenjulegasti samkomustaður bæjarins : í senn musteri þeirra sem leita að bókinni einu og félagsmiðstöð fyrir þá sem þyrstir í andríkt spjall ; tímaleysið , reykelsisilminn , skemmtilegheitin – þetta þrennt sem einkennir búðina hans Braga .
" Þetta er eins og leiftur úr liðnum tíma ! " Já , auðvitað er þetta gamli tíminn .
Ég undirstrika það með allskonar fíflagangi um alla veggi , kvikmyndastjörnum , pólitíkusum , Stalín , Hitler og Davíð – og öllum mögulegum leiðtogum sögunnar .
Þarna eru myndir af Marilyn Monroe , Robert Kennedy og hinum Kennedy-bróðurnum – forsetanum , þegar hún söng afmælissönginn fyrir hann .
Við erum með mynd af gömlu bókhlöðunni í Flatey , þeirri elstu sem er uppistandandi á Íslandi , þarna er grafskrift Jóns Árnasonar þjóðsagnasafnara , hann var nú bókavörður Landsbókasafnsins á Dómkirkjuloftinu í áratugi .
Mér finnst tilheyra að vera með söguna í svona búð .
" – Þarna er skemmtilegt persónugallerí ! " Já , já , ég hef að vísu ekki kunnað við að vera með myndir af Hitler uppi seinni árin , því Þjóðverjarnir hafa komið í stríðum straumum og þeir urðu svo reiðir sumir að ég tók þær niður .
Ég er með eina baka til , þar sem fáir sjá hann , en var með mynd af honum þar sem hann var að gefa dádýrum og klappa börnum á kollinn .
En ég hætti því , enda er það ekki við hæfi .
En enginn hefur nokkurn tíma fyrr né síðar gert athugasemdir við þær 15 myndir af Stalín sem ég hef uppi á vegg .
Og hann drap enn fleira fólk en Hitler .
" Og Bragi er rétt að byrja .
" Nei við leggjum áherslu á það , Pétur , að sagan er stór hluti af svona búð .
Ekki bara mannkynssagan heldur líka persónusagan , því sagan er sköpuð af persónum hvað sem hver segir .
Mér finnst gaman að hafa bláu höndina uppi á vegg , að vísu á þýsku " Zur Blauen Hand " , stórt blátt merki fyrir aftan afgreiðsluborðið .
Þetta er fataframleiðandi í Þýskalandi , Bláa höndin , og mér fannst sjálfsagt að hafa hana uppi á vegg , þó ekki nema væri bara fyrir Hallgrím Helgason og þessi skipti sem Davíð Oddsson kemur í búðina ; hann hefur gaman af því að Bláa höndin skuli hanga uppi , því hann hefur svoddan helvíti skemmtilegan húmor hann Davíð – og jafnvel fyrir sjálfum sér líka ! " – Og þarna eru ekki síður kynlegir kvistir en á Bessastaðaloftinu ? " Það er blanda af selskap sem kemur , ekki bara einhverjir Össurar , heldur allskonar fólk – fólkið í landinu .
Með árunum hefur runnið upp fyrir fólki að hægt er að fá gamlar bækur frekar ódýrt .
Og það er líka hægt að kaupa rándýrar gamlar bækur , Skálholtsprent sem kostar hundruð þúsunda og jafnvel milljónir .
Og enn eru til menn sem líta á söfnun bóka sem fjárfestingu vegna þess að sumar bækur hafa staðið sig betur en hækkanir á verðbólgu og bankainnstæðum .
Það er mikill vandi að safna bókum sem fjárfestingu , mikla þekkingu þarf til , en það gera nokkrir enn .
Hér áður voru gamlar bækur , málverk og frímerki þau verðmæti sem fólk geymdi peningana sína í , það var áður en vextir urðu jákvæðir í bönkunum með verðtryggingunni um 1980 .
En þeir eru það náttúrlega ekki í dag .
" – Þú skrifaðir svokallaða " Aldarspegla " , nærmyndir af þekktum samtímamönnum , kornungur blaðamaður á Vikunni .
Þetta eru skemmtilegir pistlar , skrifaðir af þroskuðum stílista með yfirgripsmikla þekkingu á mannlífinu af ungum manni að vera ! " Það var aldrei talað við mennina sjálfa , heldur voru þetta upplýsingar sem maður gróf upp hér og þar .
Ég hafði yfirleitt þann háttinn á að finna einhvern einn sem þekkti viðkomandi mjög vel , gat sagt mér frá honum og spann svo út frá því .
Það gerði ég í og með til að spara tíma , því ég hafði kannski ekki nema tvo daga til verksins .
" – Þó talarðu um það þegar þú heimsækir Guðmund Guðmundsson , stofnanda Trésmiðjunnar Víðis , sem var blindur en sá þig samt ! " Það er bara tilbúningur , " segir Bragi ljúfmannlega .
" En hann var voðalega reiður út af þessari grein , ekki vegna þess að honum þætti innihaldið neitt athugavert , enda var þetta jákvæð grein ef ég man rétt , en á ljósmynd sem sýnd var af honum í blaðinu sást að á aðra höndina vantaði þumalfingurinn .
Þetta hafði komið fyrir þegar hann var ungur maður að saga í vél og það fór svo illa að hann sagaði af sér einn fingur .
Hann vildi ekki að þetta sæist , því hann var stoltur maður , og hann var fúll út af því , blessaður karlinn .
" – Þú hefur snemma náð tökum á stílvopninu .
" Er það ? Ég hef ekki hugmynd um það .
" – Blundaði ekkert í þér að verða rithöfundur ? " Nei , aldrei nokkurn tíma .
Nú eru ekkert nema rithöfundar allt í kringum mig , Jökull var rithöfundur , Jóhanna systir mín var og er rithöfundur , krakkarnir þeirra eru rithöfundar , synir mínir Ari Gísli og Valgarður gáfu út bækur og Nína Björk var náttúrlega skáld , en ég hef aldrei nokkurn tíma fundið þörf hjá mér fyrir að gera slíkt – mér hefur alltaf þótt nóg af bókum .
En ég hef lesið mikið af fagurbókmenntum um dagana og verið ágætis vinur margra , eins og til dæmis Guðbergs , Þorsteins frá Hamri og Ara Jósefssonar , ég hef kynnst tugum og hundruðum rithöfunda ; það gerist þegar maður er giftur konu sem er að glingra við þetta , að maður kynnist fleirum af þeim heimi .
" – Þú hefur líka skrifað reglulega um pólitík , kannski fyrst og fremst í Morgunblaðið .
Og þú hikar ekki við að skjóta á pólitíkusa – hefur frekar gaman af smávegis kýtingum ? " Já , er það já ? " Hann veltir vöngum .
" Ég hef yfirleitt eitthvert tilefni til að skrifa þessa pistla og þá kemur það svona út .
Ég veit ekkert hvað verður til þess .
Já , já .
Það er ekki af því að ég sé ...
" Hann hikar .
" Ég er í rauninni mjög friðsamur maður – þannig .
En hef bara mínar skoðanir á hlutunum og ligg ekkert á þeim , þó að þær komi kannski við einhver kaun .
Þá verður bara að hafa það .
" – Hvað kom til að þú féllst á að vera með stuttar frásagnir í Kiljunni ? " Egill kom eftir að ég hafði skrifað hnitmiðaða grein í Moggann og spurði : " Viltu ekki bara koma í Kiljuna og segja frá bókum ? " Ég sagði jú , jú , mér fyndist það allt í lagi .
Sjáðu til , Pétur , þetta er bara það sem ég geri á hverjum degi þegar ég er með hýrri há , ég hef náttúrlega ekki verið það í heilt ár .
Egill kemur bara í búðina og ég hef valið einhver efni , yfirleitt þarf ég ekkert að undirbúa það mikið , því vitneskjan liggur bara í hausnum á mér .
En ég hef orðið var við að fólki finnst gaman að þessu .
Ég er ekkert að reyna að vera fyndinn , en mér er sagt að ég sé skemmtilegur stundum .
Ég tek ekkert eftir því .
Það er þá bara óviljandi .
" – Lífið hefur alltaf verið í föstum skorðum hjá þér , ósjaldan hittumst við í sundlauginni á Nesinu eldsnemma á morgnana og svo aftur á Kaffivagninum þar sem þú færð þér aldrei sæti , heldur stendur við gluggann með bolla , jólakökusneið og dagblað .
" Ekkert annað en Moggann , bara Moggann ! Ekki Fréttablaðið nei takk .
Maður er í rauninni íhald af gamla skólanum .
Ég er mikill íhaldsmaður , en samt er dálítil vinstri slagsíða á mér í pólitíkinni út af umhverfismálunum , það er eiginlega eina málefnið sem ég hef áhyggjur af .
Ég er vinstri grænn í umhverfismálum en kýs alltaf íhaldið .
" – Þú lýsir því í bókinni er Jónas E. Svafár " dró dularfullar myndir , sem kannski þykja góðar þegar hann verður dauður " .
Þar varstu sannspár ! " Já , hann var yndislegur maður og kvæðin hans mörg eru svo dásam-leg .
Hugsaðu þér bara kvæðið Sjálfsgagnrýni .
Það er fjórar línur , fimm orð : " Afleiðingarnar leita orsakanna meðal tækifæranna .
" Hann Jónas gerði virkilega flotta hluti .
Þú hefur náttúrlega lesið kvæðin hans , er það ekki ? Mér finnst nú eiginlega eitt kvæði eftir hann mjög gott , það nefnist Glæsibragur og er til í handriti eftir Jónas sem gert var í tíu eintökum í kringum 1950 .
Ég held að Það blæðir úr morgunsárinu hafi komið út 1952 .
" Þögn á meðan hann leitar .
" Hvar er Glæsibragur ? " segir hann upphátt við sjálfan sig .
– Það er leitun að Glæsibrag nú til dags , skýtur blaðamaður inn í .
En Bragi er of upptekinn til að hlusta .
Skyndilega hefst lesturinn : meðan þið genguð glæstu sniði um gullna sali sem ljómuðu litavali og lékuð í fornum friði að flaðrandi þjónaliði sem hagræddi hringjum og snéri hunangi og sméri og klæddi silki yðar set sat móðir þrælsins við ruggu og réri í rökkrinu og grét .
Og þetta er maður sem var sproksettur sem fábjáni og atómskáld og allt það ! " – Vont að heyra um bakið – ég heyrði að þú værir þríhryggbrotinn ? " Já , einn hryggjarliðurinn er brotinn í þrennt .
Ég var að flytja og steig út úr háum sendibíl , en missti fótanna og náði ekki að stíga í tröppuna , þannig að ég datt á hliðina , svo á bakið og braut mig svona skemmtilega .
Já , já , þetta lagast ef ég er nógu djöfull harður við mig og fer og syndi .
Ég er nýbyrjaður á því aftur .
Ég var hjá okkar mesta sérfræðingi í bakmeiðslum um daginn , Halldóri Jónssyni frá Ísafirði , sem er sonur Jóns Páls Halldórssonar , sem þú kannast ekki við af því að þú ert svo ungur .
Hann var lengi aðalútgerðarmaðurinn hjá Norðurtanganum .
" – Nú fer þér að bregða fyrir aftur á Kaffivagninum ? " Já , já , það kemur aftur , Pétur .
Heldurðu að þú getir notað eitthvað af þessu ? " – Engin hætta á öðru .
" Ef þú getur notað eitthvað af þessu , sem mér þykir ótrúlegt , þá bara verði þér að góðu .
En láttu mig vita ef þig vantar eitthvert kjaftæði í viðbót .
Þá reyni ég að verða við því .
" Svo kveður hann .
" Olræt vinur .
Bless .
" Úr Aldarspeglum Bjarni Jónsson dómkirkjuprer og vígslubiskup " Ung hjón , sem hann gaf saman fyrsta prestskaparár sitt , 1910 , gætu hafa látið hann skíra barn sitt árið eftir og ferma svo á sínum tíma ; svo hefur hann ugglaust vígt barnið í heilagt hjónaband kringum Alþingishátíðarárið , skírt börn þess og fermt , ef til vill sætt hjónin , og þannig hefur hringrás lífsins gengið viðstöðulaust og sennilega er hann nú búinn að jarðsyngja gömlu hjónin .
" Jóhannes Jósefsson glímukappi og hóteleigandi " Hann er stórgeðja og ákafur til framkvæmda , kjagsar ekki að neinu og getur bæði verið þægilegur í viðskiptum og meinlega erfiður .
Þó virðist sumum hann ósanngjarnari en hann raunverulega er , því hann er ör og skjótur og segir mönnum meiningu sína gjörsamlega óþvegna upp úr þvottalegi smáborgaralegrar kurteisi .
" Vilmundur Jónsson landlæknir " Eitt sinn var hringt í landlækni og hann beðinn upplýsinga um , hvort ákveðinn læknir væri enn á lífi .
Sá hafði verið vínhneigður mjög og var að sögn landlæknis látinn fyrir nokkrum árum .
" Og ég treysti mér alls ekki að segja yður , hvar hann muni nú niður kominn .
Sælir .
" Páll Ísólfsson tónskáld " Hann getur að vísu verið óvæginn í deilum og fylgir fast eftir og vinur hans einn segir , að hann " geti gosið heilt helvíti " , en þá finnst honum líka andsvar í sama dúr " eins og hressandi steypibað " og er allra fúsastur til sátta .
" Jón Leifs tónskáld " En listin skipar samt æðstan sess og þar er hann allur og heill með húð og hári ; það má ef til vill segja , að verk hans séu ekki aðgengileg venjuleg hlustendum í fljótu bragði , mörgum finnast sum tónverk hans helst minna á samleik hrossleggja , öskutunnuhlemma og einhverra áþekkra tóla og ef til vill á það að vera þannig ! " Anna Borg leikkona " Eitt sinn var hún á ferðalagi hér á landi .
Þá var numið staðar og fólk steig úr bílnum og litaðist um .
Anna fór afsíðis , laut niður að mosanum og kyssti hann .
Enginn sá til hennar nema Jónas Jónsson , fyrrverandi ráðherra .
" Öho , " sagði gamli maðurinn , " sko , öho , ef þetta er ekki ættjarðarást ...
" 