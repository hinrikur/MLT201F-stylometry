Mörgum var mjög brugðið sem lásu úttekt í Sunnudagsmogganum um hvernig félagsskapurinn Vantrú hafði beitt sér gegn kennara í Háskóla Íslands .
Svo ógeðfellt sem það var bættist annað við .
Það sást inn í heim harðsnúins hóps , sem einskis sveifst og hældist um á lokuðum vef sínum yfir því hvernig tekist hefði með þrýstingi og ógnunum að hræða vafrandi og veikluð stjórnvöld til að fara að vilja þeirra .
Meirihluti borgarstjórnar , skipaður Samfylkingu og svo kölluðum " Besta flokki " , er sláandi vitnisburður um að hinn harðsnúni hópur er ekki að hreykja sér að ástæðulausu .
Þjóðkirkja og trúfrelsi Það er á hinn bóginn ekki hægt að finna að því að borgarar landsins hafi á því ólíkar skoðanir hvort það standist að í landinu skuli í senn vera trúfrelsi og ríkiskirkja , og hvort tveggja sé varið í stjórnarskrá landsins .
Reynslan sýnir að á meðan farið er að með gát getur slíkt farið saman .
Sem betur fer er litið svo á að einstaklingurinn einn geti , hátt eða í hljóði , kveðið upp úr um það hvort hann aðhyllist guðstrú af einhverjum toga .
Þetta hefur þó ekki alltaf verið sjálfgefið hér á landi .
Öfgakenndur angi af þeim augljósa skorti á umburðarlyndi eru galdrabrennur á liðnum tímum , raunar skemmra undan í sögunni en margur ætlar .
En þótt slík dæmi séu hér lukin myrkri sögu eru enn þá til handhafar valds .
sem í skjóli laga og réttar framfylgja slíku " réttlæti " út í æsar .
Reglulega berast fréttir af því frá einu ríkasta olíuríkinu , að fólk hafi verið hálshöggvið fyrir að afneita Trúnni , og raunar nú nýlega fyrir að hafa stundað galdra og kukl .
Úr öðru ríki , aðeins austar , berast reglulega myndir þar sem menn hanga í snörum niður úr gálgum kranabíla , öðrum til viðvörunar .
Slíkar fréttir vekja furðulítil viðbrögð á Vesturlöndum , af einhverjum ástæðum .
Vestrænir stjórnmálaleiðtogar úr röðum kvenna , þ.m.t. íslenskir , vefja sig inn í slæður , ef þeir þiggja opinber heimboð til höfuðríkis slíkrar hegðunar , í þeim göfuga tilgangi að særa ekki blygðunarkennd viðkvæms tilfinningalífs gestgjafana .
Þeirra sömu sem hýða konur opinberlega fyrir meint framhjáhald , eða að þær hafi reynt að fara í ferðalag til útlanda án samþykkis , föður , eiginmanns eða bróður , eftir því sem við á , svo ekki sé minnst á þær sem sýnt hafa óvenjulega staðfastan brotavilja gegn landsins lögum , með því að setjast undir stýri á bifreið .
Eftir " vorið " í nokkrum ríkjum araba virðist sem þróunin sé fremur í þessa átt en frá henni .
Á Vesturlöndum er umburðarlyndi gagnvart trúarskoðunum aðflutts fólks mikið , eins og það á að vera .
En það fer yfir mörk þegar stjórnmálamenn og jafnvel lögvísindamenn leitast við að stuðla að því að slíkir hópar geti stuðst við trúarbókar-lög í einkaréttarlegum deilum og jafnvel þeim sem teljast til annarra sviða lögfræðinnar .
Og það er eftirtektarvert að sífellt ber meira á því í hinum sömu löndum að þrengt sé að starfsemi sem tengist kristinni trú og amast við iðkendum hennar .
Og það er ekki bara hér á landi sem fyrirsvarsmenn kristinnar kirkju hafa gefist upp og treysta sér ekki lengur til að snúast til varnar .
Það vakti mikla athygli í Bretlandi nýlega þegar breski forsætisráðherrann fann að því opinberlega að höfuð biskupakirkjunnar bresku , erkibiskupinn af Kantaraborg , bæri vart lengur við að bera blak af kirkju sinni á forsendum hennar sjálfrar , í öllum þeim ágangi sem á henni dynur .
Seint hefði Hinrik 2. gert athugasemdir í þessa átt við Becket , enda urðu vinslit þegar sá dásamlegi drykkjubróðir varð eftir biskupsútnefninguna sem umskiptingur og fylgdi fremur kirkju sinni en kóngi .
Tvær kirkjur lagðar af í viku hverri Hið virðulega þýska vikurit segir frá því í aðventulok með nokkurri velþóknun að nú séu tvær kirkjur lagðar af í viku hverri í því blauta landi Hollandi .
Og það er eftirtektarvert hvað um þau húsakynni verður .
Greinarhöfundur upplýsir að hinar niðurlögðu kirkjur séu rifnar , breytt í moskur , verslanir eða vöruhús og þar fram eftir götunum .
Einni hafi þannig verið breytt í skautahöll .
Fólk úr samanskroppnum söfnuðum , sem ekki hafi lengur risið undir kirkjurekstri , en hafi taugar til þess sem var , fær að bjóða í innvolsið úr kirkjunum , og gefur höfundur upp verð og lengd á kirkjubekkjum og þess háttar .
Jafnframt segir hann frá því hver fækkunin sé í mótmælendakirkjunni í Hollandi og reiknar út að þar verði enginn eftir , haldi áfram sem horfir , árið 2050 .
Ekki er þetta beint uppörvandi á aðventunni .
En samt er ekki endilega víst að teiknin vísi á endalok kirkju Krists í heimi .
Þar hefur að jafnaði ekki verið mikið dansað og síst á rósum .
Fyrstu áratugina og raunar aldirnar eftir hin fyrstu jól merkti kirkja ekki hús í öðrum skilningi en þeim að þar sem söfnuður trúaðra kom saman undir merki Krists , þar var þá stundina kirkja .
Gilti einu þótt þakið yfir því fólki væri himinhvolfið .
Stundum var vald kirkjuhöfðingja á hinn bóginn mikið , helgidómurinn stóð í veraldlegum upphæðum og Kirkjan , sem stofnun , safnaði jarðneskum auði , svo fáir ef nokkur átti slíka .
Það þýddi þó ekki endilega að þá stæði kirkjan á hátindi og rækti hlutverk sitt vel eftir því eina umboði sem hún hefur fengið til þess .
En með sama hætti standa dæmin mörg til þess að þegar að reynt var með afli og þunga að beina kirkjunni frá fólkinu og fólkinu frá henni , stóð hagur þess einna verst og í fá hús átti það fólk að venda .
Fögur kirkja og sönn er sannarlega liðveisla leitandi fólki , því sem trúir og því sem efast , þeim sem fagna þar eða fara með sorgina sína í slíkt hús .
Mjög mörg okkar vildu ekki án slíks húss vera .
En við vitum það líka að þótt umgjörðin sé í senn hjálpleg og heillandi nær hún ekki lengra nema annað og meira fylgi .
" Góðkunningjar " kristninnar En þótt lýsingin sem vitnað var til í upphafi hafi verið ógeðfelld er ekkert nýtt undir sólinni í þessum efnum .
Fyrir tæpum 130 árum skrifast góðir vinir á og láta gamminn geisa í sínum einkabréfum og er fátt utan seilingar þeirra .
Annar þeirra hrífst af heimspekingnum Brandes , " en snilli hans í framsetningu og flugvit hans , fróðleikur og fjör er makalaust .
Hins vegar ( er ) hans hærra gáfnafar ólíkt og hjá þeim Davíð , Esajasi , Jesú Kristi og Páli ; þar er hann api , þar sem þeir eru ljón og ernir .
Þeir eru lifandi fiskar í vatni , hann kryddaður fiskur upp úr pækli " .
En í sama bréfi er einnig að finna kafla sem sýnir að þeir vinirnir hafa einnig huga við áþekk efni og fréttaskýring vikuritsins , sem nefnt var , fjallar um .
Nefnd er saga sem birst hafði í tímaritinu Heimdalli : " ...
karikatur af lífinu og augnamiðið : að drepa kristindóminn .
Þessi antikirkjulega stefna er annars í eðli sínu illvíg og fylgin sér og verður enn verri .
Kirkjur eru humbug og eiga ekki lengur við í þessu miðaldarmóti .
Fólk , sem hefur lífsnautn og elskar fagrar listir vill ekki lengur líta við í kirkjunum " .
Um þessi jól , eins og jafnan , heyra þeir sem vilja margan fallegan jólasálminn úr pennum pennavinanna sr. Matthíasar og sr. Valdimars Briem og eiga enn betri stund fyrir vikið .
