Nú þegar styttist í mesta kjötát þjóðarinnar finnst mér við hæfi að benda á skemmtilegt framtak hjá Frosta Sigurjónssyni sem heldur úti heimasíðunni www.makrill.is og hefur séð til þess að makríll í miklum gæðum fáist í verslunum .
Þetta er frábært þar sem erfitt hefur verið að fá makril öðruvísi en reyktan , Frosti er ekki úr matvælageiranum en mikill áhugamaður um mat .
Það er frábært þegar almenningur tekur fagnandi nýju hráefni sem svo sannarlega er góð viðbót við íslensku flóruna sem ég er viss um að á eftir að vera partur af okkar matarmenningu og er hugsanlega orðið það nú þegar .
Þess má geta að matreiðslumenn á Akureyri kepptu sín á milli á sýningunni Matur-inn 2011 í eldun á makríl , ef ég man rétt bar Einar Geirsson veitingamaður á Rub 23 , sigur úr býtum .
Ef þið hafið áhyggur af því hvernig elda á þetta nýja hráefni er fjöldinn allur af hugmyndum á heimasíðunni .
Það er um að gera að prófa makríl og annan góðan íslenskan fisk áður en jólasteikurnar taka völdin .
Ég upplifði í fyrsta skiptið nýverið að fara í Kringlunna og undirbúa jólainnkaup , þ.e.a.s. skoða og velta fyrir okkur verðlagi og sniðugum lausnum á gjöfum fyrir vini og vandamenn .
Hingað til hef ég nú bara drifið í þessu um miðjan desember .
Þetta var ekki nærri því eins leiðinlegt og ég bjóst við , það verður þó að viðurkennast að ég eyddi miklum tíma í bókabúðum ( í matreiðslubókadeildinni ) .
Einnig eru mjög góðar búsáhaldaverslanir þar sem auðvelt er að eyða tímanum fyrir mann eins og mig svo ekki sé minnst á tónlist og DVD-úrvalið .
Kannski er Kringlan orðin miðjan á Reykjavík .
Ég man þegar ég var ungur nemi þá kíktum við hjónin oft í Kringluna fyrripart laugardags til að hitta Akureyringa og losna við heimþrána .
Ég hef alltaf verið mjög hrifinn af fyrirkomulaginu á Stjörnutorgi þar sem auðvelt er fyrir fjölskyldur og hópa að borða saman þrátt fyrir að sumir vilji hamborgara , aðrir pitsu , sushí eða djúpsteiktar rækjur .
Þetta fyrirkomulag virðist virka vel enda bekkurinn oftast þétt setinn .
Þetta minnir mig á stóru verslunarmiðstöðvarnar í Ameríku en þar kunna þeir þetta .
En fyrir þá sem vilja aðeins meiri rólegheit er Kringlukráin frábær kostur , þar svífur fagmennskan yfir vötnum í þjónustu , fullorðnir , yfirvegaðir og faglegir starfsmenn sinna manni af kostgæfni , maturinn er alltaf góður og á þægilegu verði .
Staðurinn er eins og vin í eyðimörkinni og maður losnar við verslunarerilinn .
Fyrir mann eins og mig er nauðsynlegt að hlaða batteríin til að endast lengur en í klukkutíma .
Hvernig ætli þetta verði þegar við förum síðan í desember að kaupa jólagjafirnar ? Ég tók eftir því um daginn að staðurinn er vinsæll af gestum Borgarleikhússins fyrir sýningar , en þá ákváðum við hjónin að prófa pitsu og satt best að segja bjóst ég ekki við miklu en salatpitsan var hreint út sagt frábær .
Svo er eitthvað svo heimilislegt og fallegt að fá litlar sætar smákökur með kaffibollanum .
