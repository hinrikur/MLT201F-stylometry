Margaret Saue Marti frá Noregi , majór í Hjálpræðishernum , hefur haft í nógu að snúast undanfarna daga við að undirbúa árlega jólaveislu sem verður í kvöld , aðfangadagskvöld .
Þangað mætir aðallega fólk sem á enga að eða getur ekki haldið jól heima af einhverjum ástæðum .
Margaret segir frá fimmtudeginum .
06:30 Klukkan hringir á sama tíma og venjulega .
Við Paul-William Marti , maðurinn minn , skiptumst á að taka til morgunmat , sem við borðum saman í rúminu .
Þar förum við líka með bæn , spjöllum saman og eigum góða stund .
07:00 Ég kíki í blöðin á netinu og skoða Facebook .
08:15 Fer út að hlaupa .
Ég er vanaföst og hleyp alltaf í kringum tjörnina .
09:15 Komin heim á ný og bý til brauðdeig sem ég ætla að baka úr í dag .
10:00 Fer út í bæ að kaupa jólakort .
Við sendum alltaf viðskiptavinum okkar og þeim sem hafa hjálpað okkur , og vantaði nokkur í viðbót .
Keypti líka konfektkassa til að gefa .
10:30 Morgunstund hefst í gistihúsi Hjálpræðishersins , á sama tíma og aðra daga .
Við á skrifstofunni og starfsfólk gistihússins hittumst þar í um það bil hálftíma alla daga ársins og oft eru einhverjir fleiri með okkur .
11:00 Fer aftur heim og í bæinn með annarri dóttur okkar til þess að kaupa síðustu jólagjafirnar .
Dætur okkar búa báðar í Noregi en eru komnar til okkar .
Sonur okkar og tengdadóttir , sem líka búa í Noregi , koma hins vegar ekki fyrr en annan í jólum .
13:00 Smápása heima .
Við fáum okkur að borða og förum í gegnum jólasöngva með dóttur okkar .
Hún leikur á píanó , ætlar að spila í veislunni á aðfangadagskvöld og við verðum að stilla saman strengi ; velja lög sem hún þekkir og okkur langar til að syngja .
13:45 Fer út með eldri dótturinni , keyrum konfekt til konu sem hefur hjálpað mér mjög mikið .
14:00 Baka brauðið , strauja og gaf mér góðan tíma til að spjalla við dætur mínar .
Þetta er hálfgerður millibilsdagur ; við erum búin að gera allt sem hægt er svona snemma fyrir veisluna en aftur verður mikið að gera á morgun [ Þorláksmessu ] við að raða borðum og leggja lokahönd á undirbúninginn .
17:15 Við eldri dóttir okkar förum í göngutúr í kringum tjörnina .
Maðurinn minn og yngri dóttir standa við jólapott Hjálpræðishersins í Kringlunni .
18:30 Við borðum alltaf heita máltíð á kvöldin .
Ég er nýbyrjuð að elda þegar þýskur strákur , sem vinnur í dagsetrinu okkar fyrir útigangsfólk á Eyjaslóð , hringir og segir að mikill afgangur sé af brauðtertum sem voru þar í boði .
Ég hætti því að elda og við ákveðum að borða afgangana .
20:00 Fjölskyldan dundar sér við að skreyta jólatréð heima hjá okkur .
Reynum að taka það rólega því við vitum að mikið verður að gera næstu tvo daga .
21:00 Förum í Dómkirkjuna og hlýðum á kammertónlist .
Það var mjög góð stund .
Okkur líkar klassísk tónlist vel , það er mikil músík í fjölskyldunni ; maðurinn minn spilar t.d. á lágfiðlu og leikur í Sinfóníuhljómsveit áhugamanna .
22:15 Komin heim eftir tónleikana .
Ég set jólaplötu á fóninn , önnur stelpan les í bók en hin situr hjá mér og við tölum saman .
Paul-William ryksugar .
23:15 Við förum að sofa , ánægð með þægilegan dag .
Það hefur verið mikið að gera undanfarið en þessi vika hefur verið frekar róleg .
En ég veit að það verður dálítið mikið að gera næstu tvo daga .
Búast má við 130-150 manns í jólaveisluna okkar .
Þetta er í fyrsta skipti sem ég sé um veisluna en fæ aðstoð frá mörgum svo allt á eftir að ganga vel .
skapti@mbl.is 