Þegar borið er niður í blöðum og tímaritum fyrri ára er Jónas Jónasson víða nefndur .
Ekki einasta sem stjórnandi vinsælla útvarpsþátta heldur bregður honum fyrir í ótalmörgum hlutverkum öðrum ; blaðamaður á Fálkanum , söngvari , leikstjóri , rithöfundur og lífsreyndur maður sem tókst á við alkóhólismann og tókst þar að vinna ævintýralegan sigur .
Samandregið : Jónas Jónasson sem lést nýverið og var jarðsunginn í gær var listamaður .
Árið 1964 er Jónas nefndur í dagskrárkynningum Ríkisútvarpsins sem umsjónarmaður laugardagsþáttarins Í vikulokin .
Fáum árum síðar stiklaði hann um Viðey með Árna Óla sem sagði honum sögu eyjunnar og raunar urðu þeir þættir alls fjórir talsins .
Um og eftir 1970 stjórnaði Jónas Jónasson þáttunum Hratt flýgur stund , þar sem hann stakk niður staf sínum í byggðum hringinn í kringum landið .
Talaði við karla og kerlingar og fékk alþýðufólk til að leggja andlega krásir á veisluborð skemmtilegrar alþýðumenningar ; leikin atriði , lestur , söng og hljóðfæraslátt .
Oft gerði Jónas Jónasson sína eigin reynslu að útvarpsefni .
Árið 1977 rædd hann við Frank Herzlin yfirlækni við Freeport-sjúkrahúsið í Bandaríkjunum sem á þeim árum var orðið " allvel þekkt hér á landi þar sem svo margir Íslendingar hafa leitað sér lækninga þar á undanförnum misserum .
Freeport-sjúkrahúsið fæst eingöngu við lækningar alkóhólisma ...
og fæstir þeirra sem þaðan hafa komið hafa fallið í gryfju ofdrykkjunnar aftur er heim var komið , " sagði í Dagblaðinu .
Sjálfsagt er þessi þáttur þorra fólks gleymdur utan hvað hann átti með öðru þátt í að auka skilning almennings á alkóhólisma sem raunverulegum sjúkdómi sem halda mætti í skefjum .
Fullyrða má þó að Kvöldgestir Jónasar séu það efni hans sem flestir þekkja ; en þættirnir voru á dagskrá á föstudagskvöldum , á hverju föstudagskvöldi í meira en þrjátíu ár .
Páll Þorsteinsson , nú upplýsingafulltrúi Toyota , starfaði lengi hjá Útvarpinu þar sem hann hóf störf árið 1980 .
Var útvarpsþulur á Rás 1 sumarlangt og um hríð einn umsjónarmanna morgunþáttar .
Var seinna einn af ármönnum Rásar 2 og Bylgjunnar .
" Sú kynslóð útvarpsmanna sem var að stíga sín fyrstu skref um 1980 leit mjög upp til stórstirna þessa tíma ; manna eins og Jóns Múla Árnasonar , Svavars Gests , Páls Heiðars Jónssonar og Jónasar Jónassonar en sá síðastnefndi var afskaplega frjór og skapandi í allri sinni útvarpsvinnu og náði alltaf til hlustenda .
Jónas átti jafnframt mjög auðvelt með að laða fólk til samstarfs .
Honum fylgdi líka einhver sérstök ára sem gerði hann að stjörnu .
Hann var hár og reffilegur , alltaf vel til fara og fasið þannig að menn veittu Jónasi eftirtekt .
Hann var stjarna til síðustu stundar .
" Sigurður Bogi Sævarsson sbs@mbl.is 