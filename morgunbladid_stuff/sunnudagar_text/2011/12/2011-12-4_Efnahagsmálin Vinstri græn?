Það hefur ekki farið framhjá neinum að hugur forystumanna ríkisstjórnarinnar stendur til að stokka upp í ráðherraliðinu .
En það snýr ekki aðeins að Jóni Bjarnasyni , heldur er einnig horft til þess að hliðra til stólum hjá Samfylkingunni .
Árna Páli vikið til hliðar ? Jóhanna Sigurðardóttir forsætisráðherra lýsti því yfir á mánudag að til stæði að fara í heildaruppstokkun á ríkisstjórninni .
Samkvæmt heimildum eru þær hugmyndir á borðinu að leggja niður efnahags- og viðskiptaráðuneytið , sem þó var stofnað til í fyrra .
Í því felst að Árni Páll Árnason myndi víkja úr ríkisstjórn og valdsviðið yrði fært undir Steingrím J. Sigfússon fjármálaráðherra .
Eins og nærri má geta er mikil ólga innan Samfylkingarinnar af þessum völdum .
Ástæðurnar eru margþættar .
Í fyrsta lagi þykir " algjörlega með ólíkindum " að Samfylkingin ætli að láta efnahagsmálin algjörlega til Vinstri grænna , en Jóhanna hafði áður skorið burt forræði yfir efnahagsmálum úr forsætisráðuneytinu .
Í öðru lagi er á það minnt að kveðið sé á um stofnun efnahags- og viðskiptaráðuneytis í stjórnarsáttmálanum , en þar stendur : " Til að tryggja markvissa framkvæmd efnahagsaðgerða stjórnvalda og endurnýja traust á fjármálakerfi landsins mun ríkisstjórnin ráðast í skipulagsbreytingar í stjórnkerfinu , m.a. með stofnun sérstaks efnhags- og viðskiptaráðuneytis .
" Skortur á stefnufestu Er talað um að það sé óskynsamlegt , á sama tíma og Evrópa rambar á barmi alvarlegustu fjármálakreppu frá því fyrir seinna stríð , að vera sífellt að stokka upp í ráðuneytum Stjórnarráðsins og færa fólk til í starfi " sem ber á öxlunum þjóðarhagsmuni sem aldrei fyrr " .
Í því kristallist skortur á stefnufestu ríkisstjórnarinnar , sem megi rekja til þess að Jóhanna Sigurðardóttir hugsi meira um að halda ríkisstjórninni saman og bjarga málum Vinstri grænna en Samfylkingarinnar .
" Það er óþolandi að ráðherrum sé skákað til bara vegna þess að veikur flokksformaður í klofnum stjórnmálaflokki vill fá meiri völd , þannig að enginn geti truflað hann eða skyggt á hann í næstu kosningabaráttu , " sagði heimildarmaður innan Samfylkingarinnar .
En það er fleira sem hangir á spýtunni .
Þegar forræði á Icesave-málinu færðist frá fjármálaráðuneytinu yfir til efnahags- og viðskiptaráðuneytisins staðhæfa heimildarmenn innan Samfylkingar að nálgun stjórnvalda hafi gjörbreyst .
Í fyrsta skipti hafi Íslendingar tekið til varna , til að mynda hafi verið fundað með fulltrúum Advice-hópsins og In Defence og þá hafi Reimar Pétursson lögfræðingur tekið þátt í að leggja upp vörnina í málinu , sem barðist hvað harðast gegn þriðja samningnum um Icesave .
" Þetta er í fyrsta skipti sem samstaða hefur verið um þennan málarekstur í þinginu og það er átakanlegt að upplifa hversu fjármálaráðherra er ofboðslega viðkvæmur fyrir því að hagsmunamál þjóðarinnar sé rekið með þessum hætti .
" Rofnar samstaðan á þingi ? Er því jafnvel haldið fram að fjármálaráðherra vilji síst af öllu að botn fáist í málið fyrir næstu kosningar og því til stuðnings er meðal annars vísað í ítarlega umfjöllun um Icesave í fjárlagafrumvarpinu , sem mörgum hafi misboðið , en þar stendur meðal annars : " Samningsbrotamál á hendur íslenskum stjórnvöldum fyrir EFTA-dómstólnum virðist því óumflýjanlegt .
" Svo rammt kveður að andstöðu fjármálaráðherra að heimildarmaður innan Stjórnarráðsins gengur svo langt að segja : " Hann er brjálaður .
Hann er trylltur .
" Þá kemur fram að Steingrímur hafi reynt að hafa áhrif á farveg málsins en það hafi ekki tekist .
Loks er á það bent að samstaðan í þinginu gæti rofnað ef Icesave yrði aftur undir forræði fjármálaráðherra vegna þess hvernig hann hafi haldið á málinu hingað til – ólíklegt sé að stjórnarandstaðan taki honum fagnandi .
" Þetta er ekki hefðbundið stjórnarmál lengur , heldur þingsins alls að leysa úr .
" Deilt um Jón Það virðist blasa við að vilji Steingríms J. Sigfússonar , fjármálaráðherra og formanns Vinstri grænna , standi til þess að bola Jóni Bjarnasyni landbúnaðar- og sjávarútvegsráðherra úr ríkisstjórn .
Hefur það verið rakið til þess hvernig staðið hefur verið að tillögum um breytingar á fiskveiðistjórnunarkerfinu , en þó telja kunnugir að andstaða hans við að greiða fyrir aðildarumsókninni að Evrópusambandinu vegi þyngra .
En þetta er viðkvæmt mál innan Vinstri grænna .
Ögmundur Jónasson innanríkisráðherra og þingmaðurinn Guðfríður Lilja Grétarsdóttir hafa ekki farið dult með að þau muni standa með Jóni í þingflokknum , enda sé andstaða hans við ESB í samræmi við stefnu flokksins .
Þetta er ekki í fyrsta skipti sem þau rísa upp gegn formanni flokksins , en það gerðist sem kunnugt er einnig í Icesave-málinu .
Spurningin sem liggur í loftinu er sú , hvort Steingrími takist að halda meirihluta í þinginu ef hann ákveður engu að síður að víkja Jóni úr ríkisstjórn .
Er þess skemmst að minnast , að einungis 32 þingmenn greiddu atkvæði með fjárlögum næsta árs og 31 þingmaður sat hjá .
Jóhanna áfram formaður ? Lengst af kjörtímabilinu var talið að átök væru framundan um hver myndi leiða Samfylkinguna inn í næstu kosningar .
Nú er hinsvegar talað um það innan flokksins að Jóhanna Sigurðardóttir hyggist gefa aftur kost á sér .
En vaxandi ókyrrð er í hægri armi flokksins m.a. vegna aðgerðaleysis í atvinnumálum .
