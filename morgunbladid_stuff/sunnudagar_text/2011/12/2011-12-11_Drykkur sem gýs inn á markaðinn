Volcanic Energy nefnist nýr áfengur drykkur sem kominn er í vínbúðir hér á landi .
Framleiðandi er nýstofnað fyrirtæki , Eldfjallabrugg á Akureyri , en um er að ræða svokallað vodkagos sem ekki hefur áður verið framleitt á Íslandi .
Áfengisstyrkur drykkjarins er 4,5% og er hann seldur í 330 ml flöskum .
Fyrir á markaði eru eingöngu innfluttir drykkir af þessu tagi og segir Rúnar Friðriksson , stjórnarformaður og sölustjóri Eldfjallabruggs , sóknarfærin ótvíræð .
" Erlendu drykkirnir eru bæði veikari , 4% , og flöskurnar smærri , 275 ml .
Eigi að síður er verðið sambærilegt .
Við getum því fullyrt að Volcanic Energy er bestu kaupin , " segir hann vígreifur .
Rúnar segir hinn svokallaða alco-pops-markað hafa skroppið saman á Íslandi undanfarin ár , einkum vegna verðs , smæðar umbúða og minnkandi magns alkóhóls .
" Við höfum þegar fengið framúrskarandi viðtökur hjá veitingamönnum og vonum að viðskiptavinir Vínbúðanna taki okkur líka vel .
Vegna auglýsingabanns er áhersla lögð á góða samvinnu við ÁTVR og veitingamenn .
Við ætlum að láta ferska vinda blása um markaðinn og standa fyrir allskyns uppákomum vítt og breitt á næstu misserum .
" Þrjár bragðtegundir Fyrsta kastið verður hægt að fá Volcanic Energy með þrennskonar bragði , appelsínu , ananas og súraldin .
Rúnar segir stefnt að því að fjölga bragðtegundum á næsta ári og vill hafa neytendur með í ráðum .
" Við viljum þróa okkar vörur í nánu samstarfi við neytendur – hlusta eftir vilja þeirra .
" Fljótlega eftir áramót hyggst Eldfjallabrugg hefja framleiðslu á sterku áfengi , vodka og gini , auk þess sem stefnt er að því að setja óáfengan drykk á markað – allt undir merkjum Volcanic Energy .
Spurður um hugsanlegan útflutning segir Rúnar umbúðahönnun taka mið af því sérstaklega .
" Umbúðirnar eru hannaðar með það fyrir augum að heppilegt sé að flytja drykkinn út og erum við að skoða nokkra mjög spennandi möguleika í því sambandi , " segir Rúnar en hönnun fór alfarið fram hjá Blekhönnun á Akureyri undir stjórn Guðrúnar Hilmisdóttur .
Markaðsrannsóknir gerði Fjóla Karlsdóttir hjá Samráði á Akureyri .
Eldfjallabrugg hefur gert markaðsáætlun til fimm ára og segir Rúnar fyrirtækið meðal annars horfa til Norðurlandanna , Hollands og Bretlands , auk þess sem því hefur verið boðið að taka þátt í stórri kynningu í miðri New York-borg .
" Það boð kemur frá enskum markaðsfræðingi sem hefur fylgst vel með okkur í nokkurn tíma .
Hann sýnir þessu verkefni mikinn áhuga og vonandi höfum við tök á að þekkjast boðið .
Það skýrist mjög fljótlega .
" Rúnar telur blómlega bjórframleiðslu líklegustu skýringuna á því að engum hafi í annan tíma dottið í hug að framleiða vodkagos á Íslandi .
" Þróunin í bjórnum hefur verið mjög skemmtileg á undanförnum misserum og framboðið til fyrirmyndar .
Á sama tíma hefur vodkagosið setið á hakanum – þar til nú .
" Bruggmeistarinn slóst í hópinn Auk Rúnars standa að Eldfjallabruggi Alfreð Pálsson framkvæmdastjóri og Ragnar Tryggvason bruggmeistari sem stýrir framleiðslunni .
" Við Alfreð vorum búnir að velta allskonar áfengisframleiðslu fyrir okkur , fannst heillandi að reyna eitthvað nýtt , ekki síst í ljósi atvinnuástands og árferðis almennt .
Við viljum leggja okkar af mörkum til að skapa vinnu og framlegð , " segir Rúnar .
Þegar þeir hittu Ragnar , brottfluttan Akureyring , fóru hjólin að snúast .
" Ragnar býr yfir gríðarlegri reynslu eftir áratuga bruggun og framleiðslu drykkja víða erlendis , ekki síst drykkja af þeirri gerð sem hér um ræðir , og það var hann sem stakk upp á vodkagosinu .
Upphaflega ætlaði Ragnar bara að vera okkur til halds og trausts en á endanum gerðist hann meðeigandi að Eldfjallabruggi og kemur til með að stýra framleiðslu í samvinnu við Kalda á Árskógsströnd .
Samvinnan við Ragnar hefur verið framúrskarandi , " segir Rúnar en Ragnar , sem býr í Hafnarfirði , er með annan fótinn í Bosníu , þar sem hann stýrir stóru bruggverkefni .
Bæði syðra og nyrðra Fyrst um sinn er hægt að festa kaup á hinum nýja drykk , Volcanic Energy , í verslunum ÁTVR á Akureyri , Húsavík og Dalvík og í Skútuvogi , Kringlunni og Heiðrúnu í Reykjavík .
Verði viðtökur góðar verður Volcanic Energy í framhaldinu dreift á fleiri útsölustaði .
