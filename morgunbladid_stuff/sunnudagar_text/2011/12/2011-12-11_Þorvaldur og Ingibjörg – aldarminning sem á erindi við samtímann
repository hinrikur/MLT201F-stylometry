Vert er að halda á lofti minningu merkishjóna .
Í dag , 9. desember , eru liðin hundrað ár frá fæðingu Þorvaldar Guðmundssonar sem gjarnan var kenndur við Síld og fisk en Ingibjörg Guðmundsdóttir var fædd 11. apríl 1908 .
Saga þeirra er hluti sögu þjóðarinnar en ótrúlega fljótt fennir í sporin .
Lífshlaup þeirra er eftirtektarvert og þau gildi sem einkenndu störf þeirra standa í þversögn við nýliðna tíð og eiga því brýnt erindi við samtíðina .
Þorvaldur Móðir hans ól hann upp ein og óstudd en með dugnaði og fyrirhyggju varð hann einn af mestu athafnamönnum landsins og hæsti skattgreiðandi um áratuga skeið .
Þorvaldur var frumkvöðull í nýjum atvinnugreinum og lagði áherslu á gæði þjónustunnar og góðan rekstur .
Spor hans sem frumkvöðuls má víða sjá , hann var brautryðjandi í lagmetisiðnaði , kjötvinnslu og hótel- og veitingarekstri .
Þorvaldur skynjaði breytingarnar sem framundan voru og mat aðstæður rétt .
Hann var í fararbroddi nýrra tíma í atvinnusögunni þar sem verslun og þjónusta skipta sífellt meira máli í verðmætasköpun .
Hann efnaðist af framsæknum og traustum rekstri en ekki skammvinnum fjárfestingum .
Ævisaga Þorvaldar Guðmundssonar var rituð af Gylfa Gröndal og kom bókin út árið 1998 .
Þorvaldur stundaði nám í Verslunarskóla Íslands og nam niðursuðufræði og skyldar greinar í Þýskalandi og Danmörku .
Heim til Íslands bar hann með sér nýja strauma í matargerð og verslun .
Hann vann við verslunarstörf hjá Sláturfélagi Suðurlands og setti að námi loknu m.a. upp niðursuðuverksmiðjur á Ísafirði , Reykjavík , Bíldudal , Akranesi og í Vestmannaeyjum .
Þorvaldur stofnaði fyrirtækið Síld og fisk 1944 og á tímabili rak hann fjórar verslanir í Reykjavík .
Svínabú reisti hann á Minni-Vatnsleysu árið 1954 og rak þessi tvö fyrirtæki til dauðadags , þá 86 ára að aldri .
Þorvaldur var umsvifamikill í veitinga- og hótelrekstri .
Hann rak m.a. veitingahúsið Lídó og sá um veitingarekstur í Þjóðleikhúskjallaranum um áratugaskeið og voru þá bestu veitingastaðir bæjarins .
Hann var fyrsti hótelstjórinn á Hótel Sögu og Hótel Loftleiðum og reisti ásamt Ingibjörgu Hótel Holt sem ætíð síðan hefur borið þeim hjónum fagurt vitni með úrvals þjónustu í listrænni umgjörð .
Þorvaldur var einn af stofnendum Verslunarsparisjóðsins árið 1956 og síðan Verslunarbanka Íslands hf. árið 1961 og sat í stjórn þeirra alla tíð og gegndi formennsku í ellefu ár .
Höskuldur Ólafsson , formaður bankastjórnar og náinn vinur Þorvaldar , lýsti því í minningargrein um hann hversu mikill styrkur það var fyrir bankann að Þorvaldur lagði honum lið allan starfstíma hans .
Þorvaldur hafði mikla víðsýni til að bera og hann hafði jafnan í huga hvernig samhæfa mætti hag viðskiptamanna , hluthafa og starfsmanna bankans .
Þessu kynntist ég af eigin raun þegar ég starfaði sem bankastjóri síðustu tvö starfsár Verslunarbankans 1988-1989 .
Aðdáunarvert var hversu vel Þorvaldur gerði sér grein fyrir kalli nýrra tíma þegar hafist var handa við að sameina fjóra banka í Íslandsbanka .
Hann stóð sem klettur á bak við það framtak og fylgdi málinu eftir með starfi sínu í bankaráði Íslandsbanka fyrstu tvö árin og í stjórn eignleigufyrirtækis bankans þar til ári fyrir andlátið .
Ingibjörg Ingibjörg átti lengri skólagöngu að baki og var lyfjafræðingur að mennt .
Fyrst tók hún exam .
pharm.-próf hér heima og síðan cand .
pharm.-próf í Kaupmannahöfn árið 1937 .
Á þeim tíma þurfti meira áræði til að sækja sér framhaldsmenntun en nú er , sérstaklega fyrir ungar konur .
Ingibjörg vann um tíma við Rannsóknarstofu Háskólans og í Reykjavíkurapóteki .
Hún var skörp , vel menntuð , félagslynd og kom því í verk sem hún taldi til framfara .
Í því efni var ekkert hálfkák ; hún vakti áhuga og miðlaði stöðugt fróðleik .
Þau Þorvaldur gengu í hjónaband árið 1938 og frá fyrstu tíð tók hún virkan þátt í atvinnurekstri með manni sínum .
Umfram annað má nefna rekstur Hótels Holts og áður Hótels Sögu .
Þau studdu hvort annað og með orðfæri nútímans má segja að þau hafi myndað öflugt tveggja manna teymi .
Ingibjörg var formaður Félags háskólakvenna og Kvenstúdentafélags Íslands í sautján ár .
Það segir sína sögu um félagslegan áhuga hennar og framtak .
Hún tók virkan þátt í að styðja konur til náms og sjálfsbjargar .
Ingibjörg beitti sér fyrir stofnun Inner Wheel-klúbbs Reykjavíkur árið 1973 og varð fyrsti forseti hans .
Inner Wheel er alþjóðahreyfing sem er upprunnin í Bretlandi og tengist Rótarý .
Klúbbarnir eru nú sjö talsins með tæplega þrjú hundruð félagskonur .
Þorvaldur gerðist félagi í Rótarýklúbbi Reykjavíkur árið 1955 og starfaði af miklum áhuga í Rótarýhreyfingunni .
Þau hjónin voru einkar samhent og var gaman að sjá hversu mikil ástúð og hlýja ríkti þeirra á milli .
Þeim var annt um fjölskyldu sína og voru höfðingjar heim að sækja .
Ingibjörg dó árið 2004 , þá 96 ára að aldri .
Saman í störfum og list Ingibjörg og Þorvaldur voru unnendur fagurra lista .
Þorvaldur hafði sem ungur maður leikið í áhugamannaleikhúsi og sungið dægurlög og þau hjónin létu ekki margar leiksýningar fram hjá sér fara .
Þau áttu stærsta safn málverka í einkaeigu á Íslandi og er það nú að mestu í vörslu Gerðarsafns .
Þar er m.a. Lífshlaupið , sem eru veggirnir í vinnustofu Kjarvals úr Austurstræti 12 sem hann málaði á .
Þorvaldur var afgreiðslumaður í Sláturfélaginu í Hafnarstræti þegar hann kynntist Jóhannesi Kjarval og færði honum mat á vinnustofuna .
Þannig kynntist hann honum , keypti fyrstu mynd sína og hafði Kjarval í hávegum eftir það .
Í safni þeirra hjóna eru verk eftir alla helstu málara landsins frá fyrri hluta síðustu aldar , auk þess ýmsa erlenda listamenn .
Það er ómetanlegt fyrir komandi kynslóðir að Þorvaldur og Ingibjörg studdu listamenn með söfnun sinni , varðveittu listaverkin og sáu til þess að sem flestir gætu notið þeirra um ókomin ár .
Skilaboð til samtímans Margt er til fyrirmyndar í tilurð og rekstri þeirra fyrirtækja sem Þorvaldur og Ingibjörg byggðu upp .
Sumt tengist þeim mannkostum sem þau voru búin og tíðarandanum en annað eru sígild sannindi um heilbrigðan rekstur sem því miður þóttu ekki nógu spennandi hérlendis þegar um þverbak keyrði á útrásarárunum .
Öll sýndarmennska var þeim hjónum fjarri huga því einlægni og hófsemi voru þeirra einkenni .
Enn og aftur hefur sannast að í viðskiptum er best að hafa langtímasjónarmið í huga og byggja upp traust .
Þorvaldur er fyrirmynd frumkvöðuls sem byggir upp nýja þjónustu á þekkingu , vöruvöndun og fyrirhyggju .
Hann fylgdist stöðugt með þróuninni og nýtti sér það , sem honum fannst gagnlegast .
Markviss uppbygging rekstrar var aðalatriðið í hans huga .
Hann var ákveðinn en um leið ljúfmenni sem gott var að eiga samskipti við .
Þorvaldur var mannþekkjari og valdi samstarfsfólk sitt af kostgæfni .
Hann gekk í öll störf með þeim og hafði því góða innsýn í reksturinn .
Í veitingarekstrinum var og er lykilatriði að brydda uppá nýjungum og hrífa viðskiptavini með tilheyrandi glæsileika án þess að fé sé sólundað .
Þorvaldur var hygginn í meðferð fjármuna .
Hann átti handbært fé fyrir þeim fjárfestingum sem hann réðst í hverju sinni og til undantekninga heyrði að hann tæki lán .
Í viðtali við Frjálsa verslun 1991 sagði Þorvaldur m.a. : " Það hefur orðið mörgum manninum ólán að eiga aðgang að lánsfjármagni og margir farið flatt á því .
Sígandi lukka er best í öllum viðskiptum og það á við um allan rekstur .
Hins vegar hefur það því miður orðið svo að alls kyns ævintýramenn spretta upp á viðskiptasviðinu og reisa stórveldi á skömmum tíma sem svo reynast byggð á tómum pappírum .
Með nútímatækni virðast menn geta haldið sér á floti ótrúlega lengi því áður fyrr fóru slíkir menn fljótlega á hausinn .
" Sem bankaráðsmaður gætti Þorvaldur hagsmuna bankans og allra eigenda hans .
Hann skuldaði ekki bankanum heldur átti verulegar innstæður sem elfdu bankann .
Í áratug samdi ég fyrir hönd bankans við Þorvald um vaxtakjör þessara innlána og get borið vitni um að hann misnotaði ekki aðstöðu sína .
Hann var vel upplýstur og fastur fyrir í samningum en aldrei ósanngjarn .
Hjá Þorvaldi giltu töluð orð .
Það er eitthvað annað en í dag þegar jafnvel skriflegir samningar halda illa og fáir vilja játa sök þó hún liggi í augum uppi .
Fram á níræðisaldur mætti Þorvaldur daglega til vinnu .
Hann skapaði jákvætt og hvetjandi umhverfi alls staðar sem hann kom að verki .
Þorvaldur hafði sérstakt lag á að sætta menn og fá fram gagnlegar niðurstöður .
Hann var ráðagóður og sagði álit sitt umbúðalaust án þess að særa .
Starf þeirra hjóna fékk miklu áorkað þrátt fyrir þjóðfélagsaðstæður sem voru á svo margan hátt erfiðari en nú .
Fjölmargt má læra af ævistarfi heiðurshjónanna Þorvaldar og Ingibjargar .
Bæði öfluðu sér þekkingar og létu verkin tala .
Þau stuðluðu að framförum meðan þau lifðu með eigin atvinnurekstri og margvíslegum félagsstörfum sem voru um leið áhugamál þeirra .
Eftir þau stendur uppbygging í nýjum atvinnugreinum og listaverk sem komandi kynslóðir fá notið .
Til eftirbreytni eru þau gildi sem þau lögðu áherslu á í lífi sínu og starfi .
Höfundur er hagfræðingur 