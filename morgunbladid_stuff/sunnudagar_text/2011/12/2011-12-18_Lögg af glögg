Tónleikar , út að borða , jólaglögg , jólaglögg og aðeins meira jólaglögg .
Ég trúi eiginlega ekki að ég sé ekki búin að drekka neitt jólaglögg á aðventunni .
Ég nefnilega elska jólaglögg .
Það er eitthvað svo kósí og ja segjum bara menningarlegt við að fá sér glögg í fallega krús .
Nema maður drekki yfir sig af því eins og Íslendingar áttu til á fyrstu glöggárunum .
Það er ekkert menningarlegt við það að gubba jólaglöggi í leigubílinn og yfir sig allan .
Nei jólaglöggsdrykkja skal stunduð í hófi í góðra vina hópi .
Best er að hafa með piparkökur og eftir að hafa búið í Englandi finnst mér heldur ekki mega vanta mince pies .
Þau fást í " bresku nýlenduvöruversluninni " Salt og pipar .
Það þykir mér afar gott því annars er ég ekki viss um að jólin kæmu barasta .
Það er ekkert flókið að búa til jólaglögg en mikilvægt er að gleyma ekki möndluflögunum .
Þessa helgina ætla ég að búa til mitt heimatilbúna jólaglögg og bjóða góðum hópi fólks heim .
Það verður spilað og kjaftað og dreypt á jólaglöggi .
Er það jú ekki einmitt menningarlega orðið yfir slíka iðju ? 