Tíundi áratugurinn er kominn aftur .
Og þá er ég ekki að tala um Dr. Martens , síð pils eða tónlistarminni 2 Unlimited .
Ef það vantaði staðfestingu á því að tíundi áratugurinn væri rækilega búinn að snúa aftur þá fékkst hún endanlega um síðustu helgi .
" Þú kemst hærra með Skýjum ofar " sagði í útvarpsþættinum forðum og það er alveg ljóst að það er ekki hægt að komast miklu hærra en á Barböru ( gamli 22 ) síðastliðið laugardagskvöld þar sem haldið var upp á fimmtán ára afmæli útvarpsþáttarins og danskvölda kenndra við Skýjum ofar .
Áður en stuðið hófst þar fór fyrsti þátturinn í tíu ár af Skýjum ofar í loftið á X-inu .
Þáttastjórnendurnir Addi og Eldar voru með mjög góðan upphitunar- og upprifjunarþátt sem kom ábyggilega mörgum í stuð en vert er að nefna að hægt er að hlusta á þáttinn á breakbeat.is .
Þátturinn var tileinkaður " drum & bass " -tónlist og þar af leiðandi kvöldið á Barböru líka en þetta er einfaldlega besta tónlistin til að dansa við ( afsakið þetta Party Zone ) .
Stemningin á dansgólfinu var frábær og það var bros á hverju einasta andliti .
( Reykjavík þarf líka endilega meiri dans og minni drykkju á börunum .
) Þarna var náungakærleikurinn við völd , hippakynslóðin hvað ? Það eru forréttindi hverrar kynslóðar að segja að allt hafi verið best þegar hún var ung .
Og ég ætla óhindrað að segja það núna að það var allt best á tíunda áratugnum .
Árið 1996 var til dæmis mjög gott ár , ' 68 kynslóðin getur bara gleymt þessu .
Það er komin ný nostalgía sem hefur miklu meiri áhrif á það sem er að gerast núna .
Það var oft sagt hérna áður fyrr um þessa tónlist að þetta væri tónlist 21. aldarinnar og ég held það hafi verið sannað um síðustu helgi .
Gleðileg trommu- og bassajól ! Inga Rún Sigurðardóttir ingarun@mbl.is 