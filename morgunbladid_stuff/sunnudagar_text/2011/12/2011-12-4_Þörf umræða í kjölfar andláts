Knattspyrnumenn eru liprari í sínu fagi en Jón og Gunna , en á öðrum sviðum eru þeir eins og annað fólk .
Nema hvað ? Sama er að segja um hitt fræga fólkið ; lands- eða heimskunnum íþróttakempum , leikurum , söngvurum , stjórnmálamönnunum , og þeim sem eru frægir fyrir að vera frægir , líður ekki alltaf vel .
Brosið er ekki alltaf ekta .
Hetjum getur liðið illa .
Pabbar geta líka grátið .
Hörmulegt andlát knattspyrnumannsins Gary Speed , landsliðsþjálfara Wales , um síðustu helgi var gríðarlegt áfall á Bretlandseyjum .
Þjóðin er harmi lostin en ekki síður undrandi .
Þessi góðlegi maður lék á als oddi í sjónvarpsþætti BBC eftir hádegi á laugardag , þar sem rætt var um knattspyrnu .
Að því loknu fór hann á heimavöll Manchester United , Old Trafford , steinsnar frá sjónvarpsverinu og horfði á leik gegn Newcastle með vini sínum og fyrrverandi starfsbróður , Alan Shearer .
Eftir leik ók hann heim og fannst látinn að morgni .
Hafði tekið eigið líf .
Vinir og fjölskylda hins látna spyrja sig : Hvers vegna ? Þeir hafa lagt áherslu á það í vikunni að Speed hafi ekki verið þunglyndur ; hann var ríkur og frægur og fallegur , átti yndislega eiginkonu og tvo unga syni sem honum þótti afar vænt um .
Einmitt þess vegna er enn spurt og verður áfram : Hvers vegna ? Svörin liggja ekki fyrir og munu líklega aldrei gera .
En eins undarlegt og það kann að hljóma , gætu þessi sorglegu endalok hugsanlega bjargað einhverjum öðrum .
Eftir að Speed kvaddi hafa nokkrir breskir knattspyrnumenn þegar hafa samband við forráðamenn samtaka leikmanna og óskað eftir aðstoð vegna þunglyndis .
Fimm sneru sér til hjálparstofnunar sem Tony Adams , fyrrverandi fyrirliði Arsenal , kom á fót , þar sem íþróttamönnum er hjálpað vegna misnotkunar áfengis og eiturlyfja , og geðrænna vandamála .
Bill Shankly , þjálfarinn sem byggði Liverpool-stórveldið , var goðsögn í lifanda lífi og frægur fyrir skemmtileg tilsvör .
" Knattspyrna snýst ekki um líf og dauða .
Hún er miklu mikilvægari , " eru ein þau frægustu .
Ódauðleg , ef svo má segja .
En auðvitað tómt rugl .
Það hefur margoft komið í ljós .
Síðast daginn eftir andlát Garys Speed þegar landi hans , Craig Bellamy , var tekinn úr leikmannahópi Liverpool fyrir viðureign gegn Manchester City .
Þeir Speed voru miklir mátar .
" Það er mikilvægara að syrgja en spila fótboltaleik , " sagði Kenny Dalglish , þjálfari Liverpool , á sunnudaginn og hitti naglann á höfuðið .
Haldi einhver að náðargáfa í knattfimi og leikskilningi geri það að verkum að menn séu betur undir lífið búnir en aðrir er það misskilningur .
Dæmin eru því mörg um hið gagnstæða og í sumum tilfellum má líkast til halda því fram að ungir , nýríkir menn séu einmitt í verri aðstöðu en " venjulegt " fólk .
Að frægð , skjótur frami og mikið ríkidæmi blindi menn .
Því er ekki að heilsa í tilfelli Gary Speed ; hann átti glæsilegan feril að baki sem leikmaður , hafði tiltölulega nýtekið við þjálfun landsliðs Wales og þegar lyft grettistaki á þeim vettvangi .
" Hvernig getur hann verið þunglyndur , hann er ríkur og frægur ? " spurði þjálfari knattspyrnumannsins Stan Collymore hjá Aston Villa fyrir rúmum áratug þegar leikmaðurinn lýsti því yfir að hann glímdi við geðræn vandamál .
Sú fáfræði sem þjálfarinn varð uppvís að verður sem betur fer óalgengari með hverju árinu .
Vel má vera að ættingjar og vinir hins látna knattspyrnumanns hafi rétt fyrir sér að hann hafi ekki glímt við geðræn vandamál .
Líklega getur þó enginn fullyrt það .
Ástæða þess að hann ákvað að binda enda á líf sitt getur verið allt önnur .
Allt um það ; sumir sjúkdómar sjást ekki utan á fólki og eru þar af leiðandi erfiðari við að eiga en brot og skurðir .
Ég þekki það .
Hvað sem öðru líður spyrna menn áfram í knött , sem betur fer .
Og upplýst umræða um ósýnilega sjúkdóma er góð og líklega þörf að eilífu , því miður .
