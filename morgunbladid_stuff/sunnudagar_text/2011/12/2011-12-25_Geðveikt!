Takk fyrir að bjóða okkur ! " er hrópað aftarlega í Eldborgarsal Hörpu og salurinn tekur undir með klappi og blístri .
" Takk fyrir að koma , " svarar Mugison , Örn Elías Guðmundsson , og brosir .
Hann býður svo einn gest hljómsveitarinnar til velkominn á svið á þessum fyrstu tónleikum kvöldsins , Pétur Ben .
gítarleikara , og Addi trommari telur í næsta lag .
Það var gríðarlega fín stemning á þrennum tónleikum Mugisons í Hörpu að kvöldi 22. desember ; á þessari þjóðargjöf tónlistarmannsins – hann bauð og um 5.000 gestir fylltu salinn í þremur hollum ; á tónleikum sem hófust klukkan 19.30 , 22.00 og 24.15 .
Þjóðin fékk reyndar öll að fylgjast með , því fyrstu tónleikunum var útvarpað og öðrum sjónvarpað .
Enda var þetta eftirminnileg stund sem enginn hefði átt að missa af .
Hver öðrum þéttari og betri Mugison var mættur á svið í Hörpu um sexleytið á fimmtudag og með honum ofurþétt hljómsveit hans ; Guðni Finnsson bassaleikari , Arnar Þór Gíslason trymbill og Þorbjörn Sigurðsson hljómborðs- og gítarleikari .
Það var auðheyrt að hljómurinn yrði góður ; Eldborgarsalurinn hefur sannað sig sem snilldarhljóðfæri .
Boðsgestir Mugisons tíndust á svið á lokaæfingunni ; Pétur Ben. , annað gítargoð , Björgvin Gíslason , og Fjallabræður ásamt stjórnanda kórsins , Halldóri Gunnari Pálssyni .
Svartklæddir kórbræðurnir áttu eftir að heilla í lokalögum allra tónleikanna , þar sem þeir gengu á svið syngjandi " Ljósvíkinginn " , hugljúft lag af hinni nýju metsöluplötu Mugisions , Hagléli , og rödduðu einnig í lokalaginu , smellinum ljúfa " Stingum af " .
Klukkustundu fyrir tónleika var salurinn orðinn hljóður , fyrir utan stöku gítarriff rótara sem stilltu hljóðfærin .
Síðan tóku eftirvæntingarfullir gestir að streyma í salinn og spenna líka að byggjast upp baksviðs .
Þegar Eyþór Árnason sviðsstjóri ákvað að tími væri kominn til að byrja föðmuðust félagarnir í hljómsveitinni og hvöttu hver annan til dáða – og veitti ekki af , því þetta yrði sannkölluð törn og mikil áskorun .
Að halda dampi á þrennum tónleikum .
En það tókst , svo sannarlega , og voru tónleikarnir hver öðrum þéttari og betri .
Sigurstund Mugisons Hljómsveitin lék sextán lög á hverjum tónleikum , stillt sem tryllt ; eitthvað af öllum diskum listamannsins en flest lög af þeim nýjasta .
Í því fyrsta , " Moogie Boogie " , kallaði Mugison karl föður sinn á svið , Guðmund M. Kristjánsson , hafnarstjóra á Ísafirði , oft kallaður Papamug , en hann hafði eldað fiskisúpu fyrir gesti Munnhörpunnar frammi í tónlistarhúsinu fyrir tónleikana .
En þarna blés hann af krafti í básúnu og hvatti sonurinn hann til dáða .
Björgvin Gíslason birtist síðan með hárauðan og jólalegan gítar sinn og lék syngjandi laglínuna í " Klettinum " – gestir hylltu Björgvin eins og vera bar þegar hann hrærði í blúsuðum strengjum sínum þetta kvöld .
Pétur Ben .
var hins vegar í hárauðri og ekki síður jólalegri skyrtu , og ekki síður fingrafimur , og eiginkona Mugisons , Rúna Esradóttir , söng nokkur lög með bóndanum .
Á fyrstu tónleikunum sótti Mugison Dýra son þeirra út í sal í lokalaginu " Stingum af " , og leiddi hann um þar sem hann söng fyrir gesti og með þeim .
" Haldiði að við höldum þetta út í allt kvöld ? " hrópaði Mugison undir lok fyrstu tónleikanna , áður en talið var í hápunkt tónleikanna , lagið " Murr Murr " , og gestir höfðu fulla trú á úthaldinu og ekki að ástæðulausu .
Á öðrum tónleikunum bættist við gestur , Ragnar Kjartansson myndlistarmaður og meðhöfundur Mugisons og Rúnu að laginu " Gúanóstelpunni " .
Ragnar nýtur sviðsljóssins og Mugison var að ljúga þegar hann boðaði að nú tæki við tólf tíma ópera – vísaði hann þar í úthaldsgjörning Ragnars í New York á dögunum .
Og á þriðju tónleikunum var Ragnar enn betur í essinu sínu eins og reyndar flytjendurnir allir .
Mugison sagði þá sögur úr Smugunni og úr tilhugalífi þeirra Rúnu , svo gestir engdust af hlátri .
En þetta kvöld var samt kvöld tónlistar Mugisons og snjallra hljóðfæraleikaranna .
Þetta var sannkölluð sigurstund þeirra .
Harpa er ævintýrahöll Þegar þriðju tónleikunum lauk , þegar klukkuna vantaði fimmtán mínútur í tvö , gengu hljómsveitin og Fjallabræður af sviðinu í þriðja sinn þetta kvöld , undir dynjandi fagnaðarlátum .
Baksviðs féllst fólk í faðma og þakkaði hvað öðru fyrir skemmtunina .
Síðan útdeildi löðursveittur söngvarinn jólagjöfum til félaga í Fjallabræðrum , þakkaði þeim enn og aftur , fólk faðmaðist og óskaði hvað öðru gleðilegra jóla .
" Ég hefði verið til í fjórðu tónleikana , núna strax ! " sagði Mugison síðan kampakátur við blaðamann sem trúði því vel .
" Það hefur verið rosaleg stemning , á öllum tónleikunum , " bætti hann við og brosti breitt .
Grunaði hann að stemningin yrði svona góð , þótt vitað væri að húsfyllir yrði á öllum þrennum tónleikunum ? " Maður planar ekki svona , hvernig 5.000 manns taka svona rugli , " sagði hann og hló .
" Nei , þetta var geðveikt ! Eitthvað sem maður tekur með sér í gröfina .
" Og Harpa , hann var ánægður með hana .
" Þetta er geðveikt hús , klikkað hús , " sagði Mugison og breiddi út faðminn þarna baksviðs .
" Eins og fólk sem var að koma hingað í fyrsta skipti í kvöld sagði við mig , þá er þetta ævintýrahöll .
Það er ekkert öðruvísi .
Ég vona að sem flestir átti sig á því .
Það hefur verið svolíitil neikvæðni í kringum sumt hérna – en þetta er geðveikt .
" Þegar Mugison var að lokum spurður hvers konar yfirlýsing það væri að bjóða þjóðinni til ókeypis tónleika á þennan hátt var svarið snaggaralegt : " Það er allt hægt í þessu lífi .
" Svo lyfti hann hattinum í kveðju og bætti við : " Gleðileg jól ! " 