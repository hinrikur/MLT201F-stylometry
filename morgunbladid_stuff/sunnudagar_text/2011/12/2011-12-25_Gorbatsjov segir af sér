Þau merku pólitísku tíðindi urðu á jóladag fyrir tuttugu árum að Mikhaíl Gorbatsjov sagði af sér embætti sem forseti Sovétríkjanna og daginn eftir leið Sovétsambandið formlega undir lok .
Hann hafði gegnt embættinu í tæp sjö ár og á þeim tíma valdið gerbyltingu jafnt heima fyrir sem á alþjóðavettvangi .
Afsagnarræða Gorbatsjovs , sem var sjónvarpað um öll Sovétríkin , var stutt , aðeins tólf mínútur , og virkaði leiðtoginn lúinn .
Næstu mánuðir á undan höfðu verið Gorbatsjov erfiðir .
Tilraun var gerð til að steypa honum af stóli í ágúst og var honum meðal annars haldið í stofufangelsi í þrjá sólarhringa .
Hann komst þó aftur til valda en fann fljótt að ekkert var eins og áður .
Lokatilraun hans til að berja í brestina fór út um þúfur rétt fyrir jól og leiðtoginn sá sæng sína uppreidda .
Gorbatsjov framseldi völd sín í Kreml til Borís Jeltsíns , forseta Rússlands , sem um tíma hafði sótt hart að honum .
" Hálfvolgar umbætur – og það hefur verið nóg af þeim – fóru út um þúfur hverjar á fætur annarri , " sagði Gorbatsjov meðal annars í afsagnarræðu sinni .
" Landið var staðnað og við gátum alls ekki lifað eins og við gerðum .
Við urðum að bylta frá grunni .
Af þessum sökum hef ég aldrei iðrast þess – iðrast þess aldrei – að ég notfærði mér ekki aðstöðu mína sem aðalritari til þess eins að halda völdum í nokkur ár .
Ég hefði litið á slíkt sem óábyrga og siðlausa ákvörðun .
Ég gerði mér ennfremur grein fyrir því að það var geysilega erfitt og áhættusamt verkefni að hleypa af stokkunum svo umfangsmiklum umbótum á þjóðfélagi eins og okkar .
En jafnvel nú er ég sannfærður um að sagan úrskurði lýðræðisumbæturnar , sem við hófum vorið 1985 , réttar .
Endurnýjun landsins og róttækar breytingar á samfélagi þjóðanna hafa reynst miklu flóknari en nokkurn óraði fyrir .
Eigi að síður skulum við meta að verðleikum það sem áunnist hefur .
Þjóðfélagið hefur verið leyst úr fjötrum .
Stjórnmálalegt og andlegt frelsi er nú við lýði .
Þetta er mikilverðasti árangurinn en við höfum ekki enn náð tökum á honum .
Það höfum við ekki gert vegna þess að við kunnum ekki enn með frelsið að fara .
" Ekki stóð á viðbrögðum við hinum miklu tíðindum og leiðtogar heims voru almennt jákvæðir í garð Gorbatsjovs .
Langflestir töldu hann hafa unnið gagnlegt starf sem verða myndi til að halda nafni hans á lofti í framtíðinni , ekki síst í þágu heimsfriðar og lýðræðisframfara .
" Gorbatsjov forseti ber ábyrgð á einhverri merkustu þróun sem orðið hefur á þessari öld – byltingarkenndum umskiptum alræðisskipulagsins og lausn þjóðar sinnar við kæfandi faðmlög þess , " sagði George Bush , eldri , þáverandi Bandaríkjaforseti .
" Hans eigið framlag til lýðræðislegra og efnahagslegra umbóta í nafni perestrojku og glasnosts – starf sem krafðist geysilegrar hugkvæmni og hugrekkis , persónulegs jafnt sem pólitísks , gerði þjóðum Rússlands og annarra lýðvelda kleift að varpa af sér þungu oki margra áratuga og leggja í staðinn grundvöll að frelsi .
" Leiðarahöfundur Morgunblaðsins horfði meðal annars til framtíðar 28. desember 1991 : " Athygli heimsbyggðarinnar beinist nú að Borís N. Jeltsín , forseta Rússlands .
Líkt og aðrir leiðtogar fyrrum lýðvelda Sovétríkjanna er Jeltsín fyrst og fremst þjóðernissinni .
Hann hefur þegar sýnt einræðislega tilburði og umskiptunum í Sovétríkjunum hefur verið líkt við hallarbyltingu undir forystu Jeltsíns .
Hættan er sú , að hann og aðrir leiðtogar fyrrum Sovétlýðvelda höfði til þjóðernishyggju er í ljós kemur , að frelsið nýfengna felur ekki sjálfkrafa í sér velferð og hagsæld .
Þá kann að skapast pólitísk þörf fyrir tilbúna óvini .
" Borís Jeltsín var við völd til ársins 1999 .
Hann lést árið 2007 .
Mikhaíl Gorbatsjov er enn á lífi , áttræður að aldri .
orri@mbl.is 