Robert Harris - The Fear Index * * * - Fyrir ekki svo löngu varð skammvinnt verðfall á verðbréfamarkaði í Chicago þegar galli í hugbúnaði varð til þess að rafrænn verðbréfamiðlari gerði mistök .
Það er og á margra vitorði en ber ekki oft á góma að slíkir miðlarar , þ.e. tölvuforrit sem vakta markaði allan sólarhringinn og kaupa og selja á millisekúndna hraða , sýsla með stóran , ef ekki stærsta hluta verðbréfaauðs Vesturlanda .
Sú staðreynd er kveikjan að þessari bók .
Sagan segir frá sérlunduðum eðlisfræðingi , Alexander Hoffman , sem býr í Sviss þar sem hann rekur vogunarsjóð og byggir á forriti , VIXAL-4 , sem keyrir eftir algrími Hoffmans , en er einnig þeim kostum búið að geta breytt algríminu eftir því sem það lærir betur að lesa í markaðinn .
VIXAL-4 les þó ekki bara í markaðinn heldur fylgist það með fréttum á vefnum og heldur úti sinni eigin óttavísitölu , eins og heiti forritsins og bókarinnar vísar til , en þvílík vísitala , sem nefnist Volatility Index eða VIX , er verðbréfavísitala í Chicago byggð á viðskiptaveiflum og oft kölluð óttavísitalan .
Svo fer , eins og einhverjir hafa eflaust getið sér til , að VIXAL-4 fer að haga sér eins og opinber stofnun ; verður mjög upptekið af því að tryggja eigin tilveru og grípur til ýmissa ráða í þeim tilgangi .
Bókin er vel skrifuð og fléttan vel útfærð , þó hún sé fullævintýraleg í lokin .
Eftir lesturinn er maður líka margs vísari um viðskiptaheiminn og skemmtileg sú staðreynd sem rakin er í bókinni að til þess að spara hundruð milljóna dala hættu bandarísk yfirvöld við byggingu öreindahraðals fyrir nokkrum árum .
Afleiðing þess varð að ungir atvinnulausir eðlisfræðingar fóru að vinna á Wall Street að semja algrími fyrir afleiðuviðskipti og endaði með því að bandarísk yfirvöld þurftu að snara út milljörðum dala .
Tina Fey - Bossypants * * * - Tina Fey er margverðlaunaður gamanþáttastjóri og handritshöfundur vestan hafs og hefur vakið athygli fyrir beitta kímni sem vel er krydduð fáránleika .
Þessi bók hennar er og skemmtilesning , þó sumt sé svo bundið bandarískri menningu að erfitt er fyrir aðra að skilja nema þá sem eru vel heima í henni .
Einna merkilegastar þótti mér frásagnir hennar af því hve miklir fordómar eru gagnvart konum í sjónvarpi þar vestan hafs og sérstaklega hvað karlremban var allsráðandi þegar hún kom þar til starfa í sjónvarspþættinum Saturday Night Live í lok tíunda áratugarins .
Árni Matthíason arnim@mbl.is 