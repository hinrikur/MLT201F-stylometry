Einhverjir héldu að Heiðari Helgusyni hefði verið skolað með baðvatninu niður um deildir í Englandi .
Öðru nær .
Dalvíkingurinn virðist eiga jafnmörg líf og kötturinn og um þessar mundir er hann einn heitasti miðherjinn í úrvalsdeildinni , 34 ára gamall .
Hefur gert 6 mörk í 7 leikjum .
Þökk sé vinnusemi og ódrepandi baráttuanda .
Orri Páll Ormarsson orri@mbl.is Kunnuglegt andlit birtist innan um öll ungmennin í matsalnum á æfingasvæði Queens Park Rangers í Lundúnum .
Heiðar Helguson nikkar kumpánlega til mín og gefur mér merki um að koma afsíðis , þar sem er meira næði .
Það er gauragangur í salnum , unglingaliðið að gúffa í sig hádegismatnum með tilheyrandi gjálfri .
Fyrir utan er varaliðið að keppa við Tottenham .
Nýbúið að bera aumingja Kieron Dyer af velli .
Enn og aftur .
Fátt er um aðalliðsmenn á svæðinu , æfingu er lokið og menn farnir að heimsækja skólana í borginni , eins og tíðkast fyrir jólin .
Heiðar varð að vísu eftir hjá sjúkraþjálfara enda allt kapp lagt á að gera hann leikfæran fyrir helgina .
Smávægileg meiðsli í nára komu í veg fyrir að Dalvíkingurinn spilaði gegn Liverpool um síðustu helgi – og það stórsá á sóknarleik Rangers .
Heiðar er afslappaður í æfingagallanum og strigaskóm eftir að sjúkraþjálfarinn sleppir honum í mínar hendur .
Það er þriðjudagur og beint liggur við að spyrja hann fyrst um heilsufarið þegar við höfum komið okkur fyrir í afdrepi inn af matsalnum .
" Ég verð klár í slaginn um helgina , þetta var ekkert alvarlegt , " segir hann ákveðinn þegar fimm dagar eru til stefnu .
Góður félagsskapur Andstæðingurinn í hádeginu dag , sunnudag , er Manchester United , meistararnir sjálfir , og finni Heiðar netmöskvana slær hann met hjá félaginu .
Enginn leikmaður QPR hefur skorað í fimm leikjum í röð á heimavelli í úrvalsdeildinni .
Heiðar jafnaði met Les Ferdinands í síðasta leiknum á Loftus Road , gegn West Bromwich Albion .
Ferdinand er einn af dáðustu sonum QPR frá upphafi vega og Heiðar er stoltur af því að deila metinu með honum .
" Það er ekki amalegur félagsskapur , " segir hann brosandi .
Metið verður honum þó ekki efst í huga þegar flautað verður til leiks í dag .
" Ég mun reyna að skora í þessum leik , eins og öllum öðrum leikjum sem ég spila , burtséð frá þessu meti .
Auðvitað yrði gaman að slá það en aðalatriðið er að hjálpa liðinu að ná í þrjú stig .
" Heiðar átti drjúgan þátt í að tryggja QPR sæti meðal hinna bestu á síðustu leiktíð – í fyrsta sinn í fimmtán ár .
Gerði 13 mörk í 34 deildarleikjum .
Eftir að knattspyrnustjórinn , Neil Warnock , fór hamförum á leikmannamarkaði í sumar gerði hann sér aftur á móti fulla grein fyrir því að hlutverk hans hjá félaginu hafði breyst .
" Þegar ég skrifaði undir nýjan samning til eins árs síðasta sumar vissi ég alveg út í hvað ég var að fara .
Stjórinn keypti einhverja ellefu eða tólf nýja leikmenn , þeirra á meðal framherjana Jay Bothroyd og DJ Campbell , og sagði mér beint út að ég yrði ekki fyrsta val .
Ég myndi þó örugglega fá eitthvað að spila .
Ég sætti mig við þessa skilmála enda hef ég verið í þessum sporum áður og veit að hlutirnir geta verið fljótir að breytast .
" Orð að sönnu .
Þess má geta að Campbell fékk gamla númerið hans Heiðars , 9 .
Hann hefur að mestu verið frá vegna meiðsla .
Minni slagsmál Að því kom að Heiðar fékk sitt tækifæri um miðjan október .
Hann tók því opnum örmum og hefur ekki litið um öxl síðan .
Er langmarkahæsti leikmaður félagsins , með sex mörk í níu leikjum .
Þar af hefur hann aðeins byrjað inn á í sjö .
" Þetta hefur gengið mjög vel að undanförnu .
Það hljómar kannski undarlega en það hentar mér á margan hátt betur að spila í úrvalsdeildinni en b-deildinni .
Það eru minni slagsmál og yfirleitt rýmri tími til að jafna sig milli leikja .
Það kemur sér vel þegar maður er kominn á þennan aldur , " segir Heiðar sem hélt upp á 34 ára afmæli sitt í sumar .
Síðasta úrvalsdeildarfélagið sem Heiðar lék með var Bolton , frá 2007 til 2009 , en þar fékk hann afar fá tækifæri eftir að knattspyrnustjórinn sem keypti hann , Sammy Lee , var látinn taka pokann sinn .
Spurður hvort hann hafi átt von á því að ferli hans í úrvalsdeildinni væri lokið þegar hann yfirgaf Bolton hugsar Heiðar sig stundarkorn um .
" Maður heldur alltaf í vonina en satt best að segja átti ég ekkert frekar von á því að leika aftur í úrvalsdeildinni .
" Enda þótt Heiðar hafi fest sig í sessi í liði QPR í augnablikinu er ekkert sjálfgefið í hinum harða heimi atvinnumennskunnar .
" Ég veit að það er klisja en ég get ekki leyft mér að hugsa lengra en um næsta leik .
Meðan ég stend mig vel og held áfram að skora fæ ég væntanlega að spila en um leið og ég gef eftir eru aðrir tilbúnir að koma í minn stað .
Þeir leikmenn sem eru núna í sömu sporum og ég var í við upphaf keppnistímabilsins .
" Þarf að ná nítján leikjum Í núgildandi samningi Heiðars við QPR er ákvæði um að nái hann að leika nítján leiki á leiktíðinni verði samningurinn framlengdur um eitt ár .
Á dögunum birtust fréttir í fjölmiðlum þess efnis að félagið vildi bjóða Heiðari nýjan samning þegar í stað en leikmaðurinn kannast ekki við það .
" Ég veit ekki hvaðan þær upplýsingar koma , enginn hefur rætt við mig .
Ég er hins vegar nokkuð bjartsýnn á að ná að uppfylla þetta nítján leikja ákvæði og tryggja mér þannig eitt ár til viðbótar .
Lengra hugsar maður ekki í bili .
" Ekki er sjálfgefið að 34 ára gamlir menn , hvað þá framherjar , séu ennþá að spila meðal þeirra bestu í Englandi .
Heiðar er hins vegar í góðu formi og á augljóslega ennþá erindi í úrvalsdeildina .
" Það hefur margt breyst á undanförnum fimmtán til tuttugu árum sem hefur gert mönnum kleift að spila lengur .
Þar munar líklega mest um bætt mataræði og betri endurhæfingu eftir meiðsli .
Ég nýt góðs af hvoru tveggja .
" Spurður hvort líf atvinnumannsins í knattspyrnu sé algjört meinlætalíf hristir Heiðar höfuðið .
" Alls ekki .
Ég hef að vísu alltaf verið þokkalega skynsamur varðandi hollt líferni og sennilega bý ég að því núna .
Ég hef lært margt af öllum næringarfræðingunum sem ég hef kynnst á ferlinum .
Það þýðir samt ekki að ég leyfi mér ekki neitt .
Í rauninni borða ég hvað sem er – svo lengi sem það er í hófi .
Ég ráðlegg til dæmis engum knattspyrnumanni að borða pítsu í hvert mál , " segir hann kíminn .
Úr einhverju þarf orkan að koma .
" Þegar ört er leikið , eins og hér í Englandi um jólin , get ég borðað hvað sem er .
Það er gríðarlega mikilvægt að ná að hlaða batteríin milli leikja .
" Örlagaríkur landsleikur Heiðar Helguson fæddist árið 1977 .
Hann hóf ferilinn kornungur með sínu heimaliði , Dalvík , en gekk til liðs við Þrótt í Reykjavík árið 1996 og lék með liðinu tvö sumur í b-deildinni .
Seinna sumarið tryggði Þróttur sér sæti í efstu deild .
Þangað fylgdi Heiðar hins vegar félögum sínum ekki , hélt þess í stað í víking til Lillestrøm í Noregi .
Heiðar hafði vakið mikla athygli með Þrótti en í minningunni var það einn ákveðinn leikur sem skipti sköpum varðandi framtíð hans – leikur sem hann átti upprunalega aldrei að spila .
" Ísland og Noregur mættust í 21 árs leik þarna um sumarið og ég var ekki valinn í hópinn en þegar Andri Sigþórsson meiddist hringdi Willum [ Þór Þórsson , þjálfari Þróttar ] í Atla Eðvaldsson , sem þá var með 21 árs liðið , og hálfpartinn skipaði honum að velja mig í staðinn , " rifjar Heiðar upp .
Atli fór að tilmælum Willums og sá ekki eftir því .
Heiðar skoraði annað markið og lagði upp hitt í 2:0 -sigri .
Fjölmennt lið útsendara frá norskum liðum var á vellinum og í kjölfarið kom tilboðið frá Lillestrøm .
" Fyrir vikið hef ég alltaf sagt að Willum beri stóra ábyrgð á því að ég fór út í atvinnumennsku .
Hann skvísaði mér inn í þennan leik .
" Í Noregi blasti allt annað umhverfi við Heiðari og það tók hann tíma að koma undir sig fótunum .
" Það tók mig eiginlega árið að venjast aðstæðum , ekki síst æfingaálaginu .
Það voru mikil viðbrigði að æfa allt í einu tíu sinnum í viku – allan veturinn .
Síðan var leikið um helgar .
" Enda þótt Heiðar ætti erfitt uppdráttar hélt þjálfari Lillestrøm tryggð við hann og það skilaði sér á endanum .
Hann fann sig mun betur annað árið og sló í gegn hjá stuðningsmönnum félagsins .
" Þjálfarinn hafði trú á mér og gaf mér tækifæri til að finna mig .
Það var ákaflega dýrmætt .
Hann hefði hæglega getað tekið mig út úr liðinu og jafnvel skilað mér heim til Íslands .
Maður stólar auðvitað fyrst og síðast á sjálfan sig í fótboltanum en á samt alltaf eitthvað undir ákvörðunum annarra .
Það sýndi sig í Noregi .
" Ögraði risunum Í stað þess að vera sendur heim til Íslands með skottið milli fótanna var Heiðar síðla árs 1999 keyptur fyrir metfé , hálfa aðra milljón sterlingspunda , til nýliða Watford í ensku úrvalsdeildinni – af gamla brýninu Graham Taylor .
Hann byrjaði með látum – skoraði strax í fyrsta leik gegn Liverpool .
Þegar upp var staðið var Heiðar markahæsti leikmaður Watford á leiktíðinni með sex mörk .
Kom tuðrunni meðal annars líka í mark risanna Manchester United og Arsenal .
Það breytti á hinn bóginn ekki því að Watford féll um vorið .
Annað tímabilið var erfiðara , Heiðar gerði að vísu átta mörk í b-deildinni en sveiflaðist upp og niður í formi .
" Það var alfarið mér sjálfum að kenna .
Eftir fyrsta árið hugsaði ég bara með mér : Þetta er komið ! Fyrst ég gat skorað í úrvalsdeildinni , hlyti ég að geta skorað í b-deildinni .
Ég fékk rækilegt spark í rassinn þennan vetur og áttaði mig á því að maður fær ekkert gefins í ensku knattspyrnunni .
Til allrar hamingju lærði ég mína lexíu .
" Sumarið 2001 yfirgaf Taylor Watford og inn kom ítalska goðsögnin Gianluca Vialli .
Hann hafði aðra sýn á knattspyrnuna og fékk nýja leikmenn til liðsins .
" Ég áttaði mig fljótt á því að Vialli fílaði mig ekki sem leikmann .
Okkur kom alls ekki illa saman en ég vissi að ég yrði aldrei meira en varamaður meðan hann væri þarna .
Þá var ekki um annað að ræða en að taka því og æfa af kappi .
" Græðir ekkert á veseni Sennilega er þessi síðasta setning dæmigerð fyrir lífsviðhorf Heiðars .
Hann tekur mótlæti af æðruleysi og leggur bara ennþá harðar að sér undir þeim kringumstæðum .
" Maður græðir ekkert á því að vera með uppsteyt og vesen .
Ég held það hafi alla vega komið mér vel gegnum tíðina að taka bara því sem að höndum ber .
Í fótboltanum þekkja allir alla og bregðist maður illa við mótlæti spyrst það fljótt út .
Þá vill enginn sjá mann .
Menn sem eru til vandræða hverfa yfirleitt fljótt af sjónarsviðinu – nema þeir séu þeim mun betri í fótbolta .
Það eru bara svona týpur eins og Craig Bellamy sem komast upp með múður , " segir Heiðar og glottir út í annað .
Dalvíkingurinn verður líka seint sakaður um að leggja sig ekki fram á velli .
" Ég geri alltaf allt sem í mínu valdi stendur .
Nægi það ekki , þá bara nægir það ekki .
En ég get alla vega farið heim sáttur við mitt framlag .
" Heiðar yfirgaf Watford 2005 eftir 174 leiki og 55 mörk .
Leiðin lá til Fulham í úrvalsdeildinni , þar sem hann lék í tvö ár við ágætan orðstír .
Gerði 11 mörk í 57 leikjum .
Sem fyrr segir varð dvölin hjá Bolton endaslepp .
Þaðan var Heiðar fyrst lánaður og síðan seldur til QPR sem raunar lánaði hann aftur til Watford um tíma .
Vegnaði honum vel hjá sínu gamla félagi .
Margir héldu að dagar Heiðars hjá QPR væru taldir en Neil Warnock , sem tók við stjórnartaumunum á Loftus Road vorið 2010 , hafði aðrar hugmyndir .
Gaf honum annað tækifæri hjá félaginu í fyrra .
Skrokkurinn hangir saman Heiðar tekur sér stuttan umhugsunarfrest þegar hann er spurður hvað hann vonist til að geta spilað knattspyrnu lengi í viðbót .
" Það er ómögulegt að segja , " segir hann síðan .
" Skrokkurinn hangir saman eins og er en maður veit aldrei hvenær hann gefur sig .
Meiðsli hafa mikið að segja .
Fari þau að plaga mann dregur það úr viljanum .
Margir gefast upp þegar hraðinn minnkar en ég hafði aldrei neinn hraða til að missa þannig að ég þarf ekki að hafa áhyggjur af því .
" Hann glottir .
Sem fyrr segir stefnir Heiðar að því að tryggja sér samning við QPR út næsta tímabil en eftir það er hann opinn fyrir öllu .
Asía er í tísku , líka Bandaríkin og Heiðar útilokar alls ekki framandi slóðir .
" Komi freistandi tilboð myndi maður örugglega skoða það .
Fjölskyldan er alltaf opin fyrir nýjum ævintýrum .
Annar kostur væri að taka slaginn í einhvern tíma hér í neðri deildum .
" Spurður hvort til greina komi að ljúka ferlinum heima , jafnvel í efstu deild , þar sem hann hefur aldrei leikið , segir Heiðar það ekki markmið í sjálfu sér .
" Ég útiloka ekkert en á þessum tímapunkti finnst mér ólíklegt að ég komi til með að spila aftur heima .
Taki ég tvö til þrjú ár í neðri deildunum hér verð ég örugglega orðinn of þreyttur til þess .
Maður verður að geta gengið í framtíðinni ! " Það breytir ekki því að fjölskyldan hyggst setjast að á Íslandi eftir að knattspyrnuferli Heiðars lýkur .
" Eins og staðan er núna er það alla vega stefnan .
" Ætli Dalvík verði jafnvel fyrir valinu ? " Nei , það verður örugglega Reykjavík .
Mamma er flutt suður fyrir nokkrum árum og konan mín er líka þaðan .
" Framtíðin óljós En hvað tekur við ? " Ég hef ekki hugmynd um það , " svarar Heiðar og hlær .
" Kannski held ég áfram að vinna við fótbolta , kannski fer ég að gera eitthvað allt annað .
Ég hef ekki gert upp við mig ennþá hvort ég hafi áhuga á þjálfun en færi ég út í hana yrði það sennilega í yngri flokkum .
Ég hef meiri áhuga á barna- og unglingastarfi en að þjálfa fullorðna leikmenn .
Reynsla mín og sambönd hér í Englandi ættu að geta nýst ágætlega á þeim vettvangi .
Ég þekki einn eða tvo í fótboltanum hérna úti .
" Mál er til komið að kveðja Heiðar Helguson .
Áður en ég yfirgef æfingasvæðið , sem Chelsea hafði til umráða áður , upplýsir hann mig hins vegar um að liðið muni ekki æfa þar miklu lengur , nýi eigandinn , Tony Fernandes , hafi fest kaup á nýju æfingasvæði .
Nýr eigandi , nýir leikmenn , nýtt æfingasvæði – gamall ólseigur Dalvíkingur .
Framtíðin er björt hjá Queens Park Rangers .
Kann best við Bretana og Írana Heiðar hefur leikið með ógrynni manna í ensku knattspyrnunni .
Hann segir þá eins misjafna og þeir eru margir .
" Mest eru þetta kunningjasambönd sem slitna þegar menn skipta um félag .
Ég hef samt eignast nokkra góða vini í gegnum boltann sem ég er í góðu sambandi við og verð örugglega áfram .
" Hann á auðveldast með að vingast við Bretana og Írana .
" Ég kann best við þá , lífsstílinn , húmorinn og þess háttar .
Það er til dæmis erfiðara að nálgast Suður-Evrópumenn .
" Þá halda íslensku leikmennirnir í Englandi vel hópinn .
" Ég er í miklu sambandi við bæði Hemma [ Hermann Hreiðarsson ] og Ívar [ Ingimarsson ] en þeir komu hingað út á svipuðum tíma og ég .
Meðan ég bjó uppi í Manchester var ég líka í góðu sambandi við Jóa Kalla [ Jóhannes Karl Guðjónsson ] .
Við hittumst oft og spilum golf .
Maður verður að vera búinn að ná góðum tökum á því þegar maður hættir í fótboltanum , í einhverju þarf maður að geta keppt ! " Viðtal á tíu ára fresti Seint verður sagt að Heiðar Helguson tröllríði fjölmiðlum með tilveru sinni .
Raunar kemur í ljós að hann hefur ekki farið í viðtal af þessari stærðargráðu síðan hann var hjá Lillestrøm – fyrir tólf árum .
" Ég hef farið í einhver fréttaviðtöl og tala alveg við blöðin hér í London og heima biðji þau um það , til dæmis eftir leiki , en ég hef lítið verið í þessum stærri viðtölum .
Það er fínt að gera þetta á tíu ára fresti , " segir hann kíminn .
Þess má geta að Heiðar veitir ekki sjónvarpsviðtöl .
" Ég sækist ekki eftir sviðsljósinu , " útskýrir hann , " kýs frekar að láta verkin tala inni á vellinum .
Þannig er ég bara gerður .
Ég vil líka geta gengið óáreittur um götur og þess vegna kann ég afskaplega vel við mig hérna í London .
Borgin er svo stór að maður fellur auðveldlega inn í fjöldann .
" Hann segir tvennt ólíkt að tala við blöð heima og í Englandi .
" Heima getur maður gengið að því vísu að það sem maður segir skilar sér á prenti .
Hérna þarf maður að passa sig betur , blöðin eru mjög flink að snúa út úr og slíta hluti úr samhengi .
Eru alltaf að leita eftir einhverju sláandi .
Það er engin tilviljun að PR-menn frá klúbbnum eru yfirleitt viðstaddir viðtöl svo þeir geti hlustað á það sem sagt er , verði snúið út úr því síðar .
" Það er til einskis fyrir kynningarfulltrúa QPR að sitja yfir okkur Heiðari – þeir skilja ekki norðlensku .
Hættur í landsliðinu Heiðar Helguson lýsti því yfir fyrr á þessu ári að hann væri hættur að leika með íslenska landsliðinu .
Nokkur umræða hefur orðið um þá ákvörðun hér heima , sérstaklega eftir að Heiðar fór að láta aftur til sín taka í ensku úrvalsdeildinni í haust .
Ákvörðunin stendur .
" Þessum kafla í mínu lífi er lokið .
Lars Lagerbäck landsliðsþjálfari kom hingað til London um daginn og hitti mig að máli eftir leik gegn Tottenham .
Við áttum gott spjall og hann skildi afstöðu mína .
Ég er orðinn 34 ára og þarf meiri hvíld nú en áður .
Eins skemmtilegt og það er að leika fyrir Íslands hönd þýðir það meira leikjaálag og ferðalögin geta verið lýjandi .
Ætli ég að verða einhver ár til viðbótar í atvinnumennsku er þetta skynsamlegt skref .
" Hann segir þetta líka góðan tímapunkt í ljósi þess að ný kynslóð sé að taka við kyndlinum í landsliðinu .
" Við eigum fullt af leikmönnum á aldrinum 20 til 23 ára sem eru þegar orðnir stálpaðir atvinnumenn og eru að hasla sér völl í liðinu , " segir Heiðar og nefnir menn eins og Gylfa Þór Sigurðsson , Aron Gunnarsson , Kolbein Sigþórsson , Eggert Gunnþór Jónsson og Jóhann Berg Guðmundsson .
" Þessir strákar hafa burði til að vera fastamenn í landsliðinu næstu tíu árin .
Ég er mjög bjartsýnn fyrir hönd íslenskrar knattspyrnu og hlakka til að fylgjast með landsliðinu á komandi árum .
" Spurður hvort hann sé sáttur við sinn feril með landsliðinu hugsar Heiðar sig stuttlega um .
" Bæði og , " svarar hann síðan .
" Fyrstu árin fannst mér ég ekki spila eins vel og ég átti að geta .
Ég kann enga skýringu á því , þannig var það bara .
Undanfarin tvö til þrjú ár hef ég hins vegar verið þokkalega sáttur .
Mínir bestu leikir með landsliðinu hafa komið á þeim tíma .
" Hann dregur enga dul á að gengi liðsins hefði mátt vera betra .
" Það hafa margir frábærir leikmenn verið í landsliðinu á þessum tíma en af einhverjum ástæðum , sem ég kann ekki að skýra , hefur gengið ekki verið nægilega gott .
Eitt veit ég þó fyrir víst : Það var ekki vegna þess að menn legðu sig ekki fram .
" Heiðar mun sakna landsliðsins .
" Það var meiriháttar gaman að leika með landsliðinu og ég hefði alls ekki viljað missa af þeirri lífsreynslu .
Andinn í liðinu hefur verið frábær allan þennan tíma og alltaf jafngaman að hitta strákana .
Síðan hefur maður auðvitað fengið tækifæri til að ferðast út um allar trissur – til staða sem maður hefði aldrei komið á annars .
" Ekki 1,78 – heldur 1,82 Eitt beittasta vopnið í búri Heiðars Helgusonar er skallatæknin .
Enda þótt hann sé ekki með hæstu mönnum á velli á hann auðvelt með að vinna einvígi við mun hærri andstæðinga í loftinu – og skila tuðrunni í netið .
Enginn stekkur auðveldlega norður yfir Heiðar ! " Fyrst þú minnist á þetta má ég til með að leiðrétta misskilning .
Ég er ekki 1,78 metrar á hæð , eins og allsstaðar kemur fram , heldur 1,82 , " segir hann kíminn .
Og hananú ! " Annars get ég ekki útskýrt þetta með skallann , " heldur hann áfram .
" Ég hef alltaf getað hoppað sem nýttist mér líka ágætlega í körfubolta þegar ég var strákur .
" En það er ekki nóg að geta hoppað .
" Auðvitað er þetta líka spurning um " tæmingu " og sem betur fer hef ég alltaf haft hana , mér gengur yfirleitt ágætlega að tímasetja hoppin , " segir Heiðar og bætir við að hann hafi aldrei æft þessar loftárásir sérstaklega og enginn þjálfari séð ástæðu til að vinna sérstaklega með þær .
Sumt er bara eins og það er .
Indæll eða illskeyttur ? Heiðar Helguson þykir harður í horn að taka á velli – með þeim alhörðustu sem fæðst hafa hér við nyrstu voga .
Hann er iðulega einbeittur , jafnvel grimmur á svip meðan á leik stendur .
Það er allt önnur gerð af manni sem situr andspænis mér á æfingasvæði QPR þetta miðdegi .
Sá er afslappaður og ljúfur á manninn .
" Svona er ég dags daglega .
Vinir mínir geta staðfest það , " upplýsir hann hlæjandi .
" Ég skil hvað þú ert að fara .
Fólk sem sér mig spila , en þekkir mig ekki , heldur örugglega að ég sé afar illskeyttur náungi .
Ég er samt ekkert einn um þetta .
Sjálfur hef ég spilað á móti mörgum mönnum sem ég er sannfærður um að séu algjörar skepnur , rífandi kjaft og með olnbogana út um allt .
Síðan endum við kannski í sama liðinu og í ljós kemur að þetta eru frábærir gaurar , ekkert nema almennilegheitin .
Svona er þetta skrýtið .
Menn fara bara í einhvern ham á vellinum .
" Það orð fer af Heiðari að drepleiðinlegt sé að spila á móti honum , varnarmenn fái ekki flóarfrið allan leikinn .
" Ég lít á það sem hrós , " segir hann .
" Ég læt engan eiga neitt inni hjá mér og ætlast ekki til þess að eiga neitt inni hjá öðrum .
Á knattspyrnuvelli passar enginn upp á þig nema þú sjálfur .
Svo einfalt er það .
" Glott færist yfir varir Heiðars þegar hann er spurður hvort hann hafi aldrei farið yfir strikið .
" Það var kannski ein og ein villt tækling þegar ég var yngri en ég hef aldrei reynt að meiða nokkurn mann .
Þetta hefur lagast í seinni tíð – kannski er það bara vegna þess að ég næ þeim ekki lengur ! " Samkvæmt orðabók merkir karlmannsnafnið Heiðar " heiðvirður hermaður " .
Það má rétt eins hafa mynd af okkar manni við hliðina á þeirri skýringu .
Stjórinn keypti skynsamlega Heiðar kveðst sáttur við gengi QPR það sem af er leiktíð en liðið er í 13. sæti úrvalsdeildarinnar með 16 stig eftir 15 leiki .
" Þetta hefur gengið þokkalega en við þurfum að vinna fleiri leiki á heimavelli , þar hefur aðeins einn sigur komið í hús .
Okkur hefur gengið betur úti , erum þar með þrjá sigra .
" Hann segir nýju leikmennina upp til hópa hafa staðið sig vel .
" Stjórinn keypti skynsamlega í sumar , mestmegnis vana úrvalsdeildarleikmenn .
Það skiptir miklu máli enda hafa nýliðar ekki tíma til að bíða eftir því að nýir leikmenn aðlagist hraðanum í deildinni .
Luke Young hefur verið frábær í bakverðinum , líka Armand Traoré .
Miðverðirnir hafa verið traustir , Anton Ferdinand og Danny Gabbidon , og Shaun Wright-Phillips og Joey Barton hafa styrkt miðjuna .
Það sama á við um þá eins og aðra góða leikmenn , þeir gera meðspilarana betri .
" Sá síðastnefndi er einn umdeildasti leikmaður deildarinnar og þótt víðar væri leitað .
Sat meira að segja bak við lás og slá um tíma .
Spurður hvernig manneskja Joey Barton sé svarar Heiðar því til að hann hafi fallið vel inn í hópinn .
" Joey er fínn náungi .
Eldhress .
Maður brosir reglulega að uppátækjunum hjá honum .
Hann er vissulega óhræddur við að viðra skoðanir sínar , hvort sem það er á vellinum , í blöðunum eða á Twitter og kemur sér fyrir vikið stundum í vandræði .
En þetta er bara Joey .
Hann axlar ábyrgðina á endanum , " segir Heiðar og bætir við að Barton fái stundum að heyra það sjálfur .
" Blessaður vertu , við látum hann alveg heyra það eigi hann það skilið .
" Leggur ekki aftur munninn Annar litríkur náungi er knattspyrnustjórinn , Neil Warnock .
Myndavélarnar hvíla jafnan á honum á hliðarlínunni enda eins og sjálft lífið sé í húfi þegar leikur er í gangi .
" Stjórinn er búinn að vera lengi í þessu , kominn á sjötugsaldur en samt er ástríðan svo sannarlega ennþá fyrir hendi .
Hann leggur ekki aftur munninn á hliðarlínunni .
Warnock er mjög hreinskiptinn stjóri , lætur menn heyra það líki honum ekki það sem þeir eru að gera – en er líka fyrstur til að hrósa mönnum standi þeir sig vel .
" Síðustu ár hafa verið hálfgerð rússíbanareið fyrir QPR .
Félagið lenti í fjárhagsvanda og eignarhaldið fór á flot .
Formúlu eitt-frömuðirnir Bernie Ecclestone og Flavio Briatore eignuðust það árið 2007 og ýmsir fleiri komu að málum , þeirra á meðal milljarðamæringurinn Lakshmi Mittal .
Lítið fé var þó lagt til leikmannakaupa og raunar komst ekki skriður á þau mál fyrr en malasíski kaupsýslumaðurinn Tony Fernandes eignaðist ráðandi hlut í QPR í sumar .
Hann opnaði budduna upp á gátt og er víst hvergi nærri hættur .
Kennir sig stoltur við móður sína Þegar Heiðar kom fyrst fram á sjónarsviðið í íslenskri knattspyrnu var hann Sigurjónsson .
Átján ára gamall tók hann hins vegar ákvörðun um að kenna sig framvegis við móður sína , Helgu Matthíasdóttur frá Dalvík .
" Mamma átti skilið að ég kenndi mig við hana .
Hún hefur alla tíð stutt geysilega vel við bakið á mér og var óþreytandi við að skutla mér og sækja á æfingar þegar ég var yngri .
Ég er stoltur af því að kenna mig við hana .
" Eiginkona Heiðars er Eik Gísladóttir .
Þau kynntust meðan hann lék með Þrótti í Reykjavík og fluttu saman til Noregs þegar Heiðar réð sig til starfa hjá Lillestrøm .
Heiðar og Eik eiga þrjá syni , Aron Dag , tólf ára ; Óliver tíu ára og Ómar Þór fjögurra ára .
Synirnir eru allir farnir að æfa knattspyrnu með hverfisliðum í Lundúnum en líklega er ruglingslegt að tala um eplið og eikina í þessu tilviki ! " Sá elsti er senter og miðjumaður en sá næstelsti er frammi – fer helst ekki aftur fyrir miðju , " upplýsir Heiðar hlæjandi .
Hvaðan í ósköpunum hefur hann það ? " Ekki frá mér , " flýtir Heiðar sér að segja , " ég var alltaf á miðjunni í yngri flokkunum heima á Dalvík .
" Hann skellir upp úr .
Heiðar varast að setja pressu á drengina sína en hafi þeir áhugann og getuna til að gerast knattspyrnumenn mun hann styðja þá með ráðum og dáð .
" Frumkvæðið verður að koma frá þeim , ég myndi aldrei ýta þeim út í eitthvað sem þeir ekki vilja sjálfir .
Verði þeir ekki knattspyrnumenn geta þeir alltaf farið í lækninn .
Einhver þarf að hugsa um slitinn skrokkinn á mér ! " Heiðar segir mestan tíma utan boltans fara í fjölskylduna og er þakklátur fyrir að vera í starfi sem tryggir honum rúman tíma með sínum nánustu .
Oft nær hann til að mynda að skutla sonum sínum og sækja þá á æfingar .
Og horfa á þá æfa og spila .
Það munar um minna .
