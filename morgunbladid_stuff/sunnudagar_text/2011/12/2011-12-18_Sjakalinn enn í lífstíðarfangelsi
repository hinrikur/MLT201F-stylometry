Ilich Ramírez Sánchez frá Venesúela var lengi sá hryðjuverkamaður heims sem var hvað ákafast eftirlýstur en hefur setið á bak við lás og slá í París síðan 1997 .
Þá var hann dæmdur í lífstíðarfangelsi og í vikunni var höggvið í sama knérunn og öðrum fangelsisdómi til lífstíðar bætt við þann fyrri .
Því er ljóst að hann strýkur ekki um frjálst höfuð framar .
Ramírez þessi , jafnan kallaður Carlos og oft Sjakalinn , kom fyrst fram á sjónarsviðið laust fyrir jólin 1975 þegar hann fór fyrir flokki hryðjuverkamanna sem tóku olíumálaráðherra OPEC , hagsmunasamtaka olíuframleiðsluríkja , í gíslingu þar sem þeir voru á fundi í Vínarborg .
Þrír lágu í valnum eftir þá árás .
Næstu ár á eftir skildi Sjakalinn eftir sig blóðuga slóð víða vegna sprengjuárása , og því hefur verið haldið fram að hann beri ábyrgð á dauða allt að 2.000 manna .
Í viðtali fyrir nokkrum árum sagði hann að " aðeins " um 200 manns , innan við 10% , hefðu verið saklausir vegfarendur .
Ákafur marxisti Ramírez fæddist í Venesúela 1949 .
Hann varð mikill marxisti eins og faðir hans , gekk snemma í æskulýðshreyfingu kommúnista í heimalandinu og var sendur til náms í Moskvu seint á áttunda áratugnum .
Árið 1970 fór hann til Beirút í Líbanon og gerðist sjálfboðaliði í palestínsku frelsissamtökunum PFLP .
Hann hefur haldið því fram að alla tíð hafi hann verið að berjast fyrir frjálsri Palestínu .
Sumir draga það í efa og telja hann einfaldlega kaldrifjaðan morðingja sem hafi gert hvað er fyrir peninga .
Fyrri lífstíðardóminn hlaut Carlos fyrir morð á tveimur frönskum lögregluþjónum og einum óbreyttum borgara árið 1975 en nú vegna sprengjuárása þar í landi nokkrum árum síðar , sem urðu fleirum að bana .
Margir hafa beðið þess lengi að hann yrði dæmdur .
Réttarhöldin nú stóðu í sex vikur .
Carlos talaði í fimm klukkustundir áður en dómur var kveðinn upp , las þá sundurlaust úr skjölum sínum , sagði réttarhöldin klúður og líkti þeim við lélega grínmynd .
Hann fullyrti að ekkert tengdi hann við þær árásir sem hann var sakaður um .
" Ég skammast mín ekki fyrir neitt , " sagði Ramírez .
" Lengi lifi byltingin ! Guð er mestur .
" Fyrsta eiginkona Carlosar , hin þýska Magdalena Kopp , sendi frá sér bók árið 2007 þar sem hún lýsti árum þeirra saman .
Kopp kynntist Carlosi 1976 þegar hún fór til Suður-Jemen , í hópi vinstrisinnaðra ungmenna , sem vildu berjast fyrir frelsi Palestínu .
Þau Carlos urðu ástfangin en Kopp sagði síðar að hún hefði í raun lotið algjörri stjórn hans .
Parið bjó víða í arabaheiminum og í Austur-Evrópu .
Carlos átti marga vini sem þurftu á starfskröftum hans að halda .
Hann var t.d. bæði í Líbanon og Sýrlandi um tíma og þá er hann sagður hafa búið í Austur-Berlín þar sem leynilögreglan Stasi á að hafa útvegað honum húsnæði og fjölda starfsmanna .
Sögur um tengsl hans við önnur kommúnistaríki virðast hafa átt við rök að styðjast .
Carlos skyldi síðar við Kopp .
Hún sneri heim til bæjarins Ulm í Þýskalandi 1995 .
Hann var handtekinn tveimur árum síðar og hefur verið á bak við lás og slá síðan .
Lögfræðingur Sjakalans féll fyrir honum Franska þjóðin er ýmsu vön en það vakti mikla hneykslan þegar virt kona úr yfirstétt , lögfræðingurinn Isabelle Coutant-Peyre , giftist sjálfum Sjakalanum , eftir að hún hóf störf sem verjandi hans .
Þetta var í ágúst árið 2001 .
" Margir vina minna héldu að ég væri orðin galin .
En þeir vita að ég er það ekki , svo ástæðan hlýtur að vera einhver önnur , " sagði hún .
Coutant-Peyre er 58 ára , fjórum árum yngri en Sjakalinn .
" Hjónabandið er táknrænt , " sagði hún þá .
" Við vildum lýsa því yfir að við elskum hvort annað það sem við eigum eftir ólifað .
Við urðum ástfangin , eins og milljónir annarra í heiminum .
Svo einfalt er það .
" Margir klóra sér þó enn í höfðinu yfir ráðahagnum .
Coutant-Peyre var alin upp hjá vellauðugum föður , viðskiptajöfri , eftir að foreldrar hennar skildu þegar stúlkan var níu ára .
Hún nam í kaþólskum heimavistarskóla áður en leiðin lá í laganám í París .
Hjónin hafa vitanlega aldrei búið saman , og gera aldrei .
" Hann er fullkominn eiginmaður .
Hann lætur mig alltaf vera á nóttunni ! " sagði Coutant-Peyre í léttum dúr , spurð um hjónalífið .
Carlos eða Sjakalinn Ilich Ramíres Sánches fæddist 12. október 1949 í Venesúela .
Foringi í palestínsku frelsissamtökunum PFLP hóf að nefna hann Carlos þegar hann gekk til liðs við samtökin árið 1970 .
Fjölmiðlar tóku síðar upp á því að kalla hann Sjakalann í höfuðið á persónu í skáldsögu Frederick Forsyth , Dagur Sjakalans .
