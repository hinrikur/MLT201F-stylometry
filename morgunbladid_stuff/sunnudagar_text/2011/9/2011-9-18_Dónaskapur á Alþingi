Ég held að það sé ekki versta lýsingin sem Ólafur Ragnar Grímsson , forseti Íslands , hefur fengið á sjálfum sér og verkum sínum að hann sé " blaðafulltrúi stjórnarandstöðunnar " , eins og ágætur maður lýsti honum í mín eyru í vikunni .
Þessi orð voru vitanlega látin falla í tilefni þess hversu harkalega forsetinn hefur gagnrýnt stjórnvöld að undanförnu , vegna undirlægjuháttar þeirra í Icesave-málum , gagnvart Bretum og Hollendingum , og áttu ummælin að sjálfsögðu að vera forsetanum til lasts .
Nú hef ég aldrei verið í hópi aðdáenda ábúandans á Bessastöðum , og hef oft og iðulega gagnrýnt hann fyrir lýðskrum , sjálfshælni og sjálfhverfu , m.a. hér á þessum vettvangi .
En forsetinn verður að eiga það sem hann á , og framganga hans í Icesave-málum , þar sem hann varði hagsmuni okkar Íslendinga , hvað sem tautaði og raulaði og kom málinu í tvígang í þjóðaratkvæði , hlýtur að teljast honum til tekna , þótt endalaust megi deila um af hvaða hvötum forsetinn tók þennan pól í hæðina .
Ég er ein þeirra sem eru sannfærð um að hvatir forsetans hafi verið þær að koma sjálfum sér í mjúkinn hjá þjóðinni , þegar hann var nánast búinn að keyra vinsældavísitölu sína niður í núll .
En það er önnur saga og í þessum efnum má gjarnan hafa í huga , að það getur sannarlega verið sama hvaðan gott kemur .
Eins erfitt og mér finnst að þurfa að hrósa forsetanum , þá get ég ekki annað en hrósað honum fyrir frammistöðuna í því máli og þess vegna finnst mér afar aumt og máttlaust , þegar þeir félagar og fyrrverandi flokksbræður forsetans , þeir Svavar Gestsson , fyrrverandi formaður Alþýðubandalagsins , og Steingrímur J. Sigfússon , fjármálaráðherra og núverandi formaður Vinstri hreyfingarinnar – græns framboðs , eru enn að rembast eins og rjúpan við staurinn við að halda uppi málsvörn fyrir hinum afspyrnu auma og smánarlega Svavarssamningi í Icesave .
En fyrst kastaði nú tólfunum á Alþingi á miðvikudagsmorgun , þegar Björn Valur Gíslason , þingmaður VG og sérlegur snati Steingríms J. Sigfússonar , kom í ræðustól til þess að svara Vigdísi Hauksdóttur , þingmanni Framsóknarflokksins , sem hafði spurt Björn Val út í skrif hans um forsetann á heimasíðu sinni og Björn Valur talaði um " forsetaræfilinn " og átti þar við Ólaf Ragnar Grímsson , forseta Íslands .
" Ég er ekki að hnýta í forsetaræfilinn með neinum hætti eða beina orðum mínum til hans , " sagði þingmaðurinn orðrétt .
Er þetta boðlegt úr ræðustól á Alþingi ? ! Er það sannfæring þingmanna VG að þeir geti leyft sér hvað sem er , í skjóli þinghelginnar ? Hvað var forseti Alþingis að hugsa , þegar hún lét hvorki heyrast frá sér hósta né stunu , við hinni yfirgengilegu framkomu þingmannsins ? Eins og kom fram á mbl.is strax í kjölfar svars Björns Vals þá segir í 78. gr. þingskaparlaga : " Ef þingmaður talar óvirðulega um forseta Íslands eða ber þingið eða ráðherra eða einhvern þingmann brigslyrðum eða víkur með öllu frá umtalsefninu skal forseti kalla til hans : " Þetta er vítavert " , og nefna þau ummæli sem hann vítir .
" Mér finnst með hreinum ólíkindum að sjálfur forseti Alþingis , Ásta R. Jóhannesdóttir , skuli hafa setið á forsetastól þegar þingmaðurinn lét umrædd orð falla og hún brá ekki svip , hún leit ekki einu sinni upp .
Svo afsakaði hún sig síðdegis á miðvikudag með því að hún hefði ekki heyrt ummælin .
Þarf ekki forseti Alþingis að fá sér heyrnartæki ? Og annar snati Steingríms J. úr þingliði VG þurfti síðdegis á miðvikudag að stíga í pontu og láta ljós sitt skína .
Það skein í þá veru að hún lýsti yfir heimsku þingheims og átti vart orð yfir hinni lágu greindarvísitölu sem þingmenn byggju yfir .
Þetta var Lilja Rafney Magnúsdóttir , sem gjarnan hefur gjammað og gelt þegar formaðurinn hefur sagt " urridan bítt ' ann " .
Það verður seint sagt að manni detti Albert Einstein í hug , þegar Lilja Rafney lætur hvína í tálknum , en það er önnur saga .
Ætli dónaskapur þingmannanna og sofandaháttur forseta Alþingis hafi orðið til þess að auka veg og virðingu Alþingis í liðinni viku ? 