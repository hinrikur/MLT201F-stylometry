Anna Jóna Ármannsdóttir vinnur sem verkstjóri í Straumsvík .
Eftir að hafa yfirstigið mikla erfiðleika á lífsleiðinni lífir hún í sátt við sjálfa sig og aðra og á ekki í neinum erfiðleikum með að tala um erfiða fortíð .
Hún er fyrst spurð um foreldra sína og uppvöxt .
" Ég fæddist í Reykjavík , ein af tólf systkinum , " segir hún .
" Foreldrar mínir , Ármann Bjarnfreðsson og Kristín Óskarsdóttir , bjuggu í eitt ár á Draghálsi hjá Sveinbirni ásatrúargoða , svo fluttu þau í Miklaholtshreppinn .
Þar bjuggum við í óskaplegri fátækt í timburhjalli sem var klæddur að utan með bárujárni .
Einangrað var með torfi og á veturna fraus oft á gólfunum .
Þarna var hvorki rafmagn né hiti , við höfðum olíuljós og mamma sauð allt vatn á kolaeldavél .
Fyrstu minningar mínar um mömmu eru af því þegar hún var að bera vatn í skjóðum .
Mamma var berklaveik og við systkinin þurfum að vinna alls kyns vinnu heima við .
Ég man þegar ég var ung að árum að láta tveggja ára systur mína skola sokka í læknum .
Haustið 1963 , þegar ég var sex ára , brann húsið .
Mamma , sem var ólétt að tíunda barninu , hafði skroppið á næsta bæ til að fara í bað .
Hún kom að húsinu alelda .
Pabbi braut glugga og kastaði okkur börnunum út .
Við vorum á nærfötunum en ég náði þó að klæða eina systur mína í sokkabuxur .
Húsið brann á tveimur tímum og við misstum það litla sem við áttum .
Ég hef oft hugsað um það að þegar maður lendir í neyð þá er alltaf til fólk fyrir fólk .
Hjón á áttræðisaldri í Fróðárhreppnum sem þekktu okkur ekki neitt lásu um brunann í blöðunum .
Maðurinn hafði samband við pabba og bauð fjölskyldunni að flytja til sín .
Við fluttum inn á heimili þessa gömlu hjóna sem hétu Þorgils og Jóhanna og voru búin að ala upp sín átta börn .
Þetta varð okkur til bjargar .
Við vorum á heimilinu í ár , og þessi góði maður sá svo til þess að við fengum næstu jörð við hann , og þar vorum við alla mína barnæsku .
Fátæktin var þó enn mikil .
Að mestu leyti vorum við alin upp á ást og vatni .
" Það hlýtur að hafa verið erfið tilfinning að búa við stöðuga fátækt ? " Það er erfitt að lýsa fátækt .
Fátæktin rænir mann mörgu og henni fylgir ákveðin skömm .
Kennararnir sögðu : Segðu mömmu þinni að þú eigir að koma með nesti .
En það var aldrei til nesti .
Við áttum ekki góð föt og notuðum Rauðakrossteppi sem sængur .
Stundum vorum við klædd í ullarsokka og plastpoka utan yfir af því við áttum ekki skó.Við héldum upp á jólin en eitt sinn vegna fátæktar var ekki hægt að gefa okkur jólagjafir , í staðinn sögðu pabbi og mamma okkur sögur .
Við systkinin lærðum að leyna fátæktinni og segja : Við erum ekki svöng , okkur er ekki kalt .
Eitt af því sem fátæktin kennir manni er að neita sér um langanir og afneita þörfum sínum .
Þegar ég hugsa til baka er ég þakklát fyrir það að við systkinin fengum að alast upp saman .
Mamma var berklaveik og pabbi vann alla daga ýmiss konar verkamannavinnu til tíu á kvöldin .
Stundum fór hann á vertíð og kom heim um helgar .
En það var sama hversu mikið hann vann , alltaf var skortur .
Vonleysið var oft óskaplegt og hann hafði stöðugar áhyggjur af því , alveg eins og mamma , hvort við fengjum mat .
Pabbi var ákaflega stoltur , einn af tuttugu systkinum , og hafði séð um sig sjálfur frá fjórtán ára aldri og vildi ekki þiggja neitt af neinum .
Mamma var ekki eins stolt .
Eitt sinn , án vitundar pabba , stoppaði hún mjólkurbílinn og mjólkurbílstjórinn gaf henni mjólk handa systur minni sem þá var lasin .
" Hvernig var skólaganga þín ? " Skólagangan var stopul og ég fór til dæmis ekkert í skóla árið sem ég var ellefu ára vegna veikinda mömmu .
Þá var ég send sem vinnukona í aðra sveit .
Ég hætti svo í skóla þrettán ára gömul .
Þegar ég var fjórtán ára ákváðu foreldrar mínir að flytja til Ástralíu með krakkaskarann .
Bústofninn var seldur og flugmiðar keyptir en þá fékk pabbi hjartaáfall og hætt var við flutninginn .
Við fluttum svo til Vestmannaeyja þegar ég var sextán ára .
Þar var nóg vinna í frystihúsinu fyrir okkur öll og það var stórt skref frá fátæktinni .
Ég held að bestu ár foreldra minna hafi verið í Vestmannaeyjum .
" Líf mitt var í rúst Svo komu unglingsárin , hvernig voru þau ? " Unglingsárin voru erfið .
Mér fannst ég hlunnfarin af lífinu , var sár út af fátæktinni og því að þurfa að bera ábyrgð á yngri systkinum mínum .
Ég fór snemma út í neyslu áfengis .
Ég varð ólétt sextán ára gömul .
Þegar ég fæddi barnið mitt og hélt á því elskaði ég það jafnheitt og aðrar mæður elska börn sín .
Ég var sannfærð um að ég yrði góð móðir og myndi reynast syni mínum vel .
Svo hófst baráttan um að standa sig í vinnu með lítið barn og drekka bara um helgar .
Ég byrjaði að nota hass til að geta verið edrú á milli helga .
Ég lét son minn , Ármann Hákon Gunnarsson , frá mér þegar hann var fjögurra ára því ég sá að ég yrði ekki sú mamma sem mig langaði að verða .
Elsta systir mín og foreldrar mínir sáu um hann .
Ég fór til Kaupmannahafnar og vann þar í ár .
Á þeim tíma áttaði ég mig á því að ég átti við alvarlegt drykkjuvandamál að stríða .
Ég þjáðist af sektarkennd vegna þess að hafa látið son minn frá mér , fór aftur heim og sagði fjölskyldunni að ég gæti séð um hann .
Ég fékk hann aftur en þurfti að standa mig gagnvart fjölskyldu minni og sýna að ég væri fær um að sjá um hann .
Ég taldi mig vera að gera allt sem ég gæti en samt sveik ég stöðugt .
Ég ætlaði kannski í bíó og pabbi var að passa barnið mitt en einhver bauð mér vín og ég kom heim eftir þrjá daga .
Af hverju gerðirðu þetta ? Við treystum þér , hrópaði pabbi .
Ég reif kjaft en ég skildi ekki af hverju ég hafði gert þetta .
Í hjarta mínu hafði ég hugmynd um það hvernig manneskja ég vildi vera en líf mitt var í rúst .
Þegar sonur minn var sjö ára ákvað fjölskylda mín að láta barnaverndarnefnd taka hann af mér .
Þá fór ég í meðferð á Silungapoll í fullvissu um það að Guð myndi gera fyrir mig það sem ég gæti ekki sjálf .
Ég var aldrei í vafa um að ég myndi öðlast edrúmennsku .
Mig langaði svo að hætta og var svo fegin að til væri staður sem gæfi mér tækifæri til þess .
Í meðferðinni lærði ég ekki bara að lifa án áfengis , heldur var mér kennt að bera ábyrgð á lífi mínu .
Ég hafði stöðugt fjarlægst að vera sú manneskja sem ég vildi vera en þarna öðlaðist ég tækifæri til að færast stöðugt nær því .
Þegar ég var búin að vera edrú í sex mánuði fékk ég son minn aftur .
Það er ekki hægt að setja tappa í flöskuna og segja : Ég er hætt að drekka , nú er allt orðið gott .
Ég þurfti að horfast í augu við misgjörðir mínar , þurfti að mæta öllu því fólki sem ég hafði sært og meitt og ég þurfti að leiðrétta líf sonar míns .
Hann hafði borið mikla ábyrgð á sjálfum sér .
Hann skildi ekki að það væri mitt að bera ábyrgðina , ég skildi það varla sjálf .
Hann kom heim úr skólanum með miða í töskunni : Ármann á að vera í stígvélum þegar það er rigning .
Ármann á að lesa heima .
Þá áttaði ég mig á því að ég ætti að passa upp á þetta .
Ég þurfti að læra hvað væri mín ábyrgð og hvað hans ábyrgð .
Við vorum þarna tvö og það sem var í lagi á milli okkar var ást og væntumþykja en ég þurfti að laga margt .
Ég þurfti til dæmis að leiðrétta það að barnaverndarnefnd og lögregla væru óvinir okkar , ég þurfti að leiðrétta orð sem ég hafði sagt og útskýra af hverju ég hefði látið hann frá mér .
Ég þurfti að sýna breytta framkomu gagnvart honum og öðrum .
Í meðferðinni hafði mér verið sagt að spyrja foreldra mína hvernig þeim liði .
Í fyrsta skipti á ævinni , 25 ára gömul , spurði ég foreldra mína hvernig þeim liði .
Mér var líka sagt að segja foreldrum mínum að ég elskaði þau .
Ég gerði það í fyrsta sinn þegar ég var búin að vera edrú í tvö ár .
Það var óskaplega erfitt .
Í dag er eitt af því auðveldara sem ég geri að segja fólki að mér þyki vænt um það .
Það er dýrmæt gjöf að geta rætt um tilfinningar sínar .
Pabbi er löngu dáinn .
Ég var búin að vera edrú í sex ár þegar hann dó og þá átti ég ekkert ósagt við hann því síðustu ár hans áttum við auðvelt með að ræða saman um tilfinningar okkar .
Mamma er 86 ára og hefur stundum sagt að það eina sem hún sjái eftir í lífinu sé að hafa ekki sagt okkur börnunum oftar en hún gerði að hún elskaði okkur .
Hún lærði að tjá tilfinningar sínar af okkur börnunum og barnabörnunum , sem eru opnari kynslóðir en kynslóð hennar .
" Öryrki í fjögur ár Þú horfðir fram á nýtt líf án áfengis .
Hvernig líf var það ? " Þegar allt virtist vera orðið gott dundi yfir annað áfall .
Árið 1991 lentum við Ármann sonur minn , sem þá var sextán ára , í bílslysi .
Ég mjaðmagrindarbrotnaði , spjaldhryggjarbrotnaði og lungun sködduðust .
Ármann hryggbrotnaði og miltað í honum sprakk .
Það tók mig tvö ár að læra að ganga og í ár eftir það var ég á hækjum .
Ég var öryrki í fjögur ár og mjög kvalin .
Eftir að hafa unnið í því að verða sjálfstæð og taka ábyrgð á eigin lífi fannst mér eins og það hefði allt verið af mér tekið .
Þetta var líka erfiður tími fyrir son minn .
Skólaganga hans frestaðist og hann þurfti að jafna sig á sínum meiðslum .
Hann var óskaplega duglegur og fór í skóla og er guðfræðingur og djákni sem hefur unnið við hjálparstörf á Indlandi og er núna að læra fjölmiðlafræði .
" Er hann eina barnið þitt ? " Já , hann er eina barnið mitt en ég er búin að eignast hann mjög oft .
Ég bý ein , var gift en skildi .
Þegar ég skildi ákvað ég að bjóða syni mínum ekki upp á fleiri pabba .
" En svo náðirðu þér eftir slysið og fórst að vinna ? " Já , ég fór á Reykjalund í endurhæfingu og þegar ég var búin að ná bata var ég hvött til að sækja um vinnu .
Ég hafði alltaf unnið líkamlega vinnu , verið verkamaður allt mitt líf .
Ég fékk vinnu í álverinu í Straumsvík og það var eins og að koma inn í fjölskyldu .
Þetta er stórt fyrirtæki þar sem er unnið á vöktum og fólk tengist hvað öðru mjög sterkt .
Þegar ég var búin að vinna þarna í þrjú ár ákvað ég að gera vinnustaðinn að mínum .
Vinnustaðurinn átti líka mikinn þátt í því að þroska mig sem manneskju .
Rannveig Rist hafði mikinn áhuga á að mennta starfsfólk sitt og beitti sér fyrir stofnun skóla þar sem starfsmenn geta stundað nám sem gildir hátt upp í stúdentspróf , jafnframt vinnunni .
Það þýddi góða launahækkun að ganga í þann skóla og mér fannst að ég ætti að gera það .
Ég hafði ekki setið á skólabekk í 30 ár og fylltist skelfingu við tilhugsunina , en námið færði mér aukið sjálfstraust .
Svo tók við meira nám á vegum fyrirtækisins .
Þetta er afar merkilegt framtak og fyrirtækið hefur útskrifað rúmlega 200 nemendur úr fyrri skólanum og 30 til 40 úr þeim seinni .
Ég hef oft hugsað um það að metnaður fyrirtækisins fyrir mína hönd til að mennta mig er svo miklu meiri en hjá nokkru því sveitarfélagi sem ég hef búið í .
Ég er ákaflega þakklát fyrir þá menntun sem fyrirtækið bauð mér upp á , hún skilaði mér svo mörgu góðu .
Og þegar mér var svo boðið að verða vaktstjóri í Straumsvík sagði ég strax já takk því ég vissi að ég vildi vinna fyrirtækinu og fólkinu sem mest gagn .
" Mér er sagt að þú vinnir í frítíma ýmiss konar sjálfboðaliðastörf og sért afar dugleg við að aðstoða fólk við að fara í meðferð .
" Það eru 29 ár síðan ég hætti að drekka , þá var ég 25 ára .
Um leið var mér gefið nýtt líf .
Þá gaf ég það loforð að rétta út hönd til þeirra sem þyrftu á aðstoð að halda .
Ég vinn ýmis störf í sjálfboðavinnu , til dæmis fyrir Laugarneskirkju sem ég tel mig tilheyra .
Ég sit svo í varastjórn SÁÁ .
Ég gleymi aldrei þeirri lausn sem þau samtök gáfu mér .
Ég hafði svo lengi reynt á hverjum einasta degi að hætta að drekka , án árangurs , en svo kynntist ég SÁÁ .
Ég lærði að lifa því lífi sem mig langaði til að lifa og verða sú manneskja sem mig langaði til að vera .
Ég hét því að ef ég gæti aðstoðað við að veita öðrum von og hjálp þá myndi ég gera það .
Ég er að uppfylla það loforð .
" 