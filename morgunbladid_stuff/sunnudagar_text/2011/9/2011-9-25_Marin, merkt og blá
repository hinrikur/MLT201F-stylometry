Alveg er það stórmerkilegt hvernig það endurtekur sig kynslóð fram af kynslóð uppátækið unglinganna að sjúga sig fasta á hálsinn hverjir á öðrum um leið og þeir fá hvolpavit .
Þeir eru ekki fyrr farnir að æfa sig í keleríi en vampíran í þeim vaknar , þeir fá hungurverki í vígtennurnar , leggjast á hálsa og sjúga þar til svarbláir blettir koma fram .
Tæplega vilja þeir drekka blóð en þá þyrstir auðvitað í hold , það fylgir jú nývaknaðri náttúru , og af einhverjum ástæðum er þeim þorsta svalað með þessum hætti .
Áverkarnir sem eftir sitja æpa á hvern þann sem er í mikilli nálægð við illa soginn ungling og því vill það oft verða að foreldrar hrökkva með óhljóðum í kút .
Og óskapast yfir þessum ófögnuði .
Þá er kannski tilganginum náð : Að ögra og hneyksla .
En tilgangurinn er líka að merkja og vera merktur .
Þetta er einhver útgáfa af því að helga sér svæði eða manneskju .
Sá sem er soginn er merktur einhverjum .
Það er drullusvalt á ákveðnu aldursskeiði að skarta blettumskreyttum hálsi .
Það er jú sönnun þess að viðkomandi hafi verið í ástarbralli , kossar og káf fylgja þessum athöfnum .
Þeir sem engan hafa til að láta merkja sig , grípa gjarnan til örþrifaráða , teygja sig í ryksugu heimilisins , stilla sogkraftinn í botn og reyna að framkvæma flennistóran sogblett .
Ganga svo sperrtir um með dularfullt bros á vör og harðneita að svara spurningunni um hver hafi legið þeim á hálsi og sogið svona líka svakalega .
Daðrið við vampírueðlið rjátlast þó fljótt af ungviðinu og það hættir að kasta sér á góða hálsa eins og bitlausar drakúlur .
En þau fara út í lífið með þessi kynni sín af sælunni sem fylgir því sem er í senn gott og vont .
Þegar dansað er á línunni .
Ekki of fast , ekki of laust .
Og þau útfæra það með nýjum hætti og prófa sig áfram .
Fullorðið fólk er jú ekki saklaust af því að narta og bíta í sínum bólförum .
Það býr í okkur dýrslega eðlið .
Bitþörfin og klórulöngunin flæðir fram í tennur og neglur um leið og lostinn læsir sig í holdið .
Og skilin milli sársauka og sælu mást út .
Leikur að geirvörtu milli tanna , rassanart , innanlærabit , eyrnasmjatt , neglur á kafi í lend og önnur ástarbit , allt er þetta viðbótarfögnuður .
Það er notalegt að finna og sjá marbletti til minningar um átakamiklar bólfarir .
Bletti sem enginn annar sér en sá sem má .
