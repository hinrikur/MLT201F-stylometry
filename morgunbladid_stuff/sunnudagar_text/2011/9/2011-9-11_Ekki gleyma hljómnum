Smám saman höfum við flutt inn í tölvuna , fyrst var það bara póstur og vefur , svo tónlistin og loks DVD og bíómyndir .
Í flutningunum gleymast þó oft smáatriði sem eru þó býsna stór þegar upp er staðið , til að mynda hljómurinn .
Það er til lítils að vera að horfa á hörkumynd á hörkuskjá þegar hljómurinn er leðjukenndur og daufur , nú eða að hlusta á rokkkeyrslu , hiphop eða klassík .
Skemmst er frá því að segja að í Beats Audio-línunni hjá HP fer þetta allt saman , fáránlega flottur hljómur og fínn skjár .
Hljóðkerfið er lykilatriðið í vélinni , Beats-hljóðkerfi frá Monster sem hefur lagt undir sig heyrnartólaheiminn vestan hafs .
Hátalararnir eru líka frá Beats Audio og það eru hátalarar framan á vélinni , en líka baka til , undir skjánum , og hallast fram .
Best er þó að nota heyrnartól við hana og þá til að mynda Beats-heyrnartól sem getið er hér til hliðar .
Kramið í vélinni er eftir bókinni ; 2 GHz i7 Intel-örgjörvi , 8 GB minni og 750 GB SATA 5400 snúninga harður diskur .
Skjákortið er fínt , AMD Radeon HD 6770M með 2 GB minni og skjárinn góður , 15,6 " LED-skjár með 1366 x 768 upplausn .
Í henni er minniskorta-lesari og SuperMulti DVD DL-drif , en hægt að fá BlueRay .
Það er í vélinni innbyggður hljóðnemi , vefmyndavél og þar fram eftir götunum .
Blátönn er á sínum stað , þráðlaust net og hefðbundnir nettengimöguleikar , en ókostur að það sé ekki gert ráð fyrir 3G í henni .
Stýrikerfið sem fylgir er Microsoft Windows 7 Home Premium 64 bita .
Beats Studio Afbragðsbassi frá hiphopfrömuðinum mikla Fartölvan sem getið er hér til hliðar er afrakstur samvinnu HP og Beats , sem er undirmerki Monster-snúruframleiðandans hvað varðar hljóðkerfið í henni .
Mér þótti því við hæfi að prófa hana með Beats heyrnartólum , en þau , og reyndar öll Beats-línan , eru afrakstur samstarfs Monster og upptökustjórans magnaða Dr. Dre .
Það samstarf hefur borið þann ávöxt að þó ekki séu nema þrjú ár frá því flaggskipið kom út , Studio heyrnartólin sem sjást hér fyrir ofan , er Beats orðið einn helsti , ef ekki helsti , heyrnartólaframleiðandi Bandaríkjanna .
Studio-tólin eru lokuð og skerma því vel fyrir utanaðkomandi hljóðum og hlífa líka nærstöddum .
Bassinn er hreint afbragð sem vænta má þegar hiphopfrömuður er annars vegar .
Þau eru með innbyggðum magnara og þurfa því tvær AAA rafhlöður sem skila eðlilega meiri krafti og því hægt að hafa hærra , ef vill .
Það er hægðarleikur að brjóta þau þau saman og setja í sérstaka öskju sem fylgir til að pakka saman í tölvu- eða ferðatösku .
