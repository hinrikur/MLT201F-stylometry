Gunnar V. Andrésson er einn af þekktustu blaðaljósmyndurum landsins , hefur myndað í 45 ár og hlotið verðlaun og viðurkenningar fyrir fjölbreyttar myndir sínar .
Hann hefur starfað á ýmsum fjölmiðlum , nú síðast Fréttablaðinu .
Hann er 61 árs og stefnir að því að ná hálfrar aldar afmæli sem ljósmyndari árið 2016 .
Gunnar er ekki lærður ljósmyndari .
" Það er minn akkillesarhæll að ég var mjög lélegur á bókina .
Ég var með lesblindu sem ég réð ekki við og fór ungur að vinna , " segir hann .
" Mamma mín átti mig átján ára gömul .
Þá var ekkert öryggisnet fyrir einstæða móður og amma tók mig að sér .
Yngsta barn hennar af níu var á heimilinu , strákur sem var ellefu árum eldri en ég .
Mér fannst alltaf að ég væri skörinni lægri en þessi uppeldisbróðir minn og fékk á tilfinninguna að ég væri hálfgerður ómagi , í eilífri baráttu fyrir tilvist minni .
Það er mjög ríkt í börnum að vilja þekkja foreldra sína og vera hjá þeim .
Ég hitti mömmu nokkuð oft en samskiptin við pabba voru lítil .
Hann kom til mín á afmælisdögum mínum og um jól og gaukaði pakka að mér .
Þá eru samskipti okkar eiginlega upptalinn .
Eftir að ég fullorðnaðist náðum við saman .
Sveitin mín gamla í Vopnafirði þar sem ég var í níu sumur hjá yndislegu fólki mótaði mig mjög á yngri árum .
Á þessum bæ sem heitir Hrappstaðir var mér tekið sem jafningja og þar var mikið talað við mig .
Á þessum bæ var mikið lesið og spjallað og spekulérað í fólki .
Í þetta umhverfi sótti ég styrk og sjálfstæði og komst að því að manneskjan skiptir máli og að maður er manns gaman .
Með þessa visku í farteskinu hef ég notið mín í starfi ljósmyndarans .
Mér finnst gaman að hitta fólk og tala við það .
Þótt það sé bara stutt skraf meðan ég er að mynda þá nærist ég á því .
Myndavélin er galdratæki hvað þetta varðar .
Það er svo gott að nálgast fólk í gegnum hana .
Myndavélin hefur dregið mig áfram .
Sem ljósmyndari sótti ég alltaf mjög stíft að fara á staðinn ef eitthvað var að gerast .
Ég beinlínis logaði af áhuga á að vera þar sem hægt var að finna áhugavert myndefni .
Þannig verða fréttaljósmyndarar að vera ef þeir ætla að skora .
Það er ekki slokknað á mér en það hefur hægt á mér .
Samt hef ég alltaf jafn gaman af þessari vinnu .
" Samtakaþróttur Íslendinga Hvenær hófstu störf sem ljósmyndari ? " Ég byrjaði í mars 1966 á Tímanum , þá sextán ára gamall .
Það var auglýst eftir manni í klisjugerð , sem var aðferð við að búa til mót af mynd til að setja í blað .
Fljótlega fór ég svo að taka myndir .
Fyrsta ljósmyndin mín birtist í júlí sama ár á forsíðu sunnudagsblaðs Tímans og var af tjaldi í Borgarfirði .
Ég varð hoppandi glaður þegar ég sá nafnið mitt undir myndinni .
Ég er enn þannig krakki í mér að nafnið mitt verður að fylgja ljósmyndinni .
Ef myndin er ekki merkt mér þá fýkur í mig en það er fljótt að fara úr mér aftur .
Í gamla daga varð ég æfur .
En það þýðir ekkert að ergja sig yfir svona hlutum því það er búið og gert .
Í byrjun kunni ég ekki neitt .
En á Tímanum var mikið af góðu liði sem aumkaði sig yfir aumingjann .
Alfreð Þorsteinsson og Kári Jónasson voru mér stoð og stytta og ég á ágætan kunningsskap við þá enn í dag .
Þarna var líka Indriði G. Þorsteinsson sem var mjög eftirminnilegur .
Það var afskaplega gaman að vera nálægt honum því hann átti auðvelt með að hrífa fólk með sér og reif menn upp í stemningu .
Ég man eftir því að eitt sinn hafði hann verið í sumarfríi og daginn sem hann mætti aftur til vinnu gjörbreyttist umhverfið , það varð skyndilega partýstemning , rífandi stuð og allt fullt af fréttum .
Indriði var mikill blaðamaður og mjög tengdur við fólk .
Hann fór alltaf í kaffi á Hótel Borg klukkan þrjú og kom með fullt af hugmyndum þaðan .
Þannig var blaðamennskan í gamla daga , hún snerist um lifandi samskipti við fólk .
Blaðamennska í dag byggir of mikið á tölvu og síma og samskipti blaðamannsins og ljósmyndarans eru orðin rafræn og mjög ópersónuleg .
Þetta finnst mér skrýtin blaðamennnska en eflaust er þetta þægilegt .
" Hvert er eftirminnilegasta atvikið sem þú hefur myndað ? " Það var Vestmannaeyjagosið .
Það var mjög merkilegt að uppgötva þjóðina í þeim aðstæðum .
Á sama tíma var óðaverðbólga og landhelgisdeila milli Breta og Íslendinga og verið var að keyra á varðskip .
En það var aldrei nein angist í samfélaginu , engin reiði eins og varð í bankahruninu .
Við Tímamenn voru mættir til Vestmannaeyja tveimur tímum eftir að gosið hófst og ég kom svo þangað af og til að mynda .
Þegar ég kom þangað undir goslok var bærinn eins og dauðs manns gröf , á svartakafi og snjóföl yfir .
Ekki varð séð að nokkur maður ætti eftir að geta nokkru sinni búið þarna .
Þriðjungur af húsum var brunninn eða farinn undir hraun og göturnar fullar af vikri .
Í dag finnst þar ekki eitt einasta korn .
Það er merkileg saga í lífi þjóðar að Vestmannaeyjabær skuli hafa verið mokaður upp .
Stærsti og mesti samtakaþróttur sem ég hef séð í Íslendingum .
" Gunnar Thor á landsfundi Þú hefur myndað ótalmarga einstaklinga .
Hverjir eru eftirminnilegastir af þeim sem þú myndaðir ? " Ég nefni Björn á Löngumýri sem ungt fólk veit ekki lengur hver var og það veit ekki heldur af tilvist Skjónu .
Björn var sérstakur maður og mikill nagli sem átti í stöðugum málaferlum út af öllum sköpuðum hlutum .
Frægt var þegar deilt var um eignarrétt á hryssunni Skjónu .
Málið fór fyrir Hæstarétt og Birni var dæmt hrossið þótt markið væri óglöggt .
Á þessum tíma naut þáttur Matthildinga mikilla vinsælda .
Matthildingar , Davíð Oddsson , Þórarinn Eldjárn og Hrafn Gunnlaugsson , bjuggu til leikþátt um vörn Björns í Hæstarétti og þar var Björn látinn hefja vörn sína með orðunum : " Skjóna er hagvön hjá mér .
Hún er farin að bera svip af mér og mínu fólki .
Þótt markið sé óglöggt tek ég ekkert mark á því .
Man ég til að mynda þegar ég var að marka hundinn minn , þá skrikaði mér fótur og af fór rófan .
" Matthildur var þannig útvarpsþáttur að maður lærði þar ýmsa frasa og gleypti þá í sig .
Ég lærði þennan frasa .
Í réttum hitti ég svo Björn á Löngumýri og spurði hann hvort hann hefði hlustað á þáttinn .
" Nei , " sagði hann þurrlega .
Ég fór með frasann fyrir hann og hann stóð frosinn og hlustaði á .
" Þér finnst þetta ekki einu sinni fyndið ? " sagði ég .
" Nei , það þarf nú að vera eitthvað , " svaraði hann .
Margir stjórnmálamenn eru eftirminnilegir .
Ég hef alltaf haft áhuga á stjórnmálum og átti ágætan kunningsskap við stjórnmálamenn , til dæmis Steingrím Hermannsson .
Hann kynnti mig einu sinni fyrir mönnum og sagði : " Þetta er Gunnar Andrésson .
Enginn maður hefur tekið jafn skrýtnar myndir af mér og hann .
" En þessar skrýtnu myndir eru allar í ævisögu Steingríms .
Hann vildi hafa þær þar .
Ólafur Jóhannesson var afgerandi persónuleiki .
Hann hringdi einu sinni í mig og sagði : " Geturðu komið á skrifstofu mína , Gunnar minn .
Það þarf að taka mynd af forsætisráðherranum .
Það er alltaf verið að biðja um mynd af honum .
" " Treystirðu mér til þess ? " spurði ég .
" Treysti ! " sagði hann .
" Þú hefur alltaf gert betur en fyrirmyndin er .
" Þetta finnst mér eitt besta hrós sem ég hef fengið .
Davíð Oddsson er skemmtilegasti stjórnmálamaður sem ég hef kynnst .
Þegar ég mætti til að taka myndir af honum sagði hann alltaf sögur og ég var skellihlæjandi þegar ég kvaddi .
Ég held að hann hafi viljað hafa það þannig .
Gunnar Thoroddsen var afar eftirminnilegur , heilsaði með miklum virktum en varð síðan ákaflega kumpánlegur og spurði frétta .
" Komdu sæll , nafni , ertu búinn að taka margar myndir í dag ? " sagði hann .
" Þú tókst af honum fræga mynd á landsfundi Sjálfstæðisflokksins þar sem hann situr sem fastast meðan aðrir standa upp og fagna Geir Hallgrímssyni .
" Ég vann á þessum tíma á Vísi .
Landsfundarsetning Sjálfstæðisflokksins var í Háskólabíói , Geir Hallgrímsson var formaður flokksins og Gunnar Thoroddsen , sem hafði klofið flokkinn , var forsætisráðherra .
Ljósmyndarar mynduðu Geir þegar hann steig í pontu til að flytja ræðu sína .
Svo hófst lesturinn og ljósmyndarar fóru úr salnum .
Ræðan var meira og minna pillur á Gunnar fyrir að hafa sundrað flokknum .
Ég hugsaði með mér : " Þarna situr Gunnar og það er verið að ausa yfir hann svívirðingum fyrir að hafa svikið flokkinn .
Það verður áhugavert að sjá hvað Gunnar gerir .
" Ég beið þess vegna .
Hafandi verið áður á landsfundi þá vissi ég hvernig landsfundarmenn haga sér , þeir hylla alltaf formanninn í lok ræðu .
" Skúbbað með myndatöku Hefðirðu þá tekið mynd af honum ef hann hefði staðið upp fyrir Geir ? " Já , ef Gunnar hefði hyllt Geir þá hefði það líka verið fréttamynd .
En hann gerði það sem var langflottast fyrir myndavélina – og gerði það meðvitað .
Vala , eiginkona hans , ætlaði að standa upp en Gunnar greip um hönd hennar , stoppaði hana og kímdi til mín .
Ég smellti af .
Ég gekk síðan út úr salnum og í flasið á Birni Jóhannsyni sem var fréttastjóri Morgunblaðsins .
Hann hvæsti : " Hvernig datt þér í hug að vera þarna ? " og bætti við : " Hvar voru mínir menn ? " Vísir kom út á hádegi daginn eftir og myndin var flennistór á forsíðu .
Ellert Schram hringdi í mig , þá nýorðinn ritstjóri , og sagði að Styrmir Gunnarsson vildi fá myndina til birtingar í Morgunblaðinu .
Ég sagði : " Þetta er skúbb , við látum ekki Moggann hafa skúbbið okkar .
" " Það er alveg satt , " sagði hann .
Skömmu seinna hringdi Styrmir og bað um mynd úr Háskólabíói og sagði að það þyrfti hvorki að sjást í Geir eða Gunnar , aðalatriðið væri að það sæist að landsfundarfólk hefði staðið á fætur til að fagna Geir .
Ég lét Styrmi hafa lélega mynd sem hann birti á baksíðu .
Hún var ljót og ég skammaðist mín óskaplega fyrir það .
Fyrst ég lét hann hafa mynd átti ég að láta hann fá almennilega mynd .
Í þessu tilfelli kom myndefnið upp í hendurnar á mér en svo verður maður líka að geta skapað aðstæður fyrir góða mynd .
Þegar Clinton kom til landsins gekk hann niður í bæ .
Þegar hann gekk framhjá Bæjarins bestu var sölukonan í gættinni og horfði á hersinguna fara hjá .
Ég kallaði til hennar : " Bjóddu honum pylsu ! " Hún greip mig á orðinu og hrópaði : " Best hot dog in the world ! " Clinton snarstoppaði , sagði " Why not ? " og fór að pylsuvagninum þar sem ég myndaði hann við að borða pylsu .
Þegar hann var farinn sagði ég við afgreiðslukonuna : " Þú tókst mig á orðinu .
" " Já , væni minn , " sagði hún , " þú færð pylsu ! " Þú áttir fréttamynd síðasta árs af Karli Sigurbjörnssyni og Geir Waage þar sem þeir ræðast við nálægt mynd af Ólafi Skúlasyni .
" Í útvarpi var tilkynnt að þeir myndu hittast á fundi .
Ég mætti tímanlega á Biskupsstofu og tróð mér inn í lyftuna með Geir Waage því maður vill vera með nefið eins nálægt atburðum og hægt er .
Biskupinn tók á móti okkur uppi á þriðju hæð og þar hékk þessi mynd uppi á vegg .
Þeir fara að fá sér kaffi og standa nálægt myndinni og ég smellti af .
Ritari biskups áttaði sig á því hvað ég var að mynda og andvarpaði .
Þessi mynd var síðan valin fréttamynd ársins .
Nokkru eftir að ég fékk verðlaunin var ég að mynda í Hallgrímskirkju þegar klappað var á bakið á mér og sagt vingjarnlega : " Komdu sæll , Gunnar minn , ég er ekki viss um að þú takir verðlaunamynd hér í dag , prakkarinn þinn .
" Það var biskupinn .
" Ætlarðu að halda áfram að vera blaðaljósmyndari fram á elliár ? " Það er freistandi að ná fimmtíu ára starfsafmæli árið 2016 .
Það gæti tekist ef heilsan leyfir og vinnuveitendur mínir verða góðhjartaðir .
Þá held ég kannski ljósmyndasýningu og lít yfir farinn veg .
Svo hætti ég , gamall karl og drýgindalegur .
" 