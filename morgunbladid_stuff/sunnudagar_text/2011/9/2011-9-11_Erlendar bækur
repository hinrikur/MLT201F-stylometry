Bradley Sands – RICO SLADE WILL FUCKING KILL YOU * * * - Rico Slade er heljarmenni að burðum , ofursnjall og öflugur .
Hann berst við illmenni og gerir það betur en aðrir , rífur af þeim handleggina og lemur til bana með þeim , töffari dauðans , ósigrandi og óstöðvandi .
Þá gerist það að maðurinn á bak við Rico Slade , Chip Johnston , sem lítur út alveg eins og hann , sköllóttur , dauðþreyttur af sífelldu þrælaríi og allt í rugli í einkalífinu , fær taugaáfall og persónurnar renna saman í eina ; hvenær er það Rico Slade sem er að berjast við tæknivædd illmenni og hvenær er það Chip Johnston sem er að ráðast á fólk í símabúð og getur verið að elskhugi Chips sé líka stórhættulegur fjandi Rico Slade ? Þetta er býsna harkaleg saga af því þegar raunveruleikinn rekst á ímyndaðan heim hasarmynda og getur ekki farið nema illa .
Fáránlega ofbeldisfull og fyndin .
Jonathan Kellerman – Mystery * ½ -- Bókaröð Jonathan Kellerman um sálfræðinginn Alex Delaware er orðin býsna löng , Mystery er 25. bókin þar sem Delaware er í aðalhlutverki .
Í einni bók er það svo lögregluforinginn Milo Sturgis sem ræður ferðinni , en hann er annars næstráðandi í hinum bókunum öllum .
Þeir sem lesið hafa flestar eða jafnvel allar hinar Delaware-bækurnar verða ekki sviknir af þessari bók og ættu að hætta að lesa þessa umsögn núna .
Málið er nefnilega það að Kellerman er einkar óáhugaverður spennusagnahöfundur .
Líkt og vill verða með formúlupersónur hafa þeir Delaware og Sturgis ekkert breyst í þau fimmtán ár sem þeir hafa starfað saman , samskipti þeirra gervileg og verða ótrúverðugri eftir því sem maður les fleiri reyfara þar sem þeir koma við sögu .
Ég áttaði mig á því þegar komið var inn í miðja bók að ég er orðinn dauðleiður á Delaware .
Lee Child – Second Son * * -- Það segir sitt um vinsældir Lee Child víða um heim að næsta bók hans siglir óðfluga upp vinsældalista mánuði áður en hún kemur út og eins að á toppnum í rafbókabúð Amazon sé smásagan sem hér er gerð að umtalsefni , Second Son .
Sú segir frá því er hetjan Jack Reacher er þrettán ára og nýkominn til Okinava með foreldrum sínum , en faðir hans er háttsettur í bandaríska hernum og sífellt á ferðinni með fjölskylduna .
Flutningarnir til Okinava eru fertugustu flutningar fjölskyldunnar .
Sagan gefur ekki svo mikið upp um hinn unga Reacher og hvernig hann varð eins og hann er , en er skemmtileg sem slík , ágætis upphitun fyrir væntanlega bók .
Árni Matthíasson arnim@mbl.is 