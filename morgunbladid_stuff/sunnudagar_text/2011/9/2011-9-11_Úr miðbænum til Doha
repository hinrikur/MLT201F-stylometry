Ég hygg að við sem bjuggum og störfuðum í miðborg New York árið 2001 höfum fundið mest fyrir árásunum á World Trade Center .
Við finnum ennþá fyrir þeim .
Ground Zero er í næsta nágrenni , þannig að eyðileggingin sem 11. september hafði í för með sér umlykur okkur .
Þennan dag var ég á fundi og á leið út á flugvöll til að ná flugi til Los Angeles þegar Raphael sonur minn hringdi og tilkynnti mér að flugvél hefði flogið á World Trade Center .
Ég fór strax heim .
Úr íbúðinni minni sá ég turnana , um það bil níu húsalengdum í burtu .
Í gegnum kíkinn sá ég eld og reyk stíga upp frá byggingunum .
Þegar suðurturninn hrundi voru fréttirnar í gangi og ég þurfti að snúa mér frá glugganum að sjónvarpinu til að fá staðfestingu á því sem ég var að horfa á með berum augum ; það var fjarstæðukennt .
Síðan hrundi norðurturninn .
Maður trúði ekki sínum eigin augum .
Ég missti hvorki skyldmenni né náinn vin þegar turnarnir hrundu en eftir árásina virkaði allt sem ég hafði gert , allt sem ég stefndi að , tilgangslaust ; allt bara stöðvaðist .
Ég hygg að 11. september hafi á einhvern hátt haft djúpstæð áhrif á alla íbúa New York .
Hamfarir laða fram það besta í fólki .
Mér verður hugsað til allra slökkviliðs- og lögreglumannanna og óbreyttra borgara sem brugðust við .
Margir þeirra dóu hetjudauða .
Það var mannlegt eðli að bregðast við , að ýta öllu öðru frá sér og veita hjálp .
Þegar voveiflegir atburðir af þessu tagi eiga sér stað vill fólk hjálpa hvað öðru .
Við leggjum allan ágreining til hliðar og tökum saman höndum .
Strax eftir 11. september ráðlagði Giuliani borgarstjóri fólki að byrja að lifa eðlilegu lífi í borginni , eins og hægt var .
Til að gera það þurftum við að byrja upp á nýtt – við þurftum að taka til og halda áfram að lifa í okkar hverfum .
Frá mínum bæjardyrum séð var heilmikið til í skilaboðum Giulianis .
Við urðum að endurreisa það sem við höfðum misst .
Þetta var erfiður tími .
Miðborgin var aðeins opin gangandi vegfarendum , að undanskildum björgunaraðgerðum .
Maður þurfti að sýna skilríki til að komast inn á svæðið .
Eftir því sem dagarnir og vikurnar liðu átti atvinnurekstur undir högg að sækja .
Enginn vildi vera í miðborginni .
Viðskiptafélagi minn , Jane Rosenthal , eiginmaður hennar , Craig Hatkoff , og ég hrintum af stokkunum verkefni sem við kölluðum Kvöldverður í miðborginni , sem snerist um að fá fólk til að taka þátt í að endurlífga hverfin .
Fólk kom með strætisvögnum í Kínahverfið , Litlu-Ítalíu , Tribeca , Wall Street , hvert sem það gat .
Við snæddum með því og verkefnið vatt upp á sig .
Minna gátum við ekki gert og vonuðum að þetta væri bara upphafið .
Fyrir 11. september höfðum við gælt við þá hugmynd að efna til kvikmyndahátíðar í New York .
Eftir árásirnar fannst okkur ekki ólíklegt að slík hátíð gæti laðað fleira fólk í hverfið .
Þess vegna byrjuðum við að hringja í fólk á borð við Martin Scorsese , Meryl Streep , Ed Burns og marga fleiri .
Allir voru tilbúnir að leggjast á árarnar .
Þegar í byrjun öðlaðist hátíðin eigið líf .
Bloomberg borgarstjóri , sem tók við af Giuliani , og Pataki ríkisstjóri voru mjög hjálplegir .
American Express , sem er með höfuðstöðvar sínar í miðborginni , gerðist styrktaraðili .
En hátíðin hefði aldrei orðið að veruleika ef ekki væri fyrir þúsundir sjálfboðaliða .
Ólíkt mörgum öðrum hátíðum hverfist þessi um samfélagið og fjölskylduna : réttnefnd hverfiskvikmyndahátíð .
Ég er sérstaklega stoltur af því sem dregur fólk á hátíðina : fjölskylduhátíðin á götunni , sýningar undir berum himni við bryggjuna og öll atriðin , þar sem kraftar atvinnurekenda eru virkjaðir , allt frá veitingastöðum til Manhattan Community College – að ekki sé talað um allar myndirnar .
Tilgangurinn var að hjálpa til og vonandi hefur það gengið eftir .
Við héldum að fyrsta hátíðin yrði líka sú síðasta en við erum enn að .
Þetta er orðin hefð .
Hátíðin er orðin hluti af menningarlífi borgarinnar , sem er virkilega ánægjulegt .
Sumum þykir borgin hafa verið sein að jafna sig eftir áfallið , einkum á Ground Zero , en New York skiptist í marga hluta og hagsmunirnir eru ólíkir og vinna stundum hverjir gegn öðrum .
Ef til vill þurftum við tíu ár til að setja 11. september í samhengið sem hjálpar borginni að endurreisa sig á réttan hátt .
Gestir sækja hátíðina hvaðanæva að .
Einn þeirra er Sheikha Al Mayassa bint Hamad bin Khalifa al-Thani , dóttir Sheik Hamad bin Khalifa al-Thani , emírsins af Katar .
Hana langaði að leggja sitt af mörkum til að stofna til hátíðar heima í Doha .
Okkur leist vel á hátíð í Doha enda gaf það okkur tækifæri til að efna til samskipta við samfélag í Miðausturlöndum .
Þetta samstarf var skref í rétta átt og til þess fallið að auka skilning .
Báðir hátíðir áttu eftir að hafa áhrif á menningarlífið og ekki bara hvor á sínum stað : 11. september var heimsviðburður .
Auðvitað greinir okkur á , höfum jafnvel staðlaðar hugmyndir hvert um annað , en um leið og skilningurinn vex komumst við nær því að sjá að við erum hvert öðru lík .
Robert De Niro er einn stofnenda Tribeca-kvikmyndahátíðarinnar í miðborg Manhattan og á sæti í stjórn 9/11-minningarstofnunarinnar og safnsins á Ground Zero .
Hann er einn eigenda Tribeca Grill , Greenwich Hotel , Locanda Verde og Nobu , sem er allt í Tribeca .
Hann hlaut Óskarsverðlaunin fyrir bestan leik í aukahlutverki í The Godfather , part II árið 1975 og fyrir bestan leik í Raging Bull .
Hann fór með aðalhlutverkið í hinni sögufrægu mynd Taxi Driver sem gerist í New York .
© The New York Times 2011 .
