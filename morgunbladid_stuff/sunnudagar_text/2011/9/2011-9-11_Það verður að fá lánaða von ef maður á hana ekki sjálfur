Elín Ósk Reynisdóttir hefur nokkrum sinnum reynt að svipta sig lífi .
Fyrst fyrir um það bil áratug , þegar hún var 18 ára og í kjölfar þess gerði hún fleiri tilraunir .
Nú líður henni hins vegar vel ; hún segist blómstra .
" Ég hef alltaf verið feimin og lokuð .
Eitthvað gerðist haustið þegar ég varð 18 ára en ég veit ekki almennilega hvað .
Mér gekk samt alltaf mjög vel í skóla en svaf orðið lítið og illa .
Þær nætur sem ég gat ekki sofið var ég mjög eirðarlaus , gekk þá stundum um Kópavoginn og hugsaði um leiðir til þess að ég gæti endað þetta .
Ég hætti að geta borðað , hvatvísin jókst mjög og örvæntingin varð mikil .
" Móðir Elínar Óskar skynjaði að ekki var allt með felldu og fékk dóttur sína til þess að fara til geðlæknis .
" Ég var sett á lyf en það reyndist ekki nóg því ég gat ekki opnað mig og talað við lækninn .
Stuttu síðar reyndi ég aftur að taka líf mitt , með því að gleypa öll lyfin sem ég hafði fengið .
" Hafði enga framtíðarsýn Í þetta fyrsta skipti áttaði sig enginn á því hvers kyns var .
Þunglyndislyfin höfðu engin áhrif .
" Í næsta skipti komu foreldrar mínir að mér , fóru með mig upp á bráðamóttöku og í kjölfarið var ég lögð inn á geðdeild .
" Lengi vel gat Elín ekki slitið sig frá áðurnefndum hugsunum og segist hafa átt erfitt með að fara í meðferð .
" Ég stefndi allan tímann á dauðann en ekki á lífið .
Hafði enga framtíðarsýn , hafði enga von .
Svo breyttist það eftir að ég fékk mjög góða hjálp á bæði Landspítalanum og Reykjalundi en fyrir ári lenti ég aftur í krísu .
Þurfti að fara inn á deild og endurskoða hug minn .
Ég hafði verið í góðum bata en varð að átta mig á því hvers vegna ég fór aftur svona langt niður .
Ég hafði farið aftur í skólann , gekk vel og gerði allt sem mér var sagt að gera .
" Þarna áttaði Elín sig á því að hún hafði einmitt gert allt sem henni var sagt að gera ; ekki það sem hún væri sjálf ákveðin í að gera .
Að lifa og gera það almennilega " Ég varð að taka þá ákvörðun að ég vildi lifa ! Ég hafði ákveðið að taka ekki eigið líf en ekki ákveðið almennilega að lifa lífinu .
Ég gerði það en það kom mér á óvart hve það var erfitt .
Ég talaði við sálfræðinginn minn og þurfti að segja það upphátt við hana að ég ætlaði að lifa lífinu .
Og þá hugsaði ég með mér að fyrst ég ætlaði að lifa lífinu ætti ég að gera það vel ! Við það breyttist allt , ég var komin með framtíðarsýn og fór eiginlega að blómstra .
" Nú er Elín Ósk aftur komin á skólabekk , er í meistaranámi í umhverfisverkfræði í Háskóla Íslands .
Hún þakkar fyrir að hún skyldi þrátt fyrir allt ekki hætta alveg í skólanum á sínum tíma .
" Ég fór niður í eitt fag á önn en var svo heppin að bæði fjölskyldan og þeir meðferðaraðilar sem ég var hjá , þrýstu mjög á mig að detta ekki alveg út úr skólanum .
Það var mér mikils virði að skynja að aðrir höfðu trú á mér þó að ég hefði það ekki sjálf og það að missa ekki alveg tengslin við skólann hjálpaði mér mjög .
Jafnvel þótt ég mætti stundum ekki í marga daga var betra að minnka við mig en hætta alveg .
" Hún segist gríðarlega ánægð með að vera komin aftur á fulla ferð í skólanum .
" Það er rosalega mikilvægt að einangra sig ekki ; að halda sambandi við fólk og hafa einhvern sem maður getur talað við .
Og þó maður geti ekki alltaf talað er mikilvægt að vera innan um fólk eins mikið og maður getur .
Það gefur von og það er mjög mikilvægt að halda í hana .
Stundum þarf maður meira að segja að fá lánaða von hjá öðrum ef maður hefur hana ekki sjálfur .
Hjá fjölskyldumeðlimum eða vinum .
Það er einmitt mjög mikilvægt að aðstandendur gefi von .
Fólkið mitt hefði getað gefist upp á mér en gerði það ekki og fyrir það er ég þakklát í dag .
Áður þurfti ég oft að fá vonina að láni en nú á ég hana sjálf .
" Elín rifjar upp að barn hafi hún oft óskað þess heitt að geta látið sig hverfa ; að hún gæti farið eitthvert langt í burtu .
Inn í einhvern draumaheim .
" Síðar bjó ég mér til aðra heima í huganum og þegar ég varð eldri breyttust þessar hugsanir þannig að ég vildi deyja .
" Nauðsynlegt að geta tjáð sig Hún svarar játandi þegar spurt er hvort hún hafi hugsað á þann veg að það yrði í raun gott fyrir ættingjana að losna við hana .
" Ég vildi ekki að fjölskyldan hefði áhyggjur af mér og að lífið yrði betra fyrir hana ef ég færi .
Stundum var ég í sæmilegu ástandi og hugsaði rökrétt og fékk staðist þessar hugsanir , en þegar ég var vansvefta jókst hvatvísin og þá kom fyrir að ég gat ekki staðist þær og reyndi að taka líf mitt .
" Elín Ósk hefur mikið starfað með félagsskapnum Hugarafli , sem stofnaður var 2003 af fagfólki og notendum í bata , sem átt höfðu við geðræna erfiðleika að stríða .
Hún hefur einnig tekið þátt í starfi Unghuga , hóps ungs fólks innan Hugarafls og segir hvort tveggja mjög dýrmætt .
" Fyrst gat ég ekkert talað en mætti alltaf og málin þróuðust þannig að ég nú get ég alltaf tjáð mig .
Mér finnst það gott og get yfirfært það í skólann .
Þegar ég var mikið veik var heimurinn svo fjandsamlegur ; það var erfitt að fara í skólann en það er gott að mæta í Hugarafl því þar er svo mikill skilningur á þessum veikindum .
Þar er alltaf í lagi þó maður sé feiminn .
" Hún átti lengi vel erfitt með að tjá tilfinningar sínar .
" Ég hélt rosalega aftur af mér og það magnaðist upp í veikindunum .
Ég talaði ekkert um hvernig mér leið og nánast ekki rætt neitt annað , sem er mjög mikilvægt að geta .
Annars getur maður ekki losað sig úr flækjunum innan í sér .
Það lærði ég í bataferlinu og er enn að læra að ég verð að tjá mig , leyfa mér að hafa tilfinningar , sýna þær og tala um þær .
" 