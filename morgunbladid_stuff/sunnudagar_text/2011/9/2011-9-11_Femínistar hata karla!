Málvillur , ambögur og annars konar málklúður hefur löngum verið eftirlæti margra sem eftir þeim taka .
Rangfærslurnar verða umræðuefni í heitu pottunum , um þær er fjallað í útvarpsþáttum og pistlum eins og þeim sem hér birtist .
Löng hefð er fyrir því að leiðrétta málfarsleg atriði eins og hina alræmdu þágufallssýki , " mér langar " , eignarfallsflótta , " eigum við að koma til Sigrúnu " , ranga notkun orðatiltækja , " menn verða að þjappa sér saman í andlitinu " , nafnorðastíl " gera könnun " og ótæpilega notkun sambandsins " vera að " .
Þetta þekkja lesendur .
Vinsælt er að stilla villunni upp við hlið þess sem rétt er á þennan hátt : heyrst hefur ...
rétt er ...
Þar sem sú sem þetta skrifar er íhaldssöm eins og margir lesendur Morgunblaðsins ákvað ég að nota línurnar að þessu sinni til að leiðrétta nokkrar vitleysur sem heyrast nánast daglega .
Einhverjir kunna að verða undrandi á að hér sé um málvillur að ræða en eins og lesendur vita mæta vel er tungumálið valdatæki og ef vitleysur eru látnar óáreittar er hætta á að fólk fari að líta á þær sem sannindi og það er hættulegt , bæði fyrir tungumálið og okkur sem notum það .
Um afleiðingar slíks höfum við nóg dæmi .
Heyrst hefur : Femínistar hata karla .
Rétt er : Femínistar berjast gegn því að karlar séu taldir merkilegri en konur aðeins og einvörðungu vegna þess að þeir eru karlar .
Það hefur ekkert að gera með hatur eða ást .
Heyrst hefur : Femínistar hafa ekki húmor .
Rétt er : Þeir sem þetta segja eru skíthræddir við femínista vegna þess að þeir ógna ríkjandi ástandi .
Þeir sem þetta segja hafa oft hvorki getu né vilja til að hlusta á femínista og skilja hvað þeir hafa að segja .
Oft eru þeir sem vaða í þessari villu einstaklega húmorslausir eða hafa arfaslakan húmor sem er gegnsýrður af klámi og kynferðislegri áreitni .
Það finnst femínistum vondur húmor og satt best að segja er það alls enginn húmor heldur ein tegund af ofbeldi .
Heyrst hefur : Femínistar vilja ekki jafnrétti heldur sérréttindi fyrir konur .
Rétt er : Femínistar vita og viðurkenna að verulega hallar á konur í valdastöðum samfélagsins .
Því vilja femínistar breyta og berjast fyrir sjálfsögðum rétti og réttindum kvenna til að jafna stöðu þeirra í samfélagi kvenfólks og karlfólks .
Heyrst hefur : Femínistar vilja að konur fái störf karla bara af því að þær eru konur .
Rétt er : Femínistar vilja að konur og karlar sitji við sama borð , alltaf .
Þess vegna vilja femínistar ekki að konur fái ekki störf karla vegna þess að þær eru konur .
Femínistar vilja að konur fái þau störf sem þær sækjast eftir þótt þær séu konur ekki vegna þess að þær eru konur .
Margir karlar fá störf vegna þess að þeir eru karlar , hafið það í huga .
Heyrst hefur : Femínistum er alveg sama þótt kvenvæðing skólakerfisins sé að eyðileggja stráka í skólum .
Rétt er : Femínistar vita að staðalímyndir og misrétti kynjanna eyðileggur bæði stráka og stelpur .
Það hefur ekkert með meinta kvenvæðingu í skólastarfinu að gera .
Meint kvenvæðing er auk þess tómt bull .
Það sem eyðileggur stráka og stelpur er það kynjakerfi sem tröllríður samfélaginu og satt best að segja hefst eyðileggingin strax við fæðingu barna .
Það vita femínistar og berjast gegn .
Heyrst hefur : Konur eru konum verstar .
Rétt er : Kynjakerfið og feðraveldið eru konum verstar .
Það merkir að flestir eru konum verstir .
Femínistar og samstaða kvenna hafa hins vegar verið konum best .
Án samstöðu kvenna er ólíklegt að konur hefðu fengið kosningarétt , að kona hefði átt möguleika á að verða forsætisráðherra og forseti og að konur réðu yfir líkama sínum og tækju ákvörðun sjálfar um það hvort þær færu í fóstureyðingu eða ekki .
Heyrst hefur : Femínistar eru á móti kynlífi .
Rétt er : Kynlíf er ekki það sama og klám .
Klám og klámvæðing ógnar góðu kynlífi fólks og af því hafa femínistar áhyggjur af því að femínistar vilja að allir geti stundað öflugt kynlíf , þar á meðal þeir sjálfir .
