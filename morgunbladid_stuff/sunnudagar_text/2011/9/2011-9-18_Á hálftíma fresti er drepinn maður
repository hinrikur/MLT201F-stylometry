Venesúela er land í upplausn .
Á hálftíma fresti er framið morð í landinu , tugir manna eru numdir á brott og fjöldi rána framinn á degi hverjum .
Íbúar í Caracas , höfuðborg Venesúela , hafa í flimtingum að þeir væru öruggari byggju þeir í Bagdað og hafa rétt fyrir sér .
Svipaður fjöldi fólks býr í löndunum .
Árið 2009 dóu 4.644 óbreyttir borgarar vegna ofbeldis í Írak , en rúmlega 16.000 óbreyttir borgarar í Venesúela .
Þeir eru fórnarlömb glæpamanna , götugengja og jafnvel lögreglunnar , að því er kemur fram í grein eftir Silke Pfeiffer , verkefnisstjóra hjá International Crisis Group , á vefsíðu tímaritsins Die Zeit .
Pfeiffer rifjar upp að þegar Hugo Chavez , forseti Venesúela , komst til valda árið 1999 hét hann því að binda enda á spillingu og glæpi í landinu , en hvort tveggja hefur færst í vöxt í valdatíð hans .
Til marks um það er að í fyrra voru framin 17.600 morð í Venesúela , en 4.550 fyrir tólf árum .
Hún segir að ástandið sé nú gjörsamlega stjórnlaust og forsetinn liggi í þokkabót undir grun um að láta ofbeldið viðgangast og jafnvel að nýta sér það til að halda völdum .
Almenningur lifir með ósköpunum .
Þeir sem hafa efni á því , reisa veggi umhverfis heimili sín og fá öryggisverði til að vernda sig gegn mannræningjum og morðtilræðum .
" Á bak við morðtölurnar er falin gríðarleg umferð vopna í höndum almennings ásamt vaxandi spillingu lögreglunnar , sem að stórum hluta er einnig gerandi , " skrifar hún .
" Á undanförnum árum hefur hún tekið þúsundir manna af lífi án dóms og laga .
" Ein af ástæðunum fyrir glæpatíðninni í landinu er að Venesúela er ein af lykilsmyglleiðum eiturlyfjahringja .
Kólumbískir skæruliðar , vígasveitir og glæpasamtök nýta sér alls staðar ástandið í landinu .
Eins og Pfeiffer orðar það hagnast allir á hinni útbreiddu spillingu og samstarfinu við þá , sem eiga að tryggja öryggi í landinu .
Þess utan verður hluti eiturlyfjanna eftir í landinu og innanlands berjast gengin um markaði með tilheyrandi blóðsúthellingum .
Fleiri ástæður eru að baki ofbeldinu .
Bilið milli fátækra og ríkra er enn mikið þrátt fyrir að Chavez segist berjast gegn fátækt .
Kaup lögreglu er lágt og ýtir það undir spillingu innan hennar .
Verðbólga í landinu er 30% og lögreglan reynir ýmislegt til að auka tekjurnar , til dæmis mannrán .
Roberto Briceno-León , félagsfræðingur við Venesúela-háskóla , rannsakar ofbeldi í landinu og segir í samtali við The New York Times að 90% morðanna í landinu séu óleyst og enginn fari í fangelsi vegna þeirra .
Hins vegar færist í vöxt að gagnrýnendur Chavez úr röðum dómara , herforingja og fjölmiðlastjórnenda séu dregnir fyrir dóm .
Aðgerðaleysið vegna ofbeldisins hefur vakið óánægju í landinu .
Þegar dagblaðið El Nacional birti mynd úr stærsta líkhúsinu í Caracas 23. ágúst þar sem fórnarlömb morðingja lágu eins og hráviði eftir tvo óvenju ofbeldisfulla daga varð uppnám í landinu .
Stjórnvöld brugðust við með því að fá dómsúrskurð þar sem blaðinu var bannað að birta myndir af ofbeldi á þeirri forsendu að útgefendurnir væru ekki að reyna að upplýsa almenning heldur grafa undan stjórninni .
En ofbeldið heldur áfram hvort sem það sést á myndum í dagblaði eða ekki .
Háskaborgin Caracas Hvergi í Ameríku er jafn mikið framið af morðum og í Caracas , höfuðborg Venesúela .
Morðtíðnin þar er nú í kringum 200 morð á ári á hverja hundrað þúsund íbúa .
Í Bogota , höfuðborg Kólumbíu , er tíðnin 22,7 morð á hverja hundrað þúsund íbúa og 14 í Sao Paulo , stærstu borg Brasilíu .
Hugo Chavez vill sitja til ársins 2025 Tilkynnt var í Venesúela í vikunni að næstu forsetakosningar færu fram 7. október á næsta ári , tveimur mánuðum fyrr en ætlað var .
Hugo Chavez forseti ætlar að sækjast eftir endurkjöri þrátt fyrir að stutt sé síðan hann fór í aðgerð þar sem fjarlægt var krabbameinsæxli úr líkama hans og hann hafi síðan verið í lyfjameðferð .
Kveðst hann vona að hann verði búinn að ná sér í tæka tíð fyrir kosningarnar .
Chavez kveðst viss um að ná kjöri þriðja sinni og segist ætla að sitja tvö sex ára kjörtímabil í viðbót .
Yrði hann þá við völd til 2025 .
Stjórnarskrá Venesúela var breytt árið 2009 þannig að engin mörk eru á því hvað hann getur setið mörg tímabil .
Chavez fékk mikið fylgi þegar hann var endurkjörinn 2006 , en stuðningur við hann hefur dvínað talsvert síðan þá .
Chavez gefur í sífellu loforð , sem hann getur ekki staðið við , og óánægjan vex .
Friðsamleg mótmæli færast í vöxt og reynir fólk t.d. að þrýsta á stjórnvöld með því að fara í hungurverkfall .
Árið 2000 var lögregla kölluð út vegna 1.400 mótmæla , en í fyrra voru þau 3.300 .
Reyndar munu mótmælendur margir styðja Chavez , þótt þeir vilji að stjórnvöld standi sig betur .
Og forestinn hvetur almenning til að láta til sín taka .
Þessa dagana eru þrjár konur í hungurverkfalli í Caracas til að krefjast þess að pólitískir fangar verði látnir lausir .
Þær tilheyra óháðu samtökunum konur í svörtu .
Chavez heldur því fram að það séu engir pólitískir fangar í landinu , þótt pólitíkusar sitji í fangelsi .
Stjórnvöld reyna að leiða hungurverkföll hjá sér , en vilja þó ekki að fyrir fleirum fari eins og bóndanum Franklin Brito , sem lést í fyrra eftir að hafa verið í hungurverkfalli og var þá 35 kg að þyngd .
