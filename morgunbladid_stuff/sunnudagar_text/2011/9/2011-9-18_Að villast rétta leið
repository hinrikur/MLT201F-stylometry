Kveiktu á sturtunni , pabbi , " sagði sonur við föður í laugunum .
" Viltu hafa það meira heitt eða kalt ? " spurði faðirinn .
Þegar í heita pottinn var komið skemmti sonurinn sér við að slá lófanum ofan á vatnsflötinn .
" Ekki skvetta , ókei ? " sagði þá faðirinn .
" Óóóókei , " svaraði sonurinn ólundarlega .
Þetta var sömu helgina og nafni minn Sigurðsson skrifaði tungutakspistil sinn í Lesbókina þar sem hann ræddi um orðfæð og málfátækt .
Foreldrar barna og unglinga vanda ekki alltaf mál sitt , og þá er ekki von á góðu .
Kennarar reyna hvað þeir geta til að glæða áhuga nemenda sinna á móðurmálinu , og þar þurfa þeir á stuðningi foreldranna að halda .
En vandinn er margvíslegur .
Við sem kennum þeim , sem síðar eiga að kenna íslensku í skólum , höfum t.d. nokkurar áhyggjur af ískyggilegri fækkun kennslustunda í íslensku í almennu kennaranámi síðustu árin .
Satt að segja hefur íslenskan nánast verið þurrkuð þar út .
En við berjumst áfram fyrir góðum málstað .
Í nýju námsefni , sem Skólavefurinn gefur út ( prentað og rafrænt ) og ætlað er miðstigi grunnskóla , er mikið lagt upp úr því að vel sé rýnt í texta og merkingu orða .
Einnig eru þar gátur og krossgátur og hvers kyns verkefni sem ættu að geta aukið áhuga og skilning á máli .
Þar er einnig hvatt til samstarfs við foreldra og bent á að þeir geti fylgst með námi barna sinna ( í samráði við kennara ) með stuðningi netsins .
Leikum okkur að tungumálinu .
Gríska hugtakið oxymoron mun merkja : " skarpur heimskur " .
Það er notað um stílbragð í klassískri mælskufræði : samsetningu tveggja hugtaka sem virðast andstæðrar merkingar .
Í Hugtökum og heitum í bókmenntafræði eru dæmin grátfeginn , ljúfsár , talandi þögn og danskur Íslendingur .
Bæta mætti við þennan lista : fagnaðarskelfing , stálull , gömul nýjung , hálffullur , angurblíður , dimmt ljós , fitulaus rjómi , opinbert leyndarmál og flýttu þér hægt .
Þetta er eiginlega þversögn ( paradox ) í samþjöppuðu formi , sbr. t.d. orðin " að villast rétta leið " ( Stefán Hörður Grímsson ) .
Eða : Hann hefur svo mikið að gera að hann kemur engu í verk .
Þennan leik má iðka í skólastofu og við eldhúsborð .
Hugtakið homofon býður upp á nýjan leik .
Orðið merkir samhljómur eða eitthvað þvíumlíkt og á við um orð sem er eins og annað orð í framburði en annarrar merkingar .
Hér er af nógu að taka .
Leikurinn mætti fara þannig fram að hver nemandi ( eða barn við eldhúsborð ) skrifaði nokkrar setningar þar sem tvö ( eða fleiri ) samhljóma orð en ólík að merkingu kæmu fyrir .
Dæmi : Þarna er kirkja þar sem þeir ætla víst að kyrkja óvininn .
Það eru bláber ósannindi að ég hafi tínt bláber .
Hún bíður þangað til hann býður henni upp í dans .
Bóndinn á á á á .
En víkjum nú að öðru hugstæðu efni .
Í bréfum Stephans G. Stephanssonar kemur sögumaðurinn gjarnan upp í honum .
Hann grípur óvænt eitthvert tækifæri , t.d. í miðri veðurlýsingu , og fer að segja sögu .
Ein er svona : " Ég kynntist karli heima á Íslandi sem kallaður var Kristján núff .
Hann var barasta ræfill af manni , auminginn , það vantaði sem sé á báða endana á honum .
Reyndar sýndist efsta tasían á honum að mestu leyti heil að utan , en öll innanbyggingin var fyrirtaks óhentug , enda hafði heimurinn ekki lagt sig stórt í framkróka um að laga hana .
Svo var hann fótalaus .
Þá hafði einu sinni kalið af honum í manndrápsbyl þegar hann gat ekki bjargað sér sjálfur og var algjörlega kominn upp á guðs miskunn .
Enda sagði fólkið að forsjónin hefði tekið fæturna af Stjána til að " stöðva á honum ganginn til helvítis " , því hann hefði verið að verða efni í mesta illmenni , og það setti upp slíkt helgidómsandlit að Kristján trúði því líka .
" Sagan heldur reyndar áfram , sjá bókina Hlývindi ( bls. 185 ) sem geymir úrval texta Klettafjallaskáldsins .
Þetta er óformlegt spjall við bréfavin og því eðlilegt að talmálseinkenni eins og " barasta " komi fram , og skáldið leyfir sér líka að " sletta " , sbr. efstu tasíuna ( hæðina ) .
En ýmsum stílbrögðum er beitt til að auka áhrifamátt textans , sbr. andstæðurnar efsta tasían / fæturnir ; utan / innan ( hér bætist stuðlunin við ) ; guð / helvíti o.s.frv. Stutta málsgreinin ( um fótaleysið ) í miðjum texta kemur eins og högg .
Þannig tengist innihaldið setningagerðinni .
Og Stephan G. kann manna best að gefa texta sínum kaldhæðnislegan svip í anda raunsæismanna 19. aldar .
En hjá " fólkinu " fer meira fyrir hræsni en samúð með ólánsmanninum .
Það jafnast ekkert á við góðar sögur í hversdagsleikanum .
" Kveikjum á sturtunni .
" 