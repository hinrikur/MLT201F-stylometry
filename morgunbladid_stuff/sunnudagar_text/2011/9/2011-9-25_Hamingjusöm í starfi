6:30 Ég vakna og fer út með hundinn , hana Urði litlu .
Urður er Chihuahua-hundur sem dóttir mín á en hún er búsett í Noregi .
Nú er hún Urður mín , hundurinn , að fara til dóttur minnar til Noregs eftir mánuð og mikið sem ég á eftir að sakna hennar .
En við Urður göngum saman um voginn í Grafarvoginum .
Þegar gönguferðinni er lokið kem ég inn og borða hafragrautinn minn , tek lýsið mitt , les blöðin og tala við Urði .
Á meðan á morgunverkunum stendur kúrir bóndinn áfram en ég öfunda hann ekkert af því þar sem ég hlakka alltaf til að mæta í vinnuna mína og ég fæ að hvíla mig um helgar .
7:20 Ég legg af stað í vinnuna svona snemma til að losna við mestu umferðina .
Ég byrja síðan á því að kveikja á kaffikönnunni þegar ég kem á leikstofuna og geng frá því sem þarf að ganga frá .
8:00 Á legudeildinni sest ég niður með hjúkrunarfræðingum og sjúkraliðum og fæ upplýsingar um þau börn sem liggja þar .
Síðan hittumst við leikskólakennarar og grunnskólakennarar saman og förum yfir hvaða börn eru inniliggjandi og hvað við getum gert með þeim .
9:00 Leikstofan er opnuð og þá koma börn frá legudeildinni , dagdeildinni og göngudeildinni og við spilum og föndrum og spjöllum og reynum að vera alltaf til staðar og mæta þörfum allra barnanna .
Þetta er mjög gefandi og skemmtilegt starf og get ég ekki hugsað mér að vera í öðru starfi .
12:00 Leikstofunni er lokað og starfsfólkið á göngudeildinni hittist og borðar brauð saman .
Þetta höfum við gert á hverjum fimmtudegi í þónokkurn tíma .
Við skiptumst á að koma með brauð og meðlæti fyrir hópinn .
12:30 Leikstofan opnuð aftur .
Við höldum upp á 13 ára afmæli uppi á deild og það er hefðbundið afmæli með kökum , gestum , gjöfum og afmælissöng .
Að afmælinu loknu fara krakkarnir að föndra og það er mikil listaverkaframleiðsla þar til leikstofan lokar .
15:30 Leikstofunni lokað og þá er gengið frá og skrifað niður hverjir hafa verið hjá okkur þennan daginn .
16:00 Ég fer heim og þá er umferðin öllu meiri en um morguninn .
Ég nota því tímann og hlusta á útvarpið .
16:30 Urður er búin að bíða eftir mér allan daginn svo að við förum saman í göngutúr .
Þegar Urður er búin að fara út að pissa sest ég niður með manninum mínum og við spjöllum aðeins og hitum okkur afgang af matnum frá deginum áður .
Ég skelli mér svo í sturtu og mála mig og geri mig fína og hlusta á fréttirnar .
19:20 Ég er orðin klár , næ í vinkonu mína og við förum saman í saumaklúbb .
Þar hitti ég hóp af konum sem unnu saman fyrir 25 árum en við höfum haldið hópinn og vinskapinn allan þennan tíma .
Þær eru óskaplega duglegar að prjóna og hekla og eru mjög myndarlegar en ég er ekki alveg á sama stað og þær í hannyrðunum .
Ég er aftur á móti góður stuðningsfulltrúi og hæli þeim óspart fyrir dugnað og vandvirkni .
12:00 Það eru allir sofnaðir þegar ég kem heim og hundurinn þar á meðal .
12:30 Málningin fær að fjúka , ég hátta mig og læðist upp í rúm .
