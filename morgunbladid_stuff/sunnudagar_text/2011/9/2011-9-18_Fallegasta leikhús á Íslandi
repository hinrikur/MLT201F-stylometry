Leikhúsmógúllinn hefur tekið við lyklavöldum í Gamla bíói og mun standa þar fyrir leiksýningum og annarri menningarstarfsemi í vetur .
Sáraitlu hefur verið breytt enda ætla nýir húsbændur að varðveita anda og útlit hússins .
Texti : Orri Páll Ormarsson orri@mbl.is Myndir : Eggert Jóhannesson eggert@mbl.is Það er óræður sjarmi yfir Gamla bíói .
Skyldi engan undra , menningarsaga þessarar þjóðar drýpur þar af veggjum .
Í 85 ár hefur þetta svipmikla hús verið snar þáttur í menningarlífi höfuðborgarinnar .
Kvikmyndir , tónlist og leiklist hafa átt þar í öruggt hús að venda , að ekki sé talað um alla fundina , þar sem stálinu hefur verið stappað í fólk .
Þegar Íslenska óperan flutti úr húsinu í Hörpuna fyrr á þessu ári hafa eflaust margir borið kvíðboga fyrir framtíð þess .
Hinir sömu geta nú andað léttar enda búið að tryggja að starfsemin í húsinu mun áfram verða á menningarlegum nótum .
Leikhúsmógúllinn , sem er alþjóðlegt leikhúsfyrirtæki , leigir nú húsnæðið af Íslensku óperunni og hyggst reka þar starfsemi undir heitinu Gamla bíó Leikhús .
Þegar stungið er við stafni nokkrum dögum fyrir opnun vekur athygli að sáralitlu hefur verið breytt í húsinu .
" Markmið okkar hefur verið að varðveita anda og útlit hússins enda liggur styrkur þess fyrst og fremst í því hvað það er ósnert .
Gamla bíó hefur algjörlega lifað af mínimalismann , " segir Signý Eiríksdóttir , verkefnastjóri Gamla bíós Leikhúss .
Lengi langað að reka leikhús Þegar Íslenska óperan auglýsti húsið til leigu þurftu forsprakkar Leikhúsmógúlsins ekki að hugsa sig um tvisvar .
" Það er mikill heiður að vera treyst fyrir fallegasta leikhúsi á Íslandi .
Þetta er mikil áskorun , " segir Signý og undirstrikar að húsið verði að vera í notkun .
Óskar Eiríksson , framkvæmdastjóri Leikhúsmógúlsins og Gamla bíós Leikhúss , tekur í sama streng .
" Við höfum verið að framleiða sýningar inn í leikhús en ekki gert það innan frá áður .
Það verður skemmtileg áskorun , okkur hefur lengi langað að prófa að reka leikhús .
" Óskar segir Gamla bíó þó eina leikhúsið sem komið hafi til greina .
" Gamla bíó er einstakt hús , því kynntist maður þegar í barnæsku .
Það er alltaf jafngóð tilfinning að koma þarna inn .
Eftir að við tókum við húsinu hef ég stundum labbað þangað inn bara til að anda að mér loftinu , " segir Óskar sem staddur er í Sviss þessa dagana .
Mógúllinn byrjar á því að leigja húsið í eitt ár " en gangi vel í vetur erum við opin fyrir því að vera hér áfram " , segir Signý .
Ekki spillir fyrir að Gamla bíó hefur sérstaka þýðingu fyrir Leikhúsmógúlinn .
" Okkar ævintýri byrjaði hér í þessu húsi þegar ég og maðurinn minn Jón Tryggvason sáum Hellisbúann árið 1999 .
Hann fékk þá þessa frábæru hugmynd að fá réttinn af því verki í Evrópu og ekki var aftur snúið , " segir Signý en síðan hefur það verk verið sýnt vítt og breitt um heiminn .
Ekkert lát er á vinsældum Hellisbúans og í desember næstkomandi verður hann frumsýndur í Kína .
" Við vorum stórhuga í upphafi en þetta ævintýri er orðið miklu stærra en okkur óraði fyrir , " segir Signý en Leikhúsmógúllinn er með starfsemi í fimm löndum , á Íslandi , í Bandaríkjunum , Kína , Sviss og Þýskalandi .
Edda og Laddi í essinu sínu Af öðrum verkefnum Leikhúsmógúlsins má nefna Helliskonuna eftir Emmu Pierson , sem þegar hefur verið frumsýnd í fjórum löndum , og söngleikinn Silence sem nýlega var frumsýndur í New York , Off-Broadway .
" Sú sýning hefur gengið vonum framar og menn eru þegar farnir að skoða möguleikana á því að fara með hana á Broadway , " segir Óskar .
Að sögn Signýjar ætlar Leikhúsmógúllinn bæði að vera með eigin sýningar í Gamla bíói og leita eftir samstarfi við aðra .
Fyrsta frumsýningin er á föstudaginn á Hjónabandssælu eftir kanadíska leikskáldið Michele Riml með Eddu Björgvinsdóttur og Ladda í aðalhlutverkum .
Leikstjóri sýningarinnar , sem Leikhúsmógúllinn framleiðir sjálfur , er Þórhildur Þorleifsdóttir .
Signý hefur mikla trú á þessari sýningu .
" Fólk þekkir Eddu og Ladda auðvitað fyrst og fremst sem grínleikara en það er dágóður slatti af dramatík í þessu verki líka .
Það er virkilega spennandi að sjá þau fara þangað .
Edda og Laddi eiga stóran hóp aðdáenda og þeir eiga ekki eftir að verða fyrir vonbrigðum .
Við gátum ekki fengið betri leikara í þessi hlutverk .
" Óskar er innilega sammála því .
" Það voru ótrúlegar tvær vikur þegar við lönduðum leigusamningi um Gamla bíó og svo Eddu , Ladda og Þórhildi í kjölfarið .
Það var æðislegt að allt skyldi smella saman .
" Leikhúsmógúllinn hefur þegar sett Hjónabandssælu upp í Los Angeles og fyrir dyrum standa sýningar í Þýskalandi .
" Verkið hefur slegið rækilega í gegn , " segir Signý , " og viðbrögð gesta eru mjög misjöfn .
Sumum finnst verkið drepfyndið út í gegn en öðrum hádramatískt .
" Hrekkjusvínin ryðjast inn Önnur sýningin í húsinu er samstarfsverkefni .
Um er að ræða glænýjan íslenskan gamansöngleik sem byggður er á hinni sívinsælu hljómplötu Hrekkjusvínanna " Lög unga fólksins " frá 1977 .
Verður hann frumsýndur 14. október .
Söngleikurinn er ætlaður öllum aðdáendum Hrekkjusvína , ungum sem öldnum , en tónlistarstjóri verður enginn annar en Hrekkjusvínið og höfundur laganna Valgeir Guðjónsson .
Leikstjórn er í höndum Maríu Reyndal og er verkið byggt á lagatextum Péturs Gunnarssonar en um eiginleg handritsskrif sáu Guðmundur Brynjólfsson , Sveinn Geirsson og Tinna Hrafnsdóttir .
Leikarar verða átta talsins ásamt fimm manna hljómsveit .
Í október eða nóvember fara síðan hinir ástsælu spéfuglar Pétur Jóhann Sigfússon og Þorsteinn Guðmundsson af stað með glænýtt uppistand í Gamla bíói Leikhúsi .
Um er að ræða sýningu á síðkvöldi en Signý gerir ráð fyrir að hún muni hefjast kl. 22:30 .
Enda þótt leiklistin verði í öndvegi í Gamla bíói í vetur segir Signý húsráðendur hafa mikinn áhuga á tónleikahaldi líka .
Þegar er búið að bóka eina tónleika , hljómsveitin Of Monsters and Men fagnar útgáfu sinnar fyrstu breiðskífu með tónleikum í Gamla Bíói fimmtudagskvöldið 6. október .
" Við reynum að sæta lagi með tónleikana , til dæmis í desember , þegar aðeins hægist um í leiklistinni , " segir Signý .
Starfsemin snýst ekki bara um salinn , á efstu hæð Gamla bíós er íbúð sem leigja á út fyrir móttökur og aðra viðburði .
Íbúðin er 150 fm með 3 stofum , 3 herbergjum , eldhúsi , 2 baðherbergjum og stórum 300 fm svölum með útsýni yfir borgina .
Signý segir íbúðina henta vel fyrir móttökur og aðra viðburði fyrir allt að 270 manns .
" Þetta er best geymda leyndarmálið í miðborg Reykjavíkur ! " Samofið menningarsögunni Gamla bíó var vígt árið 1926 og var þá talið eitt af glæsilegri húsum landsins .
Húsið byggði danskur maður , Peter Petersen , sem ráðinn hafði verið til að aðstoða við kvikmyndasýningar í Fjalakettinum og fékk það fyrirtæki nafnið " Reykjavíkur Biograftheater " sem styttist í daglegu tali í " Bíó " .
Annað bíó var sett á laggirnar skömmu síðar og var það nefnt " Nýja bíó " en þá var farið að kalla bíóið sem fyrir var " Gamla bíó " og festist það nafn við fyrirtækið sem þá var rekið í Fjalakettinum .
Petersen eignaðist Gamla bíó og efnaðist ágætlega af rekstri þess en húsakynnin í Fjalakettinum voru þröng og hentuðu ekki vel .
Petersen ákvað að byggja nýtt kvikmyndahús og keypti til þess lóð við Ingólfsstræti árið 1924 og teiknaði Einar Erlendsson húsið í samráði við Bíó-Petersen , eins og hann var þá kallaður .
Húsið var fullbúið stærsta og glæsilegasta kvikmyndahús á landinu en þótti einnig henta vel til hljómleikahalds , þannig að í tvo áratugi var Gamla bíó aðalhljómleikahús Reykjavíkur .
Eigendaskipti urðu á húsinu í árslok 1939 þegar Petersen seldi það nýstofnuðu hlutafélagi , Gamla bíó hf. , sem starfrækti húsið til 1981 en þá keypti Íslenska óperan það og hafði þar starfsemi sína í 30 ár .
Húsið hefur hýst fjöldann allan af menningarviðburðum eins og leiksýningar , tónleika og baráttufundi , fyrir utan að vera óperuhús Íslendinga síðastliðin 30 ár .
Þannig hefur þetta hús verið samofið íslenskri menningarsögu og stór hluti af lífinu í miðbæ Reykjavíkur .
Heimild : gamlabio.is 