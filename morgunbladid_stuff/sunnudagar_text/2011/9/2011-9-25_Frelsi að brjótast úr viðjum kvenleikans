Þær eru allar vel tilhafðar , í pilsum , hælum og kápum , með uppsett hár og maskara .
Þær bera ímynd kvenleikans einstaklega vel og ekkert sem minnir á karlmenn í fari þeirra þegar við setjumst niður með þeim á kaffihúsi í borginni .
Samt sem áður bregða þær sér reglubundið í hlutverk karlmanna og nú skemmta þær um helgar í Þjóðleikhúskjallaranum undir nafninu Pörupiltar .
Þetta eru leikkonurnar og vinkonurnar Alexía Björg Jóhannesdóttir , María Pálsdóttir og Sólveig Guðmundsdóttir .
Hvernig datt ykkur í hug að skipta um kynjahlutverk og skemmta þannig ? María : Fyrir tíu árum fór ég í framhaldsnám til Finnlands í leiklist og þar var dragnámskeið og kennarinn sem hélt það kom á svo frábærum tímapunkti .
Strákarnir í bekknum höfðu verið í svo stórum hlutverkum og við sátum bara á varamannabekknum .
Við vorum því mjög móttækilegar fyrir þessu þegar kennarinn kom og við fórum að klæða okkur og hegða okkur eins og karlmenn .
Alexía : Ég fór síðan á námskeið hjá Maríu fyrir nokkrum árum þar sem hún var að kenna það sem hún hafði lært í Finnlandi .
Þar var alveg fullt af leikkonum og okkur fannst þetta öllum svo gaman að við höfðum allar áhuga á að gera eitthvað með þetta og skemmtum í kjölfarið á Kringlukránni .
Sólveig : Ég lærði líka hjá Maríu og var svo beðin um að taka þátt í dragkeppni í Leikhúskjallaranum af því að það vantaði konur í keppnina .
Mér hafði alltaf þótt fegurðardrottningardraumurinn spennandi þegar ég var lítil og svo þegar ég fór í dragkeppnina 2006 og vann , þá hugsaði ég þegar ég fékk borðann utan um mig og blómvöndinn : Jæja , þetta er samt mjög fínt líka .
Ef ég hefði getað skrifað ævi mína fyrirfram þá hefði mér aldrei dottið í hug að ég myndi vera í þessari aðstöðu .
Ég er stundum svo ferköntuð þannig að mér fannst mjög fyndið að standa með kórónu og borða og fara með ljóð uppi á sviði og hugsaði bara , enginn veit sína ævi fyrr en öll er .
María : Ég var í dómnefnd þá og var sko ekkert hlutdræg .
Hún var bara langbest .
Sólveig : Svo er þetta náttúrlega bara svo hrikalega skemmtilegt .
Það er svo gaman að finna viðbrögð áhorfenda við þessum gaurum .
Svo er fólk líka stundum smástund að átta sig á því að við séum konur .
Svo komum við ótrúlega huggulegar og sætar fram eftir sýninguna .
Rapparaljóðskáld varð til hjá Hjálpræðishernum En hvernig kom það til að þið fóruð að vinna í Þjóðleikhúsinu ? Sólveig : Það hefur lengi verið draumur að gera meira með þessa karaktera .
Svo ákvað ég að vera duglegi leikarinn og skella mér í opna prufu hjá Þjóðleikhúsinu síðasta vor .
Í stað þess að fara með einræðu eða syngja prófaði ég að fara sem Dóri Maack .
Í kringum mig voru bara nýútskrifaðir flottir leikarar .
Ég sat þarna í gervinu sem Dóri með skegg og var eiginlega síðust .
Ég var síðan að fara að flytja ljóð og þá hugsaði ég ; Ohh , hvað er ég að gera ? Svo verður maður öruggari og öruggari með það sem maður er að gera og þetta varð síðan bara skemmtilegt uppbrot í prufunum .
En eftir þessa prufu spurði Tinna Gunnlaugsdóttir mig hvort Pörupiltar vildu ekki koma og vera með uppistand í Leikhúskjallaranum .
Getið þið sagt mér aðeins frá ljóðskáldinu Dóra Maack ? Alexía : Sólveig leikur Dóra Maack og hann er svona strákur sem allir elska og vilja taka með sér heim og hugsa um .
Sólveig : Þegar ég byrjaði að vinna með Dóra Maack þá var hann í fyrstu svona ljóðskáldstýpa með trefil og svoleiðis .
Svo vantaði mig almennilegan búning og fór í Hjálpræðisherinn og fann öll þessi föt sem hann er í þar og þá horfði ég í spegil og þá var Dóri mættur , en þá var hann bara orðinn rapparaljóðskáld .
Það hafa stundum komið stelpur upp að okkur þegar við erum búnar að skemmta og sagt : Guð minn góður , ég svaf hjá honum Dóra Maack .
Alexía : Já , ég lenti einu sinni í því að ein sagði við mig : Þú ert fyrrverandi kærastinn minn .
Það tengja einhvern veginn allir við þessar týpur .
Það er svo gaman hvað þeir eru ólíkir .
Er þessi vinna eitthvað ólík þeirri leikhúsvinnu sem þið hafið áður unnið ? María : Já , þetta er ekki svona leikaravinna sem maður fer oft í , að leita innan frá og leita að tilfinningum .
Í þessu tilfelli litum við bara í spegilinn og karakterinn var fundinn .
Svo getur maður tekið sér tíma í að leita að þessum gæja .
Þetta er sem sagt meira vinna utan frá og inn .
Alexía : Ef það líður langt á milli þess sem maður fer í karakterinn þá verður maður svo glaður þegar maður hittir karakterinn aftur , þetta er svona eins og að hitta gamlan vin , einhvern sem manni þykir vænt um .
Hvað gerið þið til að fela þetta kvenlega ? María : Það er svo einfalt .
Við reyrum niður á okkur brjóstin og setjum gervityppi á milli lappanna .
Alexía : ( hógvær og hálfhvíslandi ) : Það er sko smokkur fylltur með bómull .
María : Já , við veljum okkur bara þá stærð sem við viljum hafa .
Svo klippum við niður hár og límum framan í okkur .
Það er horft á konur en hlustað á karla En hefur þetta breytt sýn ykkar á karlmenn ? María : Já , það er í raun hollt fyrir alla að setja sig í spor hins kynsins .
Við vorum margar sem upplifðum það að þegar við vorum svona sex , sjö , átta ára stelpur þá leyfðist okkur allt .
Svo þegar við vorum að nálgast unglingsárin þá var eins og við værum settar í eitthvert box og það á alveg örugglega við um strákana líka .
Allt í einu átti maður ekki að sitja svona gleiður .
Allt í einu var það sem maður gerði ekki nógu kvenlegt og smám saman var maður farinn að taka minna pláss .
Tala aðeins lægra , halla undir flatt .
Það er svo ágætt að vera meðvitaður um þetta þó að maður sé kannski ekki nógu duglegur að gera það dagsdaglega .
Alexía : Þetta er bara svo gott fyrir alla , þeir sem hafa áhuga á þessu ættu að prófa þetta .
Einmitt þegar við vorum að byrja á þessu var svo hollt fyrir mann að stúdera bara karlmenn , bæði í sjónvarpinu og sitjandi á kafffihúsum og bara hvernig þeir eru .
Eins og við höfum tekið eftir þá eru konur svo oft á tánum með allt og alltaf að fylla í þagnirnar .
Maður á auðvitað ekki að alhæfa en maður hefur samt tekið eftir því að karlmenn gefa sér tíma þegar þeir svara spurningum .
Eins og þegar maður horfir á Kastljósið þá taka þeir sér sinn tíma og svara hægt og rólega á meðan konur berjast fyrir hverri sekúndu , eins og þær séu að segja : hlustið á mig , hlustið á mig .
María : Það er einmitt þessi status sem er svo frábært að fá leyfi til að taka út .
Sem leikari þarf maður auðvitað að geta það .
Þetta er bara svo extra áþreifanlegt þegar þú ert komin í karlinn .
Þú leyfir þér fullt .
Það sem við erum að segja uppi á sviði , konur að leika karla – þá leyfist okkur að segja svo margt á meðan körlum myndi ekki leyfast að segja það sem við erum að segja .
Alexía : Sumt sem minn karakter segir er svo svakalegt , þegar ég er komin heim þá bara roðna ég og blána og hugsa bara guð minn góður , sagði ég þetta ? En manni leyfist bara allt þegar maður leikur þennan karldurg sem ég er .
Maður er einhvern veginn alinn þannig upp af foreldrum og samfélaginu að stelpur eigi að vera beinar í baki og vera sætar og fínar og þetta verður svo ótrúlega frelsandi tilfinning að fá að brjótast út úr þessu .
María : Já einmitt , að vera núna sá sem horfir en ekki að vera sá sem horft er á .
Þetta eru auðvitað allt alhæfingar en þetta er stór munur líka .
Það er horft á konur og hlustað á karla .
Þetta er svona lykillinn að þessu .
Þegar maður breytir sér í karl þá þarf maður bara að horfa .
Maður finnur samt að þetta er pínu dónalegt .
og maður finnur að stelpan verður pínu feimin .
Sólveig : Það er magnað þetta augnaráð .
Þegar maður er uppi á sviði og byrjar að tala við eða horfa á einhverja eina stelpu eða einn strák þá finnur maður viðbrögðin .
Strákarnir hlæja en þær einhvern veginn fara hjá sér .
María : Mann langar svo til að bjarga heiminum .
Auðvitað er magnað að hafa upplifað þetta sjálfur á eigin skinni .
Mér líður eins og þegar ég var sjö ára og mátti allt .
Ég er ekki komin í neitt hólf .
Þetta er alls staðar úti í samfélaginu , þetta einhvern veginn lekur niður veggina .
Svo langar mann svo líka að gera fólk meðvitað um það að ala ekki bara upp prinsessur og töffara .
Sólveig : Já , það var svo dæmigert fyrir kynhlutverk okkar þegar við Alexía vorum að skemmta í auglýsingahléinu á Grímunni .
Við höfðum bara tvær mínútur til umráða þar sem þetta var bein útsending þannig við höfðum æft atriðið vel , en ekki gert ráð fyrir að það myndi lengjast þegar hláturinn kom .
Svo vorum við reknar út af áður en við náðum að klára og við tókum það eitthvað ótrúlega nærri okkur .
Alexía var í gervi hins hrjúfa Nonna Bö , labbaði út af sviðinu með tárin í augunum og sagði : Þetta er bara móðgun við okkur sem listamenn ! Hún strunsaði með hökutoppinn inn í herbergi og ég var líka alveg ótrúlega leið yfir þessu .
Svo bara allt í einu dóum við úr úr hlátri .
Það er svo stutt í konuna í okkur og glæsilega konan hún Alexía braust þarna út úr töffaranum Nonna Bö .
Strákar komast í sjónvarpið Hefur eitthvað vandræðalegt komið upp á þegar þið eruð í karakter ? Alexía : Já , það er ekkert langt síðan ég var að undirbúa mig fyrir sýninguna þegar ég stóð við eldhúsgluggann heima hjá mér og var að vaska upp .
Ég rak reglulega út úr mér tunguna eins og spólgraður leðurjakkatöffari og áttaði mig allt í einu á því að ég var þarna fyrir opnum tjöldum og ókunnugt fólk gekk fram hjá .
Sólveig ( hlær ) : Virðulega þingmannsfrúin í uppvaskinu .
María : Ég er aðallega að eiga við það að ég leik sko Sjimma Sjæn í Fíusól og hann er með alveg rosalega klemmda rödd .
Nú er ég með nýjan karakter , hann Hemma Gunn , og er einhvern veginn enn að finna röddina hans og ég á það svolítið til að missa hann í rödd Sjimma Sjæn þó að það sé allt að lagast núna .
Hemmi Gunn ætlar að enda smáklemmdur og norðlenskur .
Alexía : Það hefur líka nokkuð oft komið fyrir að Dóra Maack , sem Sólveig leikur , finnst hann sjálfur svo fyndinn að hann springur úr hlátri uppi á sviði .
Sólveig : Já , mér finnst Dóri stundum svo fyndinn .
Svo var reyndar einu sinni sem við Alexía tókum þátt í leikriti sem sýnt var í Sundhöllinni á Menn-ingarnótt að ég hugsaði : Æi Sólveig , þú ert nú alveg vel af guði gerð og hefðir alveg orðið fínn lögfræðingur í stað þess að leika karlmann hér ofan í sundlaug .
En þá var ég í sundbol innan undir búningnum mínum með typpi og skegg og ofan í lauginni .
Svo var karakterinn hennar Alexíu með einræðu og hún var ótrúlega reið og í leðurjakka og stóð upp í vatninu og þá datt hökutoppurinn af henni og byrjaði að sigla í burtu .
Ég horfði bara á hana og hugsaði : Hvað er maður að pæla að standa í þessu leiklistarströgli ? Hvað er ég að gera við líf mitt ? Þá skráði ég mig í framhaldsnám í alþjóðasamskiptum .
( Mikið hlegið við borðið .
) Hvað tekur svo við hjá Pörupiltum ? Alexía : Við höldum áfram að skemmta í Þjóðleikhúskjallaranum ásamt Viggó og Víólettu .
Svo erum við að undirbúa Beðið eftir Godot sem verður í Borgarleikhúsinu eftir áramót .
María : Já , og næst er það sjónvarpið , er það ekki stelpur ? Sólveig : Jú , ég held það bara .
Það eru náttúrlega svo margir strákar í uppistandi og gríni , en það væri gaman að skrifa sjónvarpsþætti í kringum þessa karaktera .
Ég hugsaði einmitt þegar ég var að keyra og sá svona stóra auglýsingu með sjónvarpsþáttum Gillz og Steinda JR , já það vantar fleiri stelpuraddir í sjónvarpið .
En þá er svolítið fyndið að hugsa út í það að við erum hérna að láta okkar raddir heyrast í gegnum karlagervin .
