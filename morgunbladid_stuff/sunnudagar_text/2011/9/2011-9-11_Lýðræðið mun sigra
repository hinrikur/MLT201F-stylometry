Guð minn góður ! Þetta er hryðjuverkaárás ! " Ég var að heyra að önnur flugvél hefði stungið sér inn í World Trade Center í New York .
Hálftíma síðar átti ég eftir að komast að því að enn ein vélin hefði rekist á Pentagon .
" Þú þarft að fara í byrgið núna ! " æpti leyniþjónustumaðurinn á mig .
" Það eru vélar að fljúga á byggingar út um alla Washington-borg .
Hvíta húsið hlýtur að vera næst .
" Ég var hér um bil hrifin á loft og ýtt í átt að neyðarmiðstöð forsetaembættisins , ég nam staðar til að hringja í Bush forseta .
" Þú getur ekki komið aftur hingað , " sagði ég .
" Ég er að koma , " svaraði hann .
" Vertu kyrr þar sem þú ert , " sagði ég og hækkaði röddina með þeim hætti sem ég hafði aldrei áður gert við forseta Bandaríkjanna og myndi aldrei gera aftur .
" Ráðist hefur verið á okkur , ég meina Bandaríkin .
" Fyrir okkur embættismennina var eins og tíminn hefði stöðvast þennan dag .
Fyrir okkur og fjölskyldur fórnarlambanna hafa allir dagar síðan verið 12. september .
Hugmyndir okkar um öryggi og hvað þarf til að verja landið hafði breyst fyrir lífstíð .
Bandaríkin , mesta her- og efnahagsveldi í heimi , hafði orðið fyrir voðalegri árás .
Og hún hafði verið framkvæmd af landlausum hópi öfgamanna sem gerði út frá svæði sem var á þeim tíma brostið ríki , Afganistan .
Mánuðina eftir árásina veltum við dýpstu rót orsakanna aftur og aftur fyrir okkur .
Hverjir gátu verið haldnir svo djúpstæðu hatri að þeir fengust til að fljúga flugvél inn í byggingar á þessum bjarta septemberdegi ? Tíu árum síðar liggur fyrir að 11. september gerði það að verkum að nauðsynlegt er að efla lýðræðið á heimsvísu og styðja dyggilega við bakið á pólitískum stofnunum .
Árið 2002 kom hópur arabískra fræðimanna saman á vettvangi Sameinuðu þjóðanna og sendi frá sér þróunarskýrslu , þar sem bent var á þrjú atriði – virðingu fyrir frelsi mannsins , valdleysi kvenna og aðgang að þekkingu – sem standa framförum milljóna manna fyrir þrifum .
Þessi atriði gera meiri miska : Þau valda vonleysinu sem aftur skapar tómarúmið sem öfgar og hatur streyma inn í .
Þetta er tengingin milli þess sem átti sér stað 11. september og þarfarinnar fyrir lýðræðislegar umbætur í Mið-Austurlöndum .
Í sextíu ár sóttust Bandaríkin eftir stöðugleika á kostnað lýðræðis með því að styðja ógnarstjórnir .
Við hefðum átt að vita betur .
Hafi fólk engar leiðir til að láta stjórnvöld sæta ábyrgð með friðsamlegum breytingum mun það grípa til ofbeldis .
Það er engin tilviljun að best skipulögðu pólitísku öflin í Mið-Austurlöndum í dag eru öfgahópar .
Einræðisherrarnir bönnuðu stjórnmál á almenningstorgum og fyrir vikið hörfuðu " stjórnmálin " inn í róttækar moskur og madrössur .
Nú þurfa sönn pólitísk öfl – sem munu verja kvenréttindi og hafa umburðarlyndi gagnvart trú og þjóðerni – tíma til að skipuleggja sig og fylla í tómið .
Einræði verður einfaldlega ekki liðið .
Eins erfitt og ferðalagið í átt að lýðræði gæti orðið er það eina leiðin sem færir okkur raunverulegan stöðugleika .
Víg Osamas bin Ladens einungis fáeinum mánuðum áður en áratugur er liðinn frá árásunum 11. september og sprengingin sem arabíska vorið hefur haft í för með sér á umliðnum mánuðum draga saman lærdóminn af þessum hörmulega degi .
Ofstæki mun láta undan um leið og almenningur finnur lögmætar leiðir til að hafa áhrif á sína eigin framtíð .
Ég hef enga trú á því að ofstækið verði ofan á þegar opnar rökræður verða leyfðar á torgum .
Pólitískar stofnanir munu líta dagsins ljós – veikburða í fyrstu en á endanum verða þær nauðsynlegar til að skilgreina sambandið milli ríkisvaldsins og réttinda einstaklingsins .
Í Bagdad og Kabúl er almenningur að reyna að nota hinar nýju lýðræðislegu stofnanir til að tryggja frjálsum konum og körlum betra líf .
Leiðin er löng en menn eru í það minnsta á réttri braut með stjórnarskrám sem skilgreina sambandið milli þeirra sem stjórna og þeirra sem fallast á að vera stjórnað .
Fólkið sem upplifir nú leiftur af frelsi í Egyptalandi , Líbíu , Sýrlandi , Túnis og þvert yfir Mið-Austurlönd er rétt að byrja að byggja upp stofnanir sem munu tryggja því frelsi .
Sumstaðar eru einræðisherrar að reyna að fresta falli sínu .
Hægt er að tefja frelsið en ekki hafna því .
Eftir 11. september höfum við gert okkur grein fyrir því að ekkert ríki getur verið öruggt í einangrun og að hjálpa brostnum ríkjum að gróa sára sinna er ekki lengur bara spurning um örlæti – nú er það nauðsyn .
Fyrir vikið hafa Bandaríkin fylgt utanríkisstefnu sem er jafn praktísk og hún er samúðarfull og ummyndandi : Við hvetjum til efnahagslegrar og félagslegrar þróunar , við beitum okkur fyrir því að hinum auðsærðu verði færð aukin völd og veitum þeim skjól og berjumst fyrir siðmenntuðum og á endanum friðsamlegri heimi .
Þessi hugsjón gengur þvert á stjórnmálaflokka og er í raun hornsteinn bandarísks samfélags og þeirra , sem við Bandaríkjamenn erum fulltrúar fyrir .
Á næstu dögum verður fólks sem týndi lífi 11. september minnst af fjölskyldum , vinum , samborgurum og samúðarfullu fólki um heim allan .
Enginn verður vakinn aftur til lífsins – eftir standa syrgjandi foreldrar og börn , eiginmenn og -konur , bræður og systur , sem verða aldrei að fullu heil á ný .
En mögulega er einhver huggun í því fólgin fyrir þetta fólk – okkur öll – að hörmungarnar sem dundu yfir þennan dag höfðu djúpstæða merkingu .
Vegna þolgæða Bandaríkjanna er 11. september hvorki dagsetning sem minnir okkur á ósigur eða vanmátt né meinta hnignun stórveldis .
Það er dagsetning sem hvetur okkur , í sorg og sigri , til að lýsa því yfir að frelsið muni verða ofan á .
Mörg okkar njóta þeirrar guðsblessunar að vera frjáls .
Það er hlutverk okkar og skylda að unna okkur ekki hvíldar fyrr en það á við um heim allan .
Condoleezza Rice var utanríkisráðherra Bandaríkjanna frá 2005 til 2008 .
Hún var öryggisráðgjafi forsetans frá 2001 til 2005 .
Hún er prófessor í stjórnmálahagfræði við Stanford-háskóla í Kaliforníu ; yfirmaður á sviði stefnumótunar við Hoover-stofnunina þar ; og prófessor í stjórnmálafræði við háskólann .
Ný bók hennar , No Higher Honor , kemur út 1. nóvember næstkomandi .
11. september 2001 var Rice á skrifstofu sinni í vesturhluta Hvíta hússins þegar aðstoðarmaður hennar upplýsti hana um árásirnar á World Trade Center .
© The New York Times 2011 .
