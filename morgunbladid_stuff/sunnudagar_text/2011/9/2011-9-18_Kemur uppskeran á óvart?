Formerkin hafa breytt um merkingu og upp snýr niður og út suður .
Á þingfundi er þingmaður átalinn af þingforseta fyrir að hafa orð á því að menntamálaráðherrann hafi " slátrað " skóla einum sem verið hefur í umræðunni .
Það orð er þó löngu venjuhelgað í þingumræðu enda hefur mörgu verið " slátrað " í þingsal eða í fjárlagatillögum um dagana .
Fáum dögum eftir sláturumræðuna kallar þingmaður úr sama flokki forseta Íslands " ræfil " úr ræðustól , og hvorki þingforseta né þingmönnum brá við og engar athugasemdir voru gerðar .
Það hefði einhvern tímann þótt efni í langar umræður .
Ef þig ber af leið : Náðu áttum En það eru ekki einvörðungu slík smáræði sem vita öfug við núna .
Fólkið horfir í forundran á ríkisstjórn landsins róa án afláts á móti bæði vindi og straumi .
Stundum þykir slíkt vissulega merki um þrautseigju og móð og jafnvel vera hetjudáð , þegar svo ber undir .
Frægt ljóð skorar á lesanda sinn að lasta ekki laxinn , sem leitar á móti straumi .
En laxinum er ekki sjálfrátt .
Hann á ekki annan kost .
Það er mikið í húfi fyrir hann .
Sjálft viðhald lífsins eins og hann þekkir það .
Svo sannarlega er nauðsynlegra nú en oft áður að rösklega sé róið , ræðararnir séu samtaka og láti ekki sitt eftir liggja .
Og því fastara sé tekið á ef blæs á móti og ef straumurinn er þungur sem yfirvinna þarf .
En það á ekki við um þá úr ríkisstjórninni sem róa á móti straumnum þessi misserin .
Í fyrsta lagi dugar enginn róður ef illa er stýrt .
Og það er ekki þakkarefni þótt fast sé róið á móti straumnum ef straumurinn er þjóðarviljinn , vonir hennar og markmið .
Það má vel vera að ríkisstjórninni sé ekki sjálfrátt fremur en laxinum en munurinn er sá að hann veit hvert hann er að fara og hann verður að halda sínu striki gegn straumi , upp fossa og flúðir .
Dyntir og meinlokur eru ekki í genunum .
Ríkisstjórnin er á leið sem enginn fær skilið .
Þjóðin veit ekki hvert ferðinni er heitið en hún veit með vissu að þangað á hún ekkert erindi .
Vitlaus verkefni : Sóun á tíma og fé Stærsti hluti orku hins smáa íslenska stjórnkerfis fer nú í að sinna aðlögunarkröfum skriffinna frá Brussel .
Í nafni íslensku þjóðarinnar hefur verið bankað þar og beðið um inngöngu í brennandi hús .
Og þeir sem ekki eru í þeim verkefnum fengu önnur .
Því það fundu einhverjir það út " eftir hrun " án þess að færa fyrir því nokkur bitastæð rök að íslenskir bankar hefðu farið yfirum vegna þess að íslenska stjórnarskráin væri ekki nægilega full af froðu .
Óheyrilegum fjármunum var fleygt til að koma á allsherjarkosningu um hóp sem hefði verið áberandi í fjölmiðlum síðustu misserin og væru því upplagðastir allra til að semja nýja stjórnarskrá fyrir þjóðina , svo ekki yrði nýtt bankahrun ! Þjóðin hreifst ekki með .
Þótt hún væri illa upplögð eftir áföll og látið teyma yfir sig óhæfustu ríkisstjórn sem völ var á , þá lét hún ekki hafa sig með í þessa endaleysu .
Þátttaka í þjóðarkosningunni varð slæleg og raunar miklu minni en í þjóðaratkvæðagreiðslum sem forsetinn stofnaði til að kröfu almennings og ríkisstjórnin og Ríkisútvarpið gerðu allt til að fæla fólk frá þátttöku í .
Ekki batnaði það þegar á daginn kom að framkvæmdin á kosningum til stjórnlagaþings var í skötulíki svo Hæstiréttur , sem er seinþreyttur til vandræða , komst ekki hjá því að ógilda kosninguna .
Hinir miklu leiðtogar þjóðarinnar töldu að einmitt þá væri rétti tíminn til að gefa Hæstarétti landsins langt nef .
Því var svokallað stjórnlagaráð sett saman af minnihluta Alþingis og samanstóð af því fólki sem hafði það umfram aðra Íslendinga að vera nafngreint sem fólk sem ekki hefði fengið kjör til slíks verkefnis .
Það fólk sendi svo frá sér nýja stjórnarskrá nokkrum vikum síðar .
Bréfritari er í hópi þeirra 98% Íslendinga sem ekki hafa talið ástæðu til að kynna sér afrakstur hins umboðslausa ráðs að gagni , hvað þá út í hörgul , ef marka má kannanir .
Fundu nýjan pytt : Duttu Og það er eins og þessi tvö stóru dæmi mættu ekki duga til sem vitnisburður um hvernig þeir sem síst skyldu eyða þessa dagana tíma og fjármunum þjóðarinnar .
Eins og hún þarf þó á þessu tvennu að halda um þessar mundir .
Nú síðustu vikurnar er þjóðinni haldið upp á snakki um lagaforskrift skipulags Stjórnarráðsins .
Jóhanna Sigurðardóttir hefur hvað eftir annað haldið því fram að framlagðar breytingar á slíkum reglum verði að fást í gegn , því rannsóknarnefnd Alþingis um Rannsóknarnefnd Alþingis hafi krafist þess að slíkt yrði gert .
En nú hefur Atli Gíslason formaður fyrrtöldu nefndarinnar bent á að engin slík krafa hafi verið gerð af sinni nefnd .
En það sem Atli Gíslason hefur ekki áttað sig á til fulls er að Jóhanna Sigurðardóttir tekur mest mark á þeim ályktunum sem Alþingi hefur EKKI gert og krefst þess að slíkum ályktunum sé fylgt eftir út í æsar .
Nú er svo komið að einungis fjórðungur þjóðarinnar treystir núverandi ríkisstjórn .
Fyrr eða síðar mun hún verða að lúta þeirri niðurstöðu .
" Af ávöxtunum skuluð þér þekkja þá .
" Þau einkunnarorð frægra kaupahéðna á liðinni öld eiga sér dýpri rót en þá .
Fyrirheitin , loforð og skrum eru ekki mælivarðinn .
Núverandi ríkisstjórn hafði þá meginskyldu að þjappa þjóðinni saman til verka eftir mikið áfall .
Hún brást því verkefni sínu frá fyrsta degi .
Hún ól á hatri .
Blés í glæður elds ásakana og heiftar og valdi að setja þau mál á dagskrá sem hún vissi að mundu sundra þjóðinni mest .
Hennar tré báru því ekki aðra ávexti en þrætueplin .
Ríkisstjórnin fékk göfugt verkefni og gullið tækifæri .
Hún gat sett þjóðinni háleit markmið og þjappað henni á bak við þau .
Hún gat treyst þann grunn sem hafði skekkst .
Hún gat stefnt ótrauð gegn stöðnun og metnaðarleysi og ýtt undir framfarir og árangur á öllum sviðum .
Í þá átt stóð straumurinn sem frá þjóðinni stafaði .
En ríkisstjórnin ákvað að róa af öllu afli gegn honum .
Hún hóf dægurþrasið í öndvegi .
Það nærist illa á staðreyndum en sogar í sig illa grundaðar neikvæðar úrtölur .
Hún ýtti undir kyrrstöðu og stöðnun , dró úr mönnum kjark til dáða og vilja til verka .
Hún hafnaði því að frumkvæði og framtakssemi væri vegurinn til velsældar .
Þannig var jarðvegurinn plægður .
Í hann var sáð .
Því átti ekki að þurfa að koma neinum á óvart að þrætueplin ein náðu einhverjum þroska .
Af ávöxtunum skuluð þér þekkja þá .
