Hrun fjármálakerfisins markaði ákveðin tímamót í íslenskri sögu .
Fyrirtæki sem áður var talið að stæðu styrkum fótum reyndust vera á brauðfótum og afleiðingarnar voru skelfilegar .
Eignarhaldið á fjölmiðlum var nátengt bönkunum og þegar þeir fóru í þrot stóðu fjölmiðlarnir frammi fyrir því að rekstri þeirra var hætta búin .
Gripið var til niðurskurðar og misstu fjölmargir fjölmiðlamenn vinnuna .
Álagið jókst á þá sem eftir urðu og sér ekki enn fyrir endann á því hvenær eða hvort það breytist aftur .
Guðrún Hálfdánardóttir guna@mbl.is Í slenskir fjölmiðlar hafa , líkt og fjölmiðlar annars staðar í heiminum , fundið áþreifanlega fyrir samdrættinum í efnahagslífinu undanfarin ár .
Fjöldi blaðamanna hefur misst vinnuna og vinnuálag aukist á þá sem eftir urðu .
Fjölmiðar voru harkalega gagnrýndir fyrir að hafa spilað með fjármálafyrirtækjunum árin fyrir hrun en afar náin eignatengsl voru með fjölmiðlunum og fjármálafyrirtækjunum .
Traustið til fjölmiðla minnkaði samkvæmt fjölmiðlarannsóknum og í alþjóðlegri rannsókn sem birt var árið 2009 kom fram að fólk taldi að fjölmiðlar hefðu brugðist eftirlitshlutverki sínu í undanfara efnahagskreppunnar .
En hver er staðan í dag ? Hefur traust almennings til fjölmiðla aukist á ný og hafa blaðamenn brugðist við þeirri gagnrýni sem að þeim beindist ? Í könnun sem Capacent vann fyrir Creditinfo fyrir rúmu ári kemur fram aðeins 18,6% aðspurðra segjast treysta vel umfjöllun fjölmiðla um orsakir efnahagshrunsins á Íslandi .
Um 40% segist treysta illa umfjöllun fjölmiðla um orsakir efnahagshrunsins og jafnstór hópur tekur ekki afstöðu til spurningarinnar heldur svarar hvorki / né .
Flestir þeirra sem segjast treysta illa umfjöllun fjölmiðla um orsakir efnahagshrunsins segja skýringuna vera þá að fjölmiðlarnir séu hlutdrægir , eða 53,6% .
Ríflega 20% segjast treysta þessari umfjöllun illa sökum eignarhalds á fjölmiðlum .
Tvær kannanir MMR frá því miðju hruninu eða í desember 2008 og í apríl 2011 sýna svart á hvítu að traustið til fjölmiðlanna hér á landi hefur minnkað .
Allir fjölmiðlar njóta minna trausts nú en þeir gerðu í könnun MMR í desember 2008 , einungis nokkrum mánuðum eftir hrun , fyrir utan Vísi og DV .
Vilja sjálfstæði Í skýrslu rannsóknarnefndar Alþingis , sem kom út í apríl 2010 , kemur fram að það sé umhugsunarverð staða fyrir íslenska fjölmiðlun að langflestir fjölmiðlar landsins hafi verið í eigu helstu eigenda fjármálafyrirtækjanna í byrjun árs 2008 .
Þáttur fjölmiðla var meðal þess sem rannsakað var í aðdraganda hrunsins og rætt við fjöldann allan af blaða- og fréttamönnum auk stjórnenda á fjölmiðlum .
Í skýrslunni kemur meðal annars fram að blaðamenn telji að setja þurfi reglur um sjálfstæði ritstjórna og gagnsætt eignarhald .
Þessi ósk blaðamannanna náði fram að ganga í fjölmiðlalögunum sem sett voru á Alþingi í vor en í þeim er kveðið á um bæði sjálfstæði ritstjórna og gagnsætt eignarhald .
Jafnframt er þar kveðið á um vernd heimildamanna sem hefur verið eitt af baráttumálum blaðamanna um langt skeið .
Varð blaðamönnum , sem skýrsluhöfundar ræddu við , tíðrætt um hvernig mætti efla fagmennsku og sjálfstæði blaðamanna með sterka meðvitund fyrir faginu og meginreglum þess ; að frumskylda blaðamanns sé að hafa það að leiðarljósi að hann sé að skrifa fyrir almenning í landinu .
Miðað við niðurstöðu könnunar Capacent sem vísað er hér til að framan virðist sem almenningur hafi hins vegar ekki trú á því að blaðamenn á íslenskum fjölmiðlum sinni meginreglu starfsins ; að hafa hagsmuni almennings að leiðarljósi , ekki eigenda eða annarra .
Sænski fræðimaðurinn Gunnar Nygren segir að rannsóknir sem unnar hafi verið á síðustu 15 – 20 árum sýni að markaðshyggja skipi sífellt stærri sess í fjölmiðlum á kostnað hefðbundinnar blaðamennsku .
Svo nefnd samlegðaráhrif njóti sífellt meiri vinsælda og ritstjórnir eru fengnar til þess að skapa ný sóknartækifæri fyrir viðkomandi fjölmiðil með því að finna út hvað selji og hvert birtingarformið eigi að vera til þess að miðillinn seljist betur .
Þetta þýðir með öðrum orðum að formið tekur völdin á kostnað efnisins .
Þrátt fyrir alla ímyndaða og raunverulega Kínamúra á fjölmiðlum er raunin sú að á flestum fjölmiðlum er erfitt og í raun nánast ómögulegt að halda markaðsdeildum alfarið utan ritstjórna miðlanna .
Samkvæmt bandaríska fræðimanninum Louis A. Day , sem hefur sérhæft sig í fjölmiðlarétti , skýrist það að hluta af því að flestir yfirmenn ritstjórna , rúmlega 75% , telja að það skipti meira máli að skemmta lesendum og áhorfendum / hlustendum fremur en að fræða þá og upplýsa .
Óttast ýmsir að þetta þýði að gæðum frétta og fréttatengds efnis hraki og um leið minnki vægi " leiðinlegra " frétta , allt í þágu markaðarins og um leið fjármagnsins .
Á sama tíma sé reynt að selja fréttir , jafnvel í fleiri en einum miðli í eigu sömu fjölmiðlasamsteypu .
Aftur á móti sé hætta á að það geti komið niður á gæðunum , bakgrunnurinn ekki kannaður nægjanlega og þess ekki nægjanlega gætt að setja upplýsingar í rétt samhengi , oft með hörmulegum afleiðingum .
Meðal þeirra sem hafa rannsakað áhrif eigenda á fjölmiðla og sjálfstæði blaðamanna er bandaríski fræðimaðurinn Robert W. Chesney .
Hann segir að meðal þess sem valdi honum áhyggjum varðandi blaðamennsku í dag sé krafa eigenda um arð af fjárfestingunni .
Afleiðingarnar verði að margir blaðamenn velja að skrifa auðveldar fréttir sem líklegt sé að veki gleði í brjóstum hluthafa viðkomandi fjölmiðils .
Þörf á frekari rannsóknum Í skýrslu rannsóknarnefndarinnar segir um fjölmiðla að full ástæða sé til þess að frekari rannsóknir fari fram á starfs- og rekstrarumhverfi þeirra .
Styrmir Gunnarsson , fyrrverandi ritstjóri Morgunblaðsins , tekur undir þetta og að hans áliti á Alþingi að setja í gang rannsókn á fjölmiðlunum sjálfum í aðdraganda hrunsins .
Annar meginþáttur hennar á að vera að leiða fram fjármögnun fjölmiðlafyrirtækja , smárra og stórra , á 21. öldinni .
Jafnframt eigi að fara fram könnun á umfjöllun fjölmiðla um stöðu bankana og útrásarfyrirtækjanna síðustu árin fyrir hrun þannig að hvort tveggja liggi fyrir .
" Síðustu árin fyrir hrun stóð yfir pólitískur hernaður á Íslandi .
Fjölmiðlum var beitt í þeim hernaði .
Ákveðinn hópur blaðamanna tók beint þátt í honum á vegum þeirra , sem hann stunduðu .
Í grófum dráttum má segja að sá hópur blaðamanna hafi verið í svipaðri stöðu og þeir blaðamenn í Bretlandi , sem tóku beint þátt í að brjótast inn í farsíma fólks og / eða skrifa fréttir , sem byggðust á upplýsingum , sem þannig voru fengnar .
Telur Blaðamannafélag Íslands að það sé óþarfi að ræða þennan veruleika ? Geta blaðamenn gert kröfu til annarra um uppgjör eftir hrun án þess að gera sjálfir upp þátt einhverra úr eigin hópi í því sem leiddi til hrunsins ? Getur blaðamannastéttin litið á sjálfa sig sem einhverja fjórðu stoð án slíks uppgjörs ? " spyr Styrmir .
Ábyrgðin ekki hjá blaðamönnunum Hjálmar Jónsson , formaður Blaðamannafélags Íslands , segir það ekki rétt hjá Styrmi , að Blaðamannafélagið hafi setið hjá og ekki farið ofan í saumana á þætti fjölmiðla í hruninu .
Það hafi verið gert í skýrslu starfsnefndarinnar sem fjallað er um hér til hliðar .
Hann segist ekki geta tekið undir það að blaðamenn eigi að lýsa yfir ábyrgð á því hvernig fór .
Í fyrsta lagi megi velta því fyrir sér að fjölmiðlar og þeir sem þar starfa endurspegli þjóðfélagið .
Þeir hafi ekki vit fyrir þjóðfélaginu heldur séu þeir beinir þátttakendur í samfélaginu .
Í öðru lagi segist Hjálmar ekki skilja þá kröfu sem gerð er til blaðamanna um að þeir upplýsi um allt sem betur mætti fara .
Blaðamenn þurfi að ganga í öll mál og lítill möguleiki sé fyrir þá að sérhæfa sig í einstökum málaflokkum .
" Hvernig er hægt að gera þá kröfu til blaðamanna að þeir hafi átt að vita að hverju stefndi þegar háskólasamfélagið allt saman steinhélt kjafti ? Ef einhverjir hefðu átt að hafa vit á því sem fram fór voru það háskólamennirnir .
Ef eitthvað klikkaði í þessu samhengi þá er það háskólasamfélagið .
Ég er ekki sammála því að blaðamenn hafi staðið sig illa eða það hafi verið einhver kerfislæg villa innan fjölmiðlanna , til að mynda vegna eignatengsla , sem gerði það að verkum að þeir stóðu sig ekki í starfi , " segir Hjálmar .
Hann segist vita það af eigin störfum fyrir Morgunblaðið á sínum tíma að blaðamenn þar reyndu sem þeir gátu að kafa ofan í mál banka og annarra fjármálastofnana .
Hins vegar var hljómgrunnurinn enginn fyrir slíku í samfélaginu á árunum 2006 og 2007 .
" Svo þegar maður les rannsóknarskýrsluna eftir á og sér hlutina í samhengi þá blasir þetta við .
En á þessum tíma blasti þetta samhengi ekki við manni .
Síðan má ekki gleyma því hvað þetta var stutt tímabil , bankarnir voru einkavæddir árið 2003 og þeir hrundu 2008 .
Þetta voru fimm ár , sem er ótrúlega stuttur tími , " segir Hjálmar og bætir við að það sé alltaf sama sagan í jafnlitlu samfélagi og Ísland er , starfsskilyrði blaðamanna séu mjög erfið .
" Mér finnst að reynslan sem við eigum að draga af þessu sé að upplýsingastreymið sé alltaf látið njóta vafans .
Ekki á hinn veginn .
Það skiptir öllu máli fyrir allt samfélagið svo þjóðfélagið sé heilbrigt .
En því miður virðist enginn hafa áhuga á því á Íslandi að hér sé frjálst og mikið upplýsingastreymi .
Því miður .
Við sópum drullunni undir teppið og hún kemur engum utanaðkomandi við , " segir Hjálmar .
Eldveggir blekking Þóra Kristín Ásgeirsdóttir , ritstjóri Smugunnar , segir að á árunum fyrir hrun hafi eldveggir á milli ritstjórna og eigenda verið vinsælt umræðuefni og eflaust hafi einhverjir trúað því að slíkir eldveggir væru til staðar .
" En það máttu allir vita , einkum og sér í lagi fjölmiðlafólk sem á að beita gagnrýninni hugsun , að þetta væri blekking því eigendur fjölmiðla ráða stjórnendur fjölmiðla sem síðan velja sína starfsmenn .
Það eru þeir sem ráða framgangi í starfi inni á fjölmiðlunum og ef þú fetar ekki þá slóð sem þér er ætluð ertu óvelkominn í hópinn .
Það verður að vera hægt að treysta því að starfsmenn fjölmiðla séu trúir undirstöðuatriði blaðamennskunnar , að trúnaðurinn sé við almenning – ekki eigendurna , " segir Þóra Kristín .
Hún telur nauðsynlegt að gagnsæi ríki um fjölmiðla og fyrir hvað þeir standa .
" Ef við tökum Smuguna sem dæmi þá er hún umræðu- og fréttavettvangur fólks á vinstri væng stjórnmálanna og það fer ekki leynt .
En ég myndi setja stórkostlegt spurningarmerki við Smuguna ef hún kæmi fram og þættist vera frjáls og óháður fjölmiðill í eigu Steingríms J. Sigfússonar .
Ég lít hins vegar á að trúnaður minn sé við lesendur , ekki eigendur , en eignarhaldið þarf að vera öllum ljóst .
Ef við lítum hins vegar á stóru fjölmiðlana á Íslandi þá eru þeir undir stjórn sjálfstæðismanna .
Það eru þeir sem stjórna umræðunni og upplýsingum sem við fáum og hverjir fá framgang inni á fjölmiðlunum .
Það er því nauðsynlegt að vera með vettvang fyrir aðra í þjóðfélaginu og það er ástæðan fyrir tilveru Smugunnar .
" Sigurður G. Guðjónsson , lögmaður og fyrrverandi forstjóri fjölmiðlasamsteypunnar Norðurljósa ( sem er undanfari 365 miðla ) , segir að frá árinu 2004 og allt þar til í október 2008 hafi völdin í íslensku samfélagi færst frá stjórnmálunum yfir á fjóra hópa sem stýrðu öllu athafnalífi í landinu .
" Þessir sömu aðilar kepptust um að komast yfir sem flesta fjölmiðla og hefur hugmynd þeirra væntanlega verið sú að fá meiri völd og að stýra umræðu miðla í sína þágu , " segir Sigurður .
Hann segir að stórir aðilar í viðskiptalífinu hafi alltaf notað auglýsingar sem hótun á fjölmiðla .
" Til að mynda hótaði Jón Ásgeir því að draga auglýsingar Baugsfyrirtækja út af Stöð 2 vegna viðtals í morgunsjónvarpinu sem hann var ekki sáttur við .
Flugfélög , olíufélög og fleiri fyrirtæki hafa í gegnum tíðina notað þetta .
Ef þú stýrir mörgum stórfyrirtækjum og átt fjölmiðla þá auglýsir þú í þínum fjölmiðlum og dælir þannig fé inn í rekstur fjölmiðilsins , " segir Sigurður .
Svipað var upp á teningnum þegar Morgunblaðið fór að birta fréttir af erlendri gagnrýni á hendur íslensku fjármálafyrirtækjunum .
Íslandsbanki dró mjög úr auglýsingum í Morgunblaðinu á þessu tímabili og bankastjóri Landsbankans sagði við ritstjórnarfulltrúa á Morgunblaðinu að blaðinu bæri skylda til að hjálpa bönkunum , samkvæmt því sem fram kemur í skýrslu rannsóknarnefndar Alþingis .
Á þessum tíma var aðaleigandi Landsbankans , Björgólfur Guðmundsson , aðaleigandi útgáfufélags Morgunblaðsins , Árvakurs .
Samþjöppun veldur áhyggjum Innan Evrópusambandsins er rík áhersla lögð á að vernda fjölbreytni fjölmiðla , sem jafnan er talin eitt af frumskilyrðum þess að réttur til upplýsinga og tjáningarfrelsis sé tryggður með fullnægjandi hætti .
Aukin samþjöppun á fjölmiðlamarkaði og áhrif hennar á fjölbreytni fjölmiðla og tjáningarfrelsi hefur valdið framkvæmdastjórn sambandsins áhyggjum og hefur hún hrundið af stað áætlun til að efla umræðuna um fjölbreytni fjölmiðla innan Evrópusambandsins .
Áætlunin byggist á því að innan hugtaksins fjölbreytni fjölmiðla rúmist ekki einungis dreift eignarhald á fjölmiðlum heldur einnig að borgararnir hafi aðgang að margvíslegum upplýsingum svo að þeir geti myndað sér skoðun án þess að verða fyrir óhóflegum áhrifum frá einum ráðandi fjölmiðli .
Þá þurfi borgararnir einnig gagnsætt kerfi sem tryggi að tiltrú þeirra á raunverulegt sjálfstæði fjölmiðla sé til staðar .
Íslenskir blaðamenn eru ekki ólíkir starfssystkinum sínum í nágrannalöndunum þegar kemur að því sem þeir telja eitt meginhlutverk sitt , að skrifa fyrir almenning í landinu og þá um leið að sinna aðhaldshlutverki því sem felst í því að vera fjórða valdið í þjóðfélaginu .
Gunnar Nygren segir að slíkt sé ofarlega í huga sænskra blaðamanna , líkt og rannsóknir þar í landi bendi til .
Hlutverk varðhundsins gagnvart ráðandi öflum skipti þá mestu í starfinu sem og að koma flóknum hlutum í orð á einfaldan hátt fyrir lesendur sína .
En blaðamenn telja að starf sitt hafi tekið miklum breytingum á undanförnum árum , meðal annars með tilkomu netsins og frétta á netinu .
Í fyrsta lagi sé netið orðin helsta uppspretta frétta og þeir yfirgefi því æ sjaldnar skrifborð sitt .
Tíminn skipti öllu máli , að vera fyrstir með fréttirnar .
Þess vegna verði fréttir sem eru " auðveldar í vinnslu " oft fyrir valinu , svo sem fréttir af slysum , íþróttum og glæpum sem og viðskiptafréttum sem hægt er að taka upp af vefjum kauphalla .
Helstu heimildir í slíkri fréttavinnslu eru upplýsingafulltrúar og lögregla .
Heimildir sem auðvelt er að nálgast og vinna úr með hraði .
Þrátt fyrir að rýmið sé nægt á netinu þá er mun algengara en hitt að fréttirnar séu stuttar og afar sjaldgæft er að djúpar fréttaskýringar séu unnar einvörðungu fyrir netið .
Þetta rímar vel við orð Þóru Kristínar sem segir að hjá íslenskum fjölmiðlum vanti blaðamenn með sérþekkingu og síðast en ekki síst vanti tíma , því aldrei gefist tími til að skoða hlutina ofan í kjölinn .
" Það er alltof mikið af upplýsingum sem streyma inn í fréttirnar , upplýsingar sem koma frá markaðsfólki eða beint frá stjórnvöldum og eru birtar athugasemdalaust .
" Nygren segir að svipað sé uppi á teningnum hjá sænskum miðlum og þar verði sífellt algengara að sömu fréttir séu birtar í fleiri en einum miðli .
Hann segir að þessar breyttu áherslur í blaðamennsku kalli á aukið eftirlit með fjölmiðlum og um leið að krafan verði háværari um aukna fagmennsku í starfi .
Slík fagmennska náist meðal annars með betri menntun blaðamanna og aukinni stéttarvitund þeirra .
Nygren vísar í orð félagsfræðingsins Eliot Freidson um að það sem skipti mestu varðandi fagmennsku í starfi blaðamanns sé að hann láti hagsmuni almennings ganga fyrir hagsmunum hins opinbera og hluthafa viðkomandi fjölmiðils .
Blaðamenn séu varðhundar samfélagsins sem sjái um að safna upplýsingum og velja hvaða upplýsingar eigi að birta á hlutlausan hátt .
Aðhaldshlutverkið er enn mikilvægt í huga blaðamanna á Íslandi .
Til þess að svo verði áfram verða þeir að búa við þannig starfsumhverfi að það skipti eigendur miðlanna máli að vera varðhundar samfélagsins , að þeir láti ekki hagnaðarvon eða þörf fyrir að koma eigin skoðunum á framfæri hafa yfirhöndina .
Rit eftir Louis A. Day , Gunnar Nygren og Robert W. McChesney Innbyggt kjarkleysi Blaðamannafélagið setti fljótlega eftir útkomu skýrslu rannsóknarnefndar Alþingis á fót starfsnefnd til að fara yfir fjölmiðlahluta skýrslunnar um bankahrunið .
Nefndin skilaði af sér á vordögum 2010 og þar kemur meðal annars fram að rannsaka þurfi hvernig þöggun , og þar með innbyggt kjarkleysi , náði tökum á íslensku blaðamannastéttinni .
" Íslensk blaðamannastétt er um margt enn samofin gamla pólitíska kerfinu og sýnir gamaldags hollustu við gildi þess valdamynsturs sem nú hefur verið afhjúpað sem einn helsti orsakavaldur eina kerfishruns fjármálastofnana heillar þjóðar í lánsfjárkreppunni sem reið yfir heiminn árið 2008 .
Augljóslega þarf að rannsaka hvernig þöggun og þar með innbyggt kjarkleysi náði tökum á lítilli blaðamannastétt á 320 þúsund manna málsvæði .
" Telja nefndarmenn að ef blaða- og fréttamenn eigi að geta sinnt aðhaldshlutverki sínu og upplýsingaskyldu þurfi að verja þá gegn hvers konar þrýstingi , hvort sem hann kemur að utan eða innan .
Þess vegna sé fyrst og fremst brýnt að efla til muna starfsöryggi stéttarinnar .
Lagaákvæði um sjálfstæði ritstjórna , þar sem meðal annars væri kveðið á um skilyrði áminningar og brottvikningar , væri skref í þá átt og hvatti nefndin til þess að slíkar reglur yrðu samþykktar .
Þrýstingur á fjölmiðlamenn þarf þó ekki aðeins að koma að utan heldur einnig að innan og þarf því að búa þeim umhverfi sem dregur úr líkunum á sjálfsritskoðun , segir ennfremur í áliti nefndar Blaðamannafélagsins .
Hverjir eiga fjölmiðlana Náin eignatengsl voru milli helstu fjölmiðlanna á Íslandi og viðskiptabankanna þriggja í upphafi árs 2008 .
Við hrunið hrikti í stoðum fjölmiðlanna og einhverjir fóru í þrot líkt og bankarnir .
Hér verður rakið hvernig eignarhaldið hefur breyst á síðustu þremur árum .
Nýir eigendur komu að Árvakri í byrjun árs 2009 eftir að Samkeppniseftirlitið hafnaði sameiningu Árvakurs , Fréttablaðsins og Pósthússins .
Í dag eru það tvö hlutafélög sem eiga allt hlutaféð í Árvakri , Þórsmörk sem er í eigu Óskars Magnússonar , útgefanda , Guðbjargar Matthíasdóttur , Gunnars Dungal , Péturs H. Pálssonar , Þorsteins Más Baldvinssonar og Bolla Kristinssonar .
Eins er félagið Áramót hluthafi í Árvakri en það félag er í eigu Óskars Magnússonar .
Félög í eigu Guðbjargar eiga 27% hlut í Árvakri , félög í eigu Óskars 20% og félög í eigu Þorsteins Más eiga 20% hlut .
Aðrir eiga undir 10% hlut hver .
Samtals eiga þrír stærstu eigendur Árvakurs því 67% hlut í útgáfufélaginu .
Nýlega var greint frá því að framlegð ( EBITDA ) af rekstri Árvakurs á árinu 2010 var neikvæð um 97 milljónir en árið 2009 var hún neikvæð um 486 milljónir .
Það er , rekstrartapið hefur minnkað úr 486 milljónum króna í 97 milljónir króna .
Á þessu ári hafa orðið jákvæð umskipti og framlegð á fyrri hluta ársins er jákvæð um 30 milljónir , sem þýðir að rekstrarhagnaður , það er hagnaður fyrir skatta og fjármagnsliði , nam 30 milljónum króna .
Í lok árs 2006 störfuðu um 270 hjá Árvakri en í apríl 2011 störfuðu 194 hjá félaginu .
Í dag á Ingibjörg Pálmadóttir , eiginkona Jóns Ásgeirs Jóhannessonar , um 90% af hlutafé 365 miðla .
Ari Edwald á 6% og 365 miðlar og 15 aðrir hluthafar fara með 4% hlutafjár .
Aðaleigandi Birtíngs , sem er helsti útgefandi tímarita á Íslandi , er Hjálmur , sem á 64% hlut í félaginu .
Austursel , félag Hreins Loftssonar , á 53% hlut í Hjálmi og 365 miðlar eiga 47% hlut í Hjálmi .
Afgangurinn af hlutafé í Birtíngi er í eigu Austursels og Birtíngs sjálfs .
Ari segir 365 ekki með nein tengsl við Birtíng önnur en fjárhagsleg .
" Það stóð til að selja Birtíng í fyrra og þá var skuld félagsins við 365 breytt í hlutafé .
" Var það gert þar sem við töldum að við fengjum meira út úr því þar sem verðmæti hlutafjárins virtist ætla að verða meira en nafnvirði kröfunnar miðað við það mögulega söluverð sem nefnt var .
Síðan varð ekkert af sölunni en við eigum þennan hlut áfram án nokkurra afskipta .
" Hagnaður 365 miðla árið 2010 var 360 milljónir króna eftir skatta og var EBITDA-hagnaður 1.004 milljónir króna á síðasta ári .
Er það um 25 prósentum meiri hagnaður en árið 2009 .
Þá nam EBITDA-hagnaðurinn 808 milljónum króna og tapið eftir skatta var 344 milljónir .
Ari segir að afkoma 365 sé viðunandi í dag þótt langtímaviðmið séu að hún þyrfti að vera ívið betri .
Markmiðið sé að framlegð af rekstri ( EBITDA ) nemi um 15% en í fyrra hafi hún verið 13% .
Þetta hafi hins vegar tekið á og ýmislegt gert til þess að draga úr kostnaði .
Til að mynda hafi tekist að lækka innkaupsverð á efni og stöðugildum hafi fækkað úr 460 í ársbyrjun 2006 er Ari hóf störf hjá samstæðunni í 280 stöðugildi nú .
Í mars 2010 var DV selt í dreift eignarhald undir forystu Reynis Traustasonar ritstjóra , Lilju Skaftadóttur og fleiri en Reynir og Lilja fara samanlagt með um 65% hlutafjár .
Rekstrartap , EBITDA , DV á tímabilinu 1. apríl til 31. desember 2010 nam 36 milljónum króna .
Heildartap félagsins var 53 milljónir króna á tímabilinu en uppgjörið er miðað við eigendaskiptin í fyrra .
Skipti eru enn eigu Exista ( sem heitir Klakkur í dag ) og Skjárinn er að fullu í eigu Skipta .
Í ársuppgjöri Skipta er ekki tilgreint hver afkoma Skjásins var á síðasta ári , en Skipti töpuðu 2,5 milljarði króna á síðasta ári .
Stærsta eign Skipta er Síminn hf. Hins vegar nam rekstrarhagnaður fyrir afskriftir og fjármagnsliði ( EBITDA ) 5,1 milljarði króna samanborið við 8,7 milljarða árið áður .
Framtíðarsýn fór í þrot kringum áramótin 2008/2009 og er Viðskiptablaðið nú í eigu Mylluseturs ehf. Eigendur Mylluseturs eru tveir ; Pétur Árni Jónsson , framkvæmdastjóri og útgefandi á 67% hlut í félaginu , og Sveinn B. Jónsson á 33% hlut .
Auk Viðskiptablaðsins gefur Myllusetur út Fiskifréttir og Hestablaðið .
Hagnaður Mylluseturs nam 20,9 milljónum króna á árinu 2010 .
Hagnaður fyrir fjármagnsliði nam 18,8 milljónum króna .
