Rík tilhneiging er til þess hjá stjórnmálamönnum að sveigja tungumálið að málstað sínum , þá gjarnan með því að afbaka orðin , og helgar tilgangurinn þá jafnan meðalið .
Þetta er þekkt aðferð í áróðursskyni og má kalla hana " newspeak " eða nýtungu eins og í skáldsögu George Orwell , 1984 .
Til þess að ófrægja andstæðinginn í rökræðum er til dæmis sett samasemmerki á milli afstöðu hans og þess að fremja glæp eða illvirki .
Nokkrir stjórnmálamenn hafa í gegnum tíðina kallað það " einelti " þegar fjölmiðlar hafa verið þeim ósammála , jafnvel þó að gagnrýnin hafi verið sett fram með málefnalegum hætti .
Og steininn tók úr þegar Jóhanna Sigurðardóttir forsætisráðherra talaði um það í viðtali á Mbl.is á fimmtudag að stjórnarandstaðan sýndi " ofbeldi " með því að beita málþófi .
Það er sammerkt með ráðherrum ríkisstjórnarinnar að þegar þeim hentar , þá verður minnið eins og hjá gullfiskunum .
Ráðherrar þessarar sömu ríkisstjórnar gengu harðast fram í málþófinu er þeir voru í stjórnarandstöðu og Steingrímur J. Sigfússon hefur beitt málþófi oftar og lengur en flestir aðrir í þingsögunni – enda verið í einstakri aðstöðu til þess ! En nú heitir það " ofbeldi " .
Það er skylda stjórnarandstöðu á hverjum tíma að veita ríkisstjórninni aðhald og auðvitað á það ekkert skylt við ofbeldi .
Annað hrópandi dæmi um gullfiskaminnið var þegar forsætisráðherra brást ókvæða við gagnrýni forsetans Ólafs Ragnars Grímssonar á framgöngu ríkisstjórnarinnar í Icesave-málinu .
Stjórnarþingmenn fylktu sér eins og nærri má geta á bakvið Jóhönnu og talaði Björn Valur Gíslason um " forsetaræfilinn " .
Fljótt fennist í sporin .
Meirihluti þingmanna stjórnarandstöðunnar undir forystu Össurar Skarphéðinssonar , þá formanns Samfylkingarinnar , og Steingríms J. Sigfússonar , formanns Vinstri grænna , gekk út úr þingsalnum haustið 2004 þegar Halldór Blöndal , þá forseti Alþingis , leyfði sér að gagnrýna störf forseta Íslands í setningarræðu .
Nú er hann kallaður " forsetaræfillinn " og það þykir ekki vítavert .
Svo mikill er málafærsluþungi ríkisstjórnarinnar í stjórnarráðsmálinu að Jóhanna kvartar undan því að stjórnarandstaðan þvælist fyrir og kveðst vera með ljósan meirihluta fyrir frumvarpinu áður en Alþingi kýs um það .
Og spurning vaknar til hvers stjórnarfrumvörp eru yfirhöfuð borin undir þingið .
Þetta er líka athyglisverður boðskapur úr herbúðum Samfylkingarinnar – getur verið að flokkur umræðustjórnmálanna gangi til umræðna á þingi með fyrirfram mótaða afstöðu ? Snýst þetta bara um að smala köttum ? 