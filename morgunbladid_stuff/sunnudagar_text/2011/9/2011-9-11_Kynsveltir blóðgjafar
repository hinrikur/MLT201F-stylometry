Frá og með 7. nóvember næstkomandi mega samkynhneigðir karlmenn gefa blóð í Bretlandi – að því tilskildu að þeir hafi ekki haft mök við annan karlmann næstu tólf mánuði á undan .
Gildir þá einu hvort smokkurinn var notaður eður ei .
Viðbrögð við tíðindunum eru blendin , mannréttindasamtök fagna stefnubreytingu stjórnvalda en harma að ekki sé gengið lengra .
Fráleitt sé að krefjast þess að samkynhneigðir karlmenn þurfi að neita sér um kynlíf í heilt ár til þess að geta gefið blóð .
Samkynhneigðum karlmönnum var stranglega bannað að gefa blóð í Bretlandi fyrir lífstíð með lögum sem sett voru á níunda áratug síðustu aldar í kjölfar þess að HIV-faraldurinn breiddist út eins og eldur í sinu .
Harmar tólf mánaða bannið Mannréttindafrömuðurinn Peter Tatchell , sem barist hefur fyrir lagabreytingunni í tvo áratugi , fagnaði tíðindunum í vikunni en lagði þunga áherslu á , að ekki væri búið að girða fyrir alla mismunun .
" Þessi nýja stefna er til mikilla bóta .
Gamla löggjöfin var afar óréttlát .
Ég harma hins vegar tólf mánaða bannið , þetta er alltof langur tími , " segir Tatchell í samtali við breska dagblaðið The Guardian .
Hann vill að banninu sé alfarið lyft af samkynhneigðum karlmönnum að því gefnu að þeir noti ávallt verjur þegar þeir njóta ásta .
" Fæstir sam- og tvíkynhneigðir menn eru með HIV og munu aldrei verða með HIV .
Stundi þeir alltaf öruggt kynlíf með smokk , eigi bara einn ástmann og mælist HIV-neikvæðir er ekkert því til fyrirstöðu að þeir gefi blóð .
Það ber að leyfa þeim að bjarga mannslífum með blóðgjöf , " segir Tatchell .
Sérstök nefnd um blóðöryggi á vegum breskra stjórnvalda fór nýlega yfir löggjöfina og komst að téðri niðurstöðu og nú hafa heilbrigðisráðherrar Englands , Skotlands og Wales fallist á hana .
Nefndin ráðfærði sig við ýmsa sérfræðinga og sá í hendi sér að ekki væri lengur grundvöllur fyrir því að banna körlum sem notið hafa annarra karla að gefa blóð .
Meðal þátta sem hafðir voru til hliðsjónar við ákvörðunina var ný og áreiðanlegri tækni við blóðskimun og líkurnar á því að smit geti borist milli manna við blóðgjöf .
Samkynhneigðir karlar eru ekki eini þjóðfélagshópurinn sem lúta þarf tólf mánaða banninu en samkvæmt núgildandi lögum á þetta líka við um konur sem sængað hafa hjá karlmanni sem haft hefur mök við annan karlmann , fólk sem leitað hefur á náðir vændiskvenna og fólk sem haft hefur samfarir við sprautufíkla .
Blóðgjöf er líflína Anne Milton , heilbrigðisráðherra Breta , lagði í vikunni áherslu á , að fólk færi af kostgæfni eftir lögum og reglum varðandi blóðgjöf , það væri bæði blóðgjöfum og blóðþegum fyrir bestu .
" Blóðgjöf er líflína , " sagði hún .
" Án hennar mundu mörg okkar ekki hafa ástvini sína sér við hlið í dag .
Eðli málsins samkvæmt þarf hins vegar að gæta fyllsta öryggis .
" Vonandi hefur þetta keðjuverkandi áhrif " Ég fagna hverju litlu skrefi og vona að þau verði fleiri , " segir Árni Grétar Jóhannsson , framkvæmdastjóri Samtakanna 78 , um vatnaskilin í Bretlandi en sem kunnugt er mega samkynhneigðir karlar ekki gefa blóð á Íslandi .
" Bretland er eitt af fyrstu löndunum til að milda þetta bann og vonandi hefur það keðjuverkandi áhrif .
Ein helstu rök blóðbankans hér heima hafa til dæmis verið að um alþjóðlegar reglur sé að ræða .
" Að áliti Árna Grétars hefðu Bretar þó mátt stíga skrefið til fulls , tólf mánaða ákvæðið sé með öllu óþarft .
" Auðvitað er eðlilegt að blóðbankar vilji halda uppi ströngu eftirliti en að líta á homma sem sérstakan áhættuhóp er eldgömul og úrelt vitleysa .
Það er sjálfsagt að strangari reglur gildi um blóðgjafa sem stunda áhættuhegðun í kynlífi en kynhneigð kemur því máli ekkert við .
" Ungur maður lagði fyrr á þessu ári fram stjórnsýslukæru vegna þess að honum var meinað að gefa blóð og bíður Árni Grétar spenntur eftir niðurstöðu dómstóla .
" Draumastaðan er samt að blóðbankinn breyti þessum úreltu reglum áður en til þess kemur .
" Vilja ekki vændiskonur Samkynhneigðir karlar eru ekki eina fólkið sem ekki hefur mátt gefa blóð í Bretlandi .
Fólki sem smitast hefur af sárasótt , HTLV , lifrarbólgu B og C verður áfram bannað að gefa þar blóð .
Eins vændiskonum og fólki sem einhverju sinni hefur sprautað sig með fíkniefnum .
