Hverjir eru foreldrar þínir ? spyrjum við gömlu mennirnir , ungviðinu til ama , til að vita á því deili .
Og með tímanum gengur það ekki einu sinni svo næst er spurt : En afi þinn og amma ? Og oft fæst ekkert svar því litlir fætur eru fljótir að forða sér undan þessu kvabbi .
En stundum er farið í hina áttina til að kynna fólk til sögunnar .
Nigel Lawson lávarður var þekktur maður í bresku stjórnmálalífi um árabil , fjármálaráðherra sem mikið kvað að og um skeið í miklu uppáhaldi hjá forsætisráðherranum , frú Thatcher , þótt svo færi að styttist í snúru vináttunnar þar og hann viki loks úr ríkisstjórn hennar .
Ágreiningsefnin voru fleiri en eitt , en Evrópusambandið skipti þar miklu , en járnfrúin tók að fyllast tortryggni í garð þróunar þess á síðasta skeiði sínu í húsinu númer 10 í Downingstræti .
Missti hún reyndar eftirmann Lawsons í fjármálaráðuneytinu einnig vegna þessa og varð það hennar pólitíski banabiti .
En til að færa Nigel Lawson enn betur til bókar er rétt að geta þess að hann er faðir hinnar þokkafullu sjónvarpsmatselju , Nigellu Lawson , sem slegið hefur í gegn yfir pottum og pönnum og er nærri því heimsþekkt fyrir vikið .
Lávarðurinn lætur til sín heyra En pabbi Nigellu matrónu tjáði sig hins vegar nýlega um evruna og hafi hans gamla húsmóðir með handtöskuna haft styrk til að lesa það hefur vísast tekið sig upp breitt bros á brá stjórnskörungsins .
Fjármálaráðherranum fyrrverandi þykir nú líkast því sem hann sé að horfa á hrun evrunnar í bíó þar sem myndin er sýnd hægt , fall evrunnar sem sé sýnt í " slow motion " .
Og í takt við tilburði dóttur sinnar ræðir hann um uppskriftina að evrunni , enda sé til hennar að leita skýringa á óförunum .
Nigel Lawson segir að evruna hafi lengi skort lýðræðislegar forsendur .
Og forysturíki hennar , Þýskaland , beri þar hvað mesta ábyrgð .
Þjóðverjar hafi ákveðið að setja kíkinn á blinda augað og láta eins og Grikkland uppfyllti inngönguskilyrðin í evru , kennd við Maastricht , þótt öllum hafi mátt vera ljóst að Grikkir hefðu afbakað allt sitt talnaverk um fjárlög og fjárhagsstöðu svo það gæti fallið undir skilyrðin .
Með öðrum orðum bara svindlað sér inn og það hafi allir vitað .
Og á þeim marklausa grundvelli voru þeir boðnir velkomnir um borð í evrufleyið .
Til þess atburðar og annarra slíkra sem í kjölfarið komu megi ekki síst rekja ástand evrunnar núna .
( Sem sagt eins konar Titanic-afbrigði , nema nú voru borgarísjakarnir teknir hver af öðrum borð í Esb Evru uns hún sökk undan þeim ) .
Lawson lávarður gaf afgerandi yfirlýsingu hinn 4. september sl. og sagði þar að samþykkt " hinnar sameiginlegu myntar ( evrunnar ) væri á meðal allra ábyrgðarlausustu pólitísku aðgerða sem stofnað hefði verið til allt frá lokum seinustu heimsstyrjaldar " .
Þessi dómur er tæpitungulaus og afgerandi .
En Nigel Lawson dvelur ekki lengi við hann heldur horfir fram á veginn .
Hann sér þrátt fyrir allt glitta í góð tækifæri fyrir sitt eigið land , Bretland , vegna evruvandamála meginlandsríkjanna .
Hann sér að evrunni verður ekki bjargað nema þá með því að Brusselvaldið fái nýja sáttmála samþykkta í því skyni .
Það eigi Bretar að notfæra sér til að knýja á um að " gangan langa til sífellds nánara bandalags ESB-ríkja " verði stöðvuð .
Bretar geti við þessar aðstæður verið í lykilhlutverki og það eigi þeir að nýta sér til að fylgja eftir ófrávíkjanlegu skilyrði um að í sáttmála ESB verði sett bindandi ákvæði um fullveldi einstakra aðildarríkja .
Lávarðurinn og þeir sem hafa síðar tjáð sig á svipuðum nótum virðast telja að lausbeislaðra Evrópusamband , sem væri ekki lengur heltekið af gamaldags og ábyrgðarlausum draumi um hið evrópska stórríki , myndi eiga mun greiðari leið að hjörtum kjósenda einstakra ríkja í Evrópu en nú er .
Evrukrísuna megi því síst af öllu nýta til enn meiri samþjöppunar valds til Brussel , eins og nú sé efst á blaði í umræðunni , með stórauknum lýðræðishalla og enn frekari sneiðingum af fullveldisrétti ríkja .
Þvert á móti eigi að nýta þetta einstaka tækifæri til að breyta ESB í nýtt fyrirbæri sem þjóðirnar gætu betur sætt sig við .
Það er því ekki fráleitt að ætla að Nigel gamli kunni sitthvað fyrir sér í uppskriftum eins og hin pottþétta dóttir hans .
Á Íslandi þrífst engin evrópsk hugsun , aðeins frasar En á Íslandi örlar ekki á brúklegri umræðu um Evrópumál .
Þar eru allir helstu talsmenn " upplýstrar umræðu " annaðhvort í fullkominni afneitun þeirra staðreynda sem við öllum sjáandi mönnum blasa , ellegar eins og skjálfandi skuggaverur sem forðast ljós staðreyndanna eins og þann vonda sjálfan .
Þeir tala við Íslendinga eins og þeir séu allir óuppdregnir aular með " kíktu í pakkann kjáni og kjóstu svo " -tali .
" Pakkinn " sá hefur staðið galopinn um árabil , eins og meira að segja Brusselvaldið hefur verið nægjanlega ærlegt til að benda ítrekað á .
Og launaðir " fræðimenn " háskóla halda því fram , eins og heimabökuðum sannindum , að smáríki hafi mikil áhrif í Evrópusambandinu .
Engu breytir þótt þetta " nævitet " gangi þvert á allt sem þekkt er .
Nefna " fræðingarnir " helst Möltu til sanninda , sem er nánast jafn stór Grímsstöðum á Fjöllum og á að hafa rýmri aðgang en aðrir að nokkrum sardínum við sína strönd , sem engu skipta fyrir sjávarútvegsstefnu ESB .
( Kannski sækir kínverski kúltúristinn um aðgang að ESB fyrir Grímsstaði á Fjöllum .
En kíkir þó vonandi fyrst í pakkann ) .
ESB-saga Finna Finnum var skiljanlega mikið í mun að komast í Evrópusambandið á meðan nágranninn í austri , sem svo lengi hafði haft hönd í bagga með þeim , var enn ringlaður eftir hrun Sovétríkjanna .
Finnar voru lengi eftir inngöngu frægir fyrir að samþykkja allt sem frá Brussel kom möglunarlaust og án minnstu tafar .
Var Finnland iðulega nefnt , því til hróss , sem fyrirmynd um land sem færi afar vel í taumi Brusselvaldsins .
En jafnvel hinu evrópska fyrirmyndarlandi er farið að verða órótt .
Um það segir á Evrópuvaktinni : " Vegna kreppunnar á evru-svæðinu hafa mikilvægar ákvarðanir varðandi hana verið teknar utan opinberra stofnana Evrópusambandsins .
Þá skortir á að samdar hafi verið samstarfsreglur til dæmis fyrir evru-hópinn svonefnda , það er samstarfsvettvang evru-ríkjanna með þátttöku leiðtoga þeirra .
" Þessi þróun vekur óhug hjá litlu aðildarríkjunum .
Þetta snýst ekki aðeins um valdapólitík einstakra aðildarlanda heldur allt samstarfið innan ESB .
Því fleiri ákvarðanir sem eru teknar án þess að vísað sé til laga og sáttmála ESB því óskýrara verður ástandið , " sagði Jyrki Katainen , forsætisráðherra Finnlands , á málþingi um framtíð Evrópu fyrr í vikunni en frá orðum hans er sagt á vefsíðunni hbl.fi 7. september .
Forsætisráðherrann hélt uppi vörnum fyrir málflutning og málstað Finna á vettvangi ESB undanfarnar vikur þar sem þeir hafa barist fyrir sérstökum lánatryggingum gagnvart Grikkjum vegna nýs neyðarláns til þeirra og til bjargar evrunni .
Katainen gagnrýnir þá sem telja að ESB þróist í átt til sambandsríkis til varnar evrunni .
Hann segir að þróunin sé í hina áttina .
" Efasemdir hafa vaknað um stöðu framkvæmdastjórnarinnar og samskiptaaðferðum hefur verið ýtt til hliðar , " sagði hann .
Forsætisráðherrann segir að ekki eigi að veita vandræða-ríkjum aðstoð nema í ýtrustu neyð .
Hann sagðist ekki átta sig á málflutningi þeirra sem teldu að vandræði evrunnar þrýstu á breytingar á ESB í átt til sambandsríkis .
" Þeir sem styðja ekki neyðaraðstoð ESB ættu raunar að styðja Bandaríkin .
Þau eru sambandsríki en seðlabanki Bandaríkjanna hefur ekki heimild til að veita einstökum ríkjum innan sambandsríkisins aðstoð , " sagði Katainen á málþinginu .
" Síðustu orð forsætisráðherra Finna , sem þarna er vitnað til , eru dálítið sérstök , og raunar mjög eftirtektarverð vegna þess að sjálfur forseti Þýskalands taldi sig ekki komast hjá því að minna á í ræðu að samkvæmt sáttmálum ESB ( ígildi stjórnarskrár ) væri sambandinu beinlínis bannað að veita einstökum ríkjum fjárhagsaðstoð .
Með öðrum orðum jafn bannað og í Bandaríkjunum .
Munurinn er sá að ESB virti bannið að vettugi , þegar því hentaði .
