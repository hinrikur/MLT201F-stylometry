Mig langar að ávarpa MacPhail-fjölskylduna , " sagði Troy Davis og lyfti höfðinu upp af bekknum , þar sem hann var ólaður niður .
Heyra mátti saumnál detta í aftökuklefanum í fangelsinu í Jackson , Georgíu .
Davis var við það að vera tekinn af lífi fyrir morðið á lögreglumanninum Mark MacPhail og bað um að beina sínum hinstu orðum að fjölskyldu fórnarlambsins .
" Ég ber ekki ábyrgð á því sem gerðist þetta kvöld , " hélt hann áfram og horfði á gestina .
" Ég var ekki með byssu .
Það var ekki ég sem myrti föður ykkar , son og bróður .
" Að því búnu bað Davis , sem var 42 ára , sína eigin fjölskyldu að bugast ekki og Guð almáttugan að sjá aumur á ræfils fólkinu sem fékk það hlutverk að sprauta eitrinu í æðar hans .
Fáeinum mínútum síðar var hann allur .
Tuttugu ár eru liðin síðan Davis var dæmdur til dauða fyrir morðið á MacPhail en aftöku hans , sem upphaflega átti að fara fram árið 2007 , var frestað í þrígang .
Raunar var henni frestað í fjórða sinn síðastliðið miðvikudagskvöld um fjórar klukkustundir meðan hæstiréttur Bandaríkjanna yfirfór málið í síðasta skipti .
Niðurstaðan var sú sama og áður , dauðadómnum skyldi fylgt fram .
Réðu fordómar í garð blökkumanna för ? Aftaka Davis hefur vakið reiði langt út fyrir raðir andstæðinga dauðarefsingar enda eru áhöld um sekt hans .
Lögmaður hans , Thomas Ruffin , hefur talað um réttarmorð og fullyrt að fordómar hafi ráðið för en Davis var blökkumaður .
" Á þessum morgni eru 48,4% fanga á dauðadeild í Georgíu svartir karlmenn , " sagði hann við fjölmiðla eftir aftökuna .
" Samt eru þeir ekki nema 15% íbúa ríkisins .
" Tildrög málsins eru þau að kvöld eitt í ágúst 1989 hafði Mark MacPhail , lögreglumaður á aukavakt sem öryggisvörður , afskipti af manni sem var að ganga í skrokk á umrenningi í Savannah , Georgíu .
Þeim viðskiptum lauk með því að MacPhail var skotinn til bana .
Fjórum dögum síðar var Troy Davis handtekinn , grunaður um verknaðinn .
Hann neitaði strax sök .
Saksóknari byggði mál sitt að mestu á framburði níu vitna sem báru fyrir dómi að þau hefðu séð Davis skjóta MacPhail .
Engin áþreifanleg sönnunargögn voru lögð fram við réttarhaldið og morðvopnið hefur aldrei fundist .
Sjálfur bar Davis að hann hefði séð eitt vitnanna , Sylvester " Redd " Coles , berja umrenninginn umrætt kvöld , en hann hefði verið farinn af vettvangi þegar skotárásin fór fram .
Kviðdómur hunsaði orð Davis og dæmdi hann sekan .
Dauðadómur var upp kveðinn .
Fátt gerist nú í málinu fyrr en dagblað í Atlanta birtir árið 2003 frásögn þess efnis að sjö af vitnunum níu , sem sögðust hafa séð Davis skjóta MacPhail , hafi dregið framburð sinn til baka .
Munu sum vitnanna hafa sagt að lögregla hafi beitt þau þrýstingi til að benda á Davis .
Önnur vitni létu svo ummælt að þau hefðu heyrt Sylvester " Redd " Coles stæra sig af morðinu .
Þrátt fyrir þetta fékkst mál Davis ekki tekið upp að nýju enda þótt aftökunni væri frestað í rúm fjögur ár .
Mikil mótmælaalda gekk yfir dagana fyrir aftökuna og lögðust málsmetandi menn á borð við Jimmy Carter , fyrrverandi forseta , á árarnar .
" Þegar ekki liggja fyrir óyggjandi sannanir fyrir sekt manns á vitaskuld ekki að taka hann af lífi , " sagði hann .
Allt kom fyrir ekki .
Sumir gengu brosandi út Fjölskylda Marks MacPhails fagnaði aftöku Davis .
" Hann var búinn að fá endalaus tækifæri .
Þessu hlaut að ljúka , " sagði Anneliese MacPhail , móðir fórnarlambsins , við AP-fréttastofuna .
Blaðamaður sem var viðstaddur bar að sumir fjölskyldumeðlima hefðu gengið brosandi út að aftöku lokinni .
" Í kvöld syrgir fjölskyldan hann " " Mitt í fjölmiðlafárinu og baráttuvökunum hættir mönnum til að missa sjónar á manninum sjálfum , þeim er var á dauðadeildinni .
Troy Davis var fjölskyldumaður og í kvöld syrgir fjölskyldan hann , " sagði lögmaðurinn Jason Ewart , sem aðstoðaði við baráttu Davis fyrir náðun .
Martina Correia , systir Davis , stóð vaktina fyrir utan fangelsið síðustu dagana fyrir aftökuna umvafin vinum og velunnurum .
Áður hafði hún heitið því að berjast fyrir afnámi dauðarefsingar í Bandaríkjunum .
" Barátta bróður míns hlýtur að verða öðrum hvatning .
Skilaboð hans eru einföld : Þið getið lagst niður og gefist upp eða risið upp á afturfæturna og barist .
" Troy Davis var skilnaðarbarn og ólst upp með fjórum yngri systkinum , sem kunnugir segja hann hafa reynst vel .
Hann flosnaði ungur upp úr námi og átti við agavandamál að stríða , mætti til að mynda illa í vinnu .
Ári fyrir morðið á MacPhail var Davis sektaður fyrir vopnaburð .
Hann var aðeins 21 árs gamall þegar hann var hnepptur í gæsluvarðhald grunaður um morðið .
