Mætti á frumsýningu íslensku bíómyndarinnar Á annan veg á fimmtudaginn og ekki byrjaði það vel .
Kom inn í salinn svona tíu mínútum áður en hún byrjaði og það voru öll sæti upptekin og um fimmtíu manns sem stóðu og fundu sér ekki sæti .
Djöfulsins dónaskapur , hugsaði ég með mér , bjóða manni á sýninguna og hafa síðan boðsmiðana miklu fleiri en sætin eru .
En þetta er alþekkt vandamál með frumsýningar að oft eru skrítnar heimtur á boðsmiðum sem sendir eru út .
Ég þekkti ekki inn á þetta kerfi þegar ég var með frumsýningu á minni bíómynd og sendi bara út slíkan fjölda boðsmiða sem sæti voru fyrir og þá var ekki setið nema í 80% sæta .
Þeir segja mér í bransanum að algengt sé að miða boðsmiðamagn við 110% sætanna , jafnvel 120% .
En svo eru sumir sem vilja vera öruggir um fullt bíó á frumsýningu og senda jafnvel enn hærra hlutfall miða og þá er voðinn vís .
En eftir að ég og hinir 49 höfðum bara sótt okkur stóla fram á gang og sátum á kollum upp við sætaraðirnar varð til ansi kósí stemning .
Kósí stemning er síðan einmitt orðið sem ég myndi nota yfir myndina .
Þetta er næs mynd sem er tekin í flottu umhverfi , uppi á hálendi Vestfjarða .
Þótt hún byrji stirðlega er hún svo hógvær að hún nær fljótt að heilla mann .
Þetta er ekta krúttkynslóðarmynd þótt um sé að ræða períódumynd , sem á að gerast nítján hundruð áttatíu og eitthvað .
Myndin fjallar um tvo mjög ólíka pilta ; annar er 33 ára fósturfaðir sem stefnir á framhaldsnám í þýsku en hinn er 24 ára strákur sem hugsar ekki um annað en kynlíf .
Þeir tengjast þannig að sá eldri er með systur hins og þeir vinna saman við að strika vegi .
Það eru engir aðrir leikarar en þeir í myndinni og síðan Þorsteinn Bachmann í aukahlutverki sem hann fer mjög vel með .
Hann virðist ráða við öll aukahlutverk sem hann fær , því ég er nýlega búinn að sjá hann valda allt annars konar aukahlutverki í bíómyndinni hans Rúnars Rúnarssonar , Eldfjallinu .
Hér leikur hann hressa kallinn á vörubílnum sem færir þeim kók og landa með reglulegu millibili til að koma með smáfjör í samskipti piltanna .
Öll leikstjórnin er svo hógvær og nett að það er gaman að fylgjast með piltunum .
Það er æðislegt að sjá leikstjórann ná að gera vel heppnaða períódubíómynd fyrir klink .
Að frumsýningu lokinni var síðan öllu liðinu smalað á skemmtistað í borginni og slett úr klaufunum .
Það er alltaf sérstök upplifun að mæta á frumsýningu bíómynda .
Hópur manna , oft 50-200 manns , þarf að leggja allt sitt af mörkum í langan tíma til að bíómynd verði að veruleika .
Að vera síðan einmitt með þessum hópi að horfa á verkið þegar það er fyrst sýnt er alltaf skemmtileg upplifun .
Manni léttir ef myndin er góð en líður verr ef hún er slæm .
Þetta var léttir .
Börkur Gunnarsson borkur@mbl.is 