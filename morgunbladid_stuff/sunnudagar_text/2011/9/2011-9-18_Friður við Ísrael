Á þessum degi árið 1978 var komist að samkomulagi í litlu húsi í Bandaríkjunum sem er kallað Camp David .
Mennirnir þrír sem komust að samkomulagi voru engir venjulegir menn enda ekki í neinu venjulegu húsi .
Litla húsið sem er kallað Camp David er staðsett norðvestur af höfuðborg landsins , Washington D.C .
Þetta er látlaus forsetabústaður sem var aðalaðsetur samningaviðræðna milli Egypta og Ísraela árið 1978 þegar þeir náðu sínum óvæntu friðarsamningum undir stjórn Jimmy Carter forseta Bandaríkjanna .
Arabar og Ísraelar voru búnir að vera í stanslausum stríðum á svæðinu frá því að gyðingar lýstu yfir sjálfstæðu ríki .
Ekkert af arabísku ríkjunum hafði gefið þumlung eftir í kröfum sínum og Egyptar voru ávallt í forystu þeirra , sem stærsta og máttugasta arabaríkið á svæðinu .
Þarna varð mikil breyting á ástandinu í Mið-Austurlöndum .
Þegar gyðingar háðu sjálfstæðisstríð sitt var mjög tvísýnt um sigur þeirra .
Eiginlega með ólíkindum að þeir náðu að hafa sigur með litlum mannafla og miklum baráttuvilja .
En eftir sjálfstæðisstríðið fengu þeir mikinn stuðning að utan og efldust mjög hernaðarlega .
Í stríðunum sem fylgdu í kjölfarið árin 1956 og 1967 höfðu Ísraelar ávallt mikla yfirburði þótt öll arabaríkin í kringum þá væru sameinuð .
Í Sex daga stríðinu árið 1967 höfðu Ísraelar gereytt flugher Egypta , Sýrlendinga og Jórdana á nokkrum dögum og eftirleikurinn á landi var auðveldur .
En í Yom Kippur stríðinu árið 1973 urðu úrslit átakanna ekki það afgerandi að í raun hrósuðu bæði Egyptar og Ísraelar sigri .
Egyptar undir forystu Anwar El Sadat höfðu undirbúið þá innrás lengi og var El Sadat upphafinn í arabíska hluta heimsins fyrir að hafa náð að standa uppi í hárinu á Ísraelum .
Því var það mjög óvænt þegar einmitt hann samdi frið við Ísraela í Camp David bústaðnum aðeins fimm árum seinna .
Jimmy Carter var forseti Bandaríkjanna og öfugt við forvera í hans starfi þótti hann sýna málstað araba skilning .
Í samningaviðræðunum var Egyptum gefið aftur það land sem hafði verið tekið af þeim í Sex daga stríðinu .
Þar af var Sinai skaginn mikilvægastur .
En Egyptar lofuðu friði fyrir vikið og hafa ekki ráðist á Ísrael síðan þá .
Menachem Begin var forsætisráðherra Ísrael á þessum tíma og samdi fyrir hönd þjóðar sinnar .
Bæði Begin og El Sadat hlutu Friðarverðlaun Nóbels fyrir vikið .
En af mörgum aröbum var El Sadat talinn vera svikari .
Það að semja við erkióvininn og viðurkenna tilvist Ísrael gátu þjóðernissinnar í arabaheiminum ekki sætt sig við .
Árið 1981 var Anwar El Sadat skotinn til bana af lífvörðum sínum .
Foringi tilræðismannanna var ungur Egypti að nafni Khalid Islambouli .
Í réttarhöldunum sem fylgdu í kjölfarið sagði hann aðalástæðuna fyrir tilræðinu hafa verið friðarsamningurinn við Ísrael .
Egyptaland breytti samt ekki um stefnu við morðið á El Sadat .
Hosni Mubarak tók við völdum af Sadat og hélt friðinn við Ísrael .
Það er sagt um stjórn hans að hann hafi lagt svo mikla áherslu á öryggissveitir sínar að innanríkislögreglan hafi fengið meira fé til umráða heldur en sjóher , landher og flugher Egypta fékk samanlagt .
Enda hélt Mubarak völdum frá 1981 og fram í febrúar í ár eða í um þrjátíu ár .
Egyptaland sem hafði einsog önnur arabalönd verið höll undir Sovétmenn í kalda stríðinu varð mjög vinsamlegt Bandaríkjunum .
Þótt þau vinsamlegheit ríkisins hafi kannski ekki náð til þjóðarinnar .
borkur@mbl.is 