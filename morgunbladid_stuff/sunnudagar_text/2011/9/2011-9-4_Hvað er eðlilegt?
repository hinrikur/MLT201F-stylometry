Þið getið andað léttar stelpur , það er komið í ljós að eftir allt saman þá er alls ekkert að píkunni ykkar .
Samkvæmt niðurstöðum rannsóknar sem birtar voru í British Journal of Obstetrics and Gynaecology eru innri skapabarmar flestra kvenna sem vilja gangast undir lýtaaðgerð til að minnka þá hvorki of stórir né illa af guði gerðir .
Niðurstöður af þessu tagi ættu að létta allt hugarvíl , þ.e. þar til það rennur upp fyrir manni að ef til vill eru fræðimennirnir sjálfir að halda lifandi goðsögninni um hina fullkomnu píku með rannsóknum sínum .
Þrátt fyrir að rannsakendurnir hafi komist að þeirri niðurstöðu að innri skapabarmar 30 af 33 þátttakendum væru innan eðlilegra stærðarmarka komust þeir samfara því að þeirri niðurstöðu að innri barmar hinna þriggja væru " verulega ósamhverfir " , en meðalbreidd hægri skapabarms var 26,9 mm og vinstri skapabarms 24,8 .
Mælingarnar gáfu grænt ljós á niðurgreiddar aðgerðir heilsugæslu University College í London , þar sem rannsóknin var gerð .
Heilsugæslan hefur aðeins leyfi til þess að framkvæma aðgerðir á konum hvers kynfæri mælast utan eðlilegra viðmiða .
En hvað er átt við með " eðlilegt " ? Haft var eftir kvensjúkdómalækninum Söruh Creighton , sem leiddi rannsóknina , að " litlar upplýsingar eru til um hvað er eðlilegt " , og hvatti rannsóknarteymið til þess að stærri rannsóknir yrðu gerðar á því hver væru eðlileg stærðarhlutföll skapabarma .
Slík orðræða gefur til kynna að eins og gefið er í skyn í klámi og auglýsingum eigi píkur að hafa ákveðið útlit .
Allt utan þess ramma myndi þá teljast " óeðlilegt " .
Staðreynd málsins er hins vegar sú , að þegar kemur að kynfærunum , nú eða brjóstum eða eistum ef því er að skipta , er fjölbreytileg stærð eðlileg .
Það sem er eðlilegt er að ein hlið líkamans sé allt frá örlítið stærri til miklu stærri ( lengri , feitari , minni ) en hin hliðin .
Ósamhverfa er hið eðlilega þegar líkamshlutar fólks eru annars vegar ! Aðaláhyggjuefnið varðandi lýtaaðgerðir á kynfærum er ekki að ákvarða hverjir ættu eða ættu ekki að gangast undir slíka aðgerð , heldur þörfin á því að útrýma ranghugmyndum um það hvað teljist eðlilegt , sem valda fólki hugarangri .
Til þess að koma í veg fyrir áhyggjur kvenna af því hvernig píkan þeirra lítur út þurfum við að fræða konur um mannslíkamann og áhrif menningarumhverfisins á það hvað telst eftirsóknarvert hverju sinni .
Við þurfum að halda áfram þeirri baráttu sem konur út um allan heim heyja til að benda á að fjölbreytni er falleg .
Og við þurfum að ná til ungra kvenna .
Meðalaldur þátttakendanna 33 var 23 ár , fjórðungur þeirra var 16 ára eða yngri og yngsti þátttakandinn var aðeins ellefu ára .
Fjörutíu prósent þeirra langaði til að láta minnka innri skapabarmana til þess að " bæta útlitið " en þessi tölfræði verður enn óhugnanlegri þegar tekið er með í reikninginn að öllum var þeim vísað áfram í rannsóknina af heimilislæknum sem þótti skurðaðgerð viðeigandi lausn þeirra mála .
Hversu eðlilegt er það ? 