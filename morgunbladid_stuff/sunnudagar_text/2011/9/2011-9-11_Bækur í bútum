Ertu búinn með bókina sem ég lét þig hafa ? " spyr kollegi minn mig nánast daglega , þegar ég mæti snemma morguns til vinnu með bauga niður á bringu .
Svarið hefur verið það sama um nokkurra vikna skeið : Nei .
Kolleginn ranghvolfir augum enda les hann eina bók á dag , stundum fleiri .
Hann fær alltaf sömu skýringuna á þessum skjaldbökulestrarhraða : Ég fæ engan frið til að lesa bækur .
Frekar ótrúlegt en engu að síður satt ( eða svona 95% satt ) .
Málið er að ég , líkt og svo margt fjölskyldufólk með ung börn , hef um tvær klukkustundir á sólarhring til að gera eitthvað annað en að vinna , kaupa í matinn , elda , sækja börn á leikskóla og hafa ofan af fyrir þeim fram að háttatíma .
Þegar börnin eru sofnuð , upp úr kl. 20 , færist loks ró yfir heimilið , maður getur lagst upp í sófa og tekið sér bók í hönd .
Að fimm blaðsíðum loknum hringir síminn , einhver þarf að ræða málin , allt upp í hálfa klukkustund .
Þegar búið er að leggja á hefst bóklestur á ný .
Hvar var ég nú aftur ? Já , þarna .
Bíddu , hver var aftur þessi Bill ? Það þarf að fletta til baka til að komast að því .
Já , alveg rétt , Bill var þessi þarna í útilegunni .
Bóklestur hefst þar sem frá var horfið .
Fimm blaðsíður lesnar .
Aftur hringir síminn .
Einhver þarf að ræða málin .
Við ræðum málin .
Tuttugu mínútum síðar hefst bóklestur á ný .
Fimm blaðsíður .
Þá vaknar yngri sonurinn með öskrum .
Það þarf að svæfa hann .
Kortér þar .
Bóklestur hefst á ný .
Hver var aftur þessi Annie ? Flett til baka .
Já , einmitt , Annie var þessi þarna sem hann Bill hitti í útilegunni .
Augnlokin þyngjast , stafasúpa flýtur yfir síðurnar .
Ég verð að fara að sofa .
Vonandi næ ég að klára bókina fyrir jól og verð þá búinn að eyðileggja hana fyrir mér með bútalestri .
Svona á ekki að lesa bækur ! En hvað getur maður gert ? Maður þarf nú að sofa á nóttunni .
Vonandi gefst friður til þess .
