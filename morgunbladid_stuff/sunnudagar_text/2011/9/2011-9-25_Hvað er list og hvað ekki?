Nú veit enginn hvað er list og hvað ekki , sagði meistari Kjarval í samtali við skáldið og ritstjórann Matthías Johannessen í Kjarvalskveri .
Með nýrri útgáfu á Listasögu Íslands hefur verið gerð tilraun til að skilgreina listina .
Og mikið er í lagt , stórvirki í fimm bindum á vegum Forlagsins og Listasafns Íslands og markmiðið að skrifa fræðilega sögu sem jafnframt er aðgengileg almenningi .
Tíðindin í slíkri útgáfu eru ekki aðeins að þar er gefin yfirsýn um stefnur og strauma í íslenskri myndlist , samhengið við aðrar listgreinar og senuna utan landsteinanna , heldur umfram allt að eðli slíkrar útgáfu er að stuðla að dýpri og frjórri umræðu .
Það er kominn útgangspunktur , hvort sem fólk er sammála eða ekki .
" Er þetta kannski of alvarlegur tónn , herra blaðamaður ? " hélt Kjarval áfram er hann ávarpaði Matthías .
" Eða hvað segir þú um það , heldurðu að þetta endi með andlegum uppblæstri ? Gættu þín á því sem heyrir til skvaldrinu .
Listin er einstæðingur og vantar stundum fyrirvinnu til að brúa bilið milli staðreyndanna og þess sem gæti verið til , ef ekki yrði allt húmorsleysi að bráð .
En það er von að fólk sé hrætt við listamennina , því þeir eru orðnir svo margir .
Séní eða ekki séní , skiptir það einhverju máli ? Svo eru þeir hræddir við þann sem vinnur verkið , og því er bezt að fara varlega .
Ekkert reklame .
Ég hef lagt stolt mitt í að vera kammerat í listinni eins og þegar ég var með strákunum á sjó .
Ég er búinn að vera útlagi hér í 40 ár .
" Matthías stóðst ekki mátið og skaut inn í : " Útlagi , þú ? Frá mosanum kannski ? " " Ég fann mosann en ekki þið , " sagði meistarinn .
" Við töpuðum ykkur úr fyrirvinnunni .
Þið byggið listahöll og blaðið er of stórt .
Ég uppgötvaði mosann , en það voruð þið sem áttuð að lyfta grettistaki .
Og má satt kyrrt liggja .
En hvílíkur munur á blaðamönnum nú eða um aldamótin , " bætti hann við og benti á ennið á Matthíasi .
" Nú sést ekki hrukka á nokkrum blaðamanni .
Það er mikill munur eða um aldamótin .
" Satt er það , að Kjarval uppgötvaði mosann , eins og málverkið Fjallamjólk ber með sér í blaðinu í dag , og komst með því inn að kviku sálarlífsins .
Hverjum hefði dottið í hug að sú leið væri vörðuð mosa ? Og gagnrýni Kjarvals á vel við tæpum fjórum áratugum síðar .
Ef manneskjan gerði meira af því að gaumgæfa mosann og legði minna upp úr hátimbruðum listahöllum , þá væri hún eflaust sáttari við tilveruna .
Ef til vill er það eitt af hlutverkum listarinnar , ef listin hefur yfirhöfuð hlutverk , að afhjúpa samtímann með þessum hætti .
Listasögu Íslands er hins vegar ætlað að afhjúpa listina .
Og það verður fróðlegt að fylgjast með viðbrögðunum , hvort þetta er ekki örugglega kveikja að orðræðu eða " skvaldri " .
En þrátt fyrir allt stendur listin og fellur með listamanninum sjálfum – þar er hann einn .
Eins og tilvitnun í Matthías ber með sér úr Tilvitnanabók Kolbrúnar Bergþórsdóttur : " Óttinn við sig sjálfan , umhverfið og óvissu dauðans er innblástur allrar mikillar listar .
Sá sem best er útbúinn óttast mest .
Því meira sem hann veit því berskjaldaðri verður hann .
Því meiri listamaður sem hann er því skelfdari verður hann við list sína .
" 