Hvernig á að skrifa rúmlega 250 blaðsíðna ævisögu um konu sem ekki er til mynd af , ekki vitað með vissu hvaða ár er fædd , auk þess sem flestar upplýsingar um líf hennar eru mjög á reiki ? Hin breska Alison Weir glímir einmitt við þennan vanda í ævisögu sinni um Maríu Boleyn , systur Önnu Boleyn , eiginkonu Hinriks 8. sem endaði líf sitt á höggstokknum eins og margfrægt er .
Sambandi þeirra systra voru gerð skil í kvikmyndinni The Other Boleyn þar sem afar frjálslega var farið með heimildir og staðreyndir .
Alison Weir hefur skrifað prýðilega skemmtilegar og áhugaverðar ævisögur , þar á meðal um hinar sex eiginkonur Hinriks 8. , börn Hinriks og einnig um Maríu Stúart Skotadrottningu .
Hún er því á heimavelli í bók um Maríu Boleyn og gjörþekkir Tudor-tímann .
Í þessari nýju bók tekst hún hins vegar á við sterkan óvin , sem er tilfinnanlegur skortur á heimildum .
Margt og mikið er vitað um hina litríku , hæfileikaríku og ógæfusömu Önnu Boleyn , en systir hennar María stóð ætíð í skugga hennar .
Hún virðist hafa verið fremur hversdagslegur persónuleiki og ekki í miklum hávegum höfð innan fjölskyldu sinnar .
María var á sínum tíma úthrópuð fyrir lauslæti , en litlar innistæður virðast vera fyrir þeim upphrópunum , eins og Weir sýnir fram á í bók sinni Mary Boleyn – The Great and Infamous Whore .
María var ástkona Frans I. Frakkakonungs og Hinriks 8. sem seinna varð eiginmaður Önnu systur hennar .
Bæði samböndin virðast hafa staðið stutt .
María giftist tvisvar , í seinna skiptið hamingjusamlega og eignaðist börn og eitt þeirra kann að hafa verið barn Hinriks 8 .
Um það er þó ekki vitað með vissu .
Svo lítið er vitað um Maríu að Weir þarf ítrekað að geta í eyðurnar og þegar hún segir frá ævi Maríu verður textinn yfirfullur af orðum eins og " kannski " , " hugsanlega " , " vel má ímynda sér " og " ekki er ólíklegt að ...
" Lesandinn er ekki svo miklu nær um líf Maríu Boleyn eftir lesturinn , en hann veit þó allavega að hún var til , lifði rólegu lífi með eiginmanni og börnum seinni hluta ævinnar og var sú eina af Boleyn-systkinunum sem öðlaðist hamingju .
Tvö systkina hennar enduði ævina á höggstokknum , Anna drottning var hálshöggvin fyrir hórdóm og landráð , og Georg , bróðir hennar , var sakaður um að hafa sængað hjá systur sinni og var sömuleiðis sendur á höggstokkinn .
Weir hrekur á sannfærandi hátt sögur um lauslæti Maríu , sem virðast hafa verið tilbúningur .
Hún telur að María hafi eignast dóttur með Hinriki 8. en leggur ekki fram nægilega haldbær rök til staðfestingar þeirri fullyrðingu .
Reyndar er ekki vitað hvenær samband Maríu við Hinrik 8. hófst , hvenær því lauk eða hvaða tilfinningar María bar til konungsins .
Weir þykir líklegast að María hafi verið treg til að gerast ástkona konungs en ekki þorað að hafna honum .
Vel má vera að þannig hafi málum verið háttað , en svo er einnig mögulegt að hún hafi raunverulega hrifist af honum .
Vandi Weir er sá að lítið sem ekkert er vitað um tilfinningar og skoðanir Maríu Boleyn , nema að hún elskaði seinni eiginmann sinn einlæglega .
Hann var rúmlega tíu árum yngri en hún og hún giftist honum í mikilli óþökk fjölskyldu sinnar .
Þessi ævisaga er byggð á alls kyns tilgátum um að hugsanlega og kannski hafi María Boleyn hugsað á þennan veginn eða hinn .
Það sýnir sig vel í þessari bók hversu erfitt er að skrifa ævisögu einstaklings sem sáralítið er vitað um .
Í lok bókar nefnir Weir fræga afkomendur Maríu Boleyn , og þá hugsanlega Hinriks 8 .
Þar á meðal eru Winston Churchill , Nelson , Darwin .
P.G .
Wodehouse , Díana prinsessa , Kate Middleton og Elísabet drottning .
