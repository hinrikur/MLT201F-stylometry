Er ekki eitthvað stórbrotið við lánleysi Vinstri hreyfingarinnar – græns framboðs ? Varla kemur nokkrum á óvart að fylgi VG mælist nú í sögulegu lágmarki og hefur ekki mælst minna síðan um mitt ár 2007 .
Um síðustu helgi hélt VG flokksráðsfund , þar sem m.a. var fjallað um veru Íslands í NATO og aðgerðir NATO í Líbíu fordæmdar og ályktað um að Ísland ætti að segja sig úr NATO .
Jafnframt var ályktað um að rannsaka bæri aðdragandann að stuðningi Íslands við loftárásir NATO í Líbíu .
Á þriðjudagsmorgun , aðeins tveimur dögum eftir flokksráðsfundinn , gat að líta frétt efst á mbl.is undir fyrirsögninni Voðaverk Gaddafis afhjúpuð sem hófst svona : " Hersveitir Gaddafis nota óbreytta borgara sem vörn gegn skothríð , þeir ráðast að sjúkrabílum og nauðga barnungum stúlkum .
Þetta segja bandarísku mannréttindasamtökin " Læknar í þágu mannréttinda " eftir að hafa tekið viðtöl við 54 íbúa líbísku borgarinnar Misrata .
...
hermenn Gaddafis þvinguðu 107 óbreytta borgara til að standa vörð við hergagnageymslu , sem NATO hugðist varpa sprengjum á .
Þar voru tvö börn neydd til að sitja ofan á skriðdreka .
" Svona hryllileg frásögn af grimmdar- og voðaverkum Gaddafis getur ekki haft nokkur áhrif á hina eindregnu friðarsinna í VG .
Haft var eftir Auði Lilju Erlingsdóttur framkvæmdastýru VG í frétt í Morgunblaðinu sl. þriðjudag , " að friðarstefnan sé grasrótinni mjög ofarlega í huga .
Hluti félagsmanna hafi stutt ályktun öryggisráðs Sameinuðu þjóðanna en um leið og NATO hafi tekið yfir aðgerðirnar hafi þær farið út fyrir þann ramma sem var samþykktur á vettvangi Sameinuðu þjóðanna .
" Hvað er eiginlega í gangi hjá NATO og þeim 60 þjóðum ( Vinum Líbíu ) sem sendu fulltrúa sína á fund í París á fimmtudag , undir þeim formerkjum að aðstoða Líbíu eftir megni við uppbyggingu ? ! Leggja menn ekki við hlustir , þegar flokksráðsfundur VG vill slá skjaldborg um Gaddafi og hans morðóða hyski , sem nauðgar konum og börnum , pyntar óbreytta borgara , rekur gamalmenni á götur út og notar saklaus börn sem skjöld , í skothríðum og sprengiárásum ? Það er fróðlegt til þess að vita að formaður flokksins , Steingrímur J. Sigfússon , fjármálaráðherra , Katrín Jakobsdóttir , varaformaður og menntamálaráðherra , Svandís Svavarsdóttir , umhverfisráðherra , Ögmundur Jónasson , innanríkisráðherra og Jón Bjarnason , landbúnaðar- og sjávarútvegsráðherra , skuli öll hafa verið viðstödd umræðurnar á flokksráðsfundinum um að fordæma bæri loftárásir NATO á Líbíu .
Engar fregnir bárust um að þau væru ekki sömu skoðunar og " grasrótin " .
Hvar var formaður utanríkismálanefndar , Árni Þór Sigurðsson , þegar ályktunin um rannsókn á aðdragandanum var samþykkt ? Er hann sömu skoðunar og " grasrót " Auðar Lilju .
Vill hann líka slá skjaldborg um Gaddafi og hans hyski ? Aldrei þessu vant virðist ráðherrann síkáti , Össur Skarphéðinsson , hafa nokkuð til síns máls þegar hann segir : " Ég er ekkert hræddur við svona rannsóknarnefnd og ef félagar mínir í VG hafa sérstakan áhuga á að leggja fram rannsóknarnefnd til að skoða mínar gerðir , þá segi ég bara : Verði þeim að góðu .
Það hafa aðrir en ég ástæðu til að óttast það .
" En Jóhanna Sigurðardóttir getur vart verið jafnróleg og ráðherrann síkáti , því hún varð einfaldlega uppvís að ósannindum í fréttum í vikunni , þegar hún sagði að utanríkisráðherra hefði í einu og öllu farið að ályktun Alþingis í þessum efnum .
Það er ósatt .
Alþingi hefur alls ekkert ályktað um loftárásir NATO á Líbíu .
Svo einfalt er það .
Hvernig ætlar forsætisráðherrann að krafsa sig út úr þessum ósannindum ? Hún lætur , eins og kunnugt er , ekki ná í sig , en varla getur hún verið í felum út kjörtímabilið eða hvað ? 