Eldborg í Hörpu er þéttskipuð framhaldsskólanemum , sem sitja að mestu einbeittir , utan nokkurra sem ráfa á milli sæta , ýmist með húfu eða hettu á höfðinu .
Annars eru augun límd við Víking Heiðar Ólafsson fyrir miðjum sal , sem spilar þriðja píanókonsert Rachmaninoffs ásamt Sinfóníuhljómsveit Íslands undir stjórn Daníels Bjarnasonar .
Víkingur Heiðar spilar svo verkið á upphafstónleikunum í næstu viku undir stjórn Vladimirs Ashkenazy .
" Það er furðulegt að spila þetta verk , " segir hann þegar næði gefst .
" Maður er eitthvað svo á valdi örlaganna .
" Hann kímir er blaðamaður hripar setninguna á blað .
" Mér datt í hug að þú vildir ná niður þessari línu .
" Svo heldur hann áfram : " En það er kannski eina leiðin til að spila konsertinn að vera svolítið örlagatrúar .
Emil Giles var spurður að því í heimsókn í Juilliard hversu langan tíma það hefði tekið að læra Rachmaninoff þriðja , sem hann hafði spilað í áratugi .
Hann svaraði : " Ég er ennþá að læra hann .
" Þetta er svoleiðis verk .
Það hefur skrítin áhrif á fólk .
Gary Graffman sagði að hann vildi að hann hefði lært konsertinn á yngri árum , áður en hann kynntist því hvað er að vera hræddur á sviði .
Ég hef heyrt um píanista sem þarf að ýta fram á sviðið – það hvarflar að mörgum að aflýsa á síðustu stundu .
Ég hef spilað það sjö sinnum með hljómsveit og óvissan er alltaf jafnmikil , eitthvað djöfullegt við hann .
" – Í hverju felst djöfulskapurinn ? " Konsertinn byrjar á einfaldri laglínu , fyrsta opnan er ein sú " einfaldasta " allra píanókonserta , en þegar hún er spiluð hefur maður á bak við eyrað að ekki verður aftur snúið .
Þetta er byrjun sem gæti verið í fyrstu kennslubókinni ! En það sem á eftir kemur mótast ýmist af gríðarlega stórum tilfinningum eða fíngerðri tónlist , allt að því ballett .
Rachmaninoff er frjáls í verkinu , það er spontant og mikið um hraðabreytingar , bæði í frásögn og tækni .
Og mikið af tónlistinni virðist spretta úr undirdjúpum sálarinnar .
Hún er uppfull af alls kyns ógnum og á köflum hálfgerðum hryllingi .
Ég hef engan konsert spilað sem inniheldur jafnmikla innri spennu .
" – Það hlýtur að reyna á ? " Þetta er hálfgert maraþon og þarf að reikna út hvernig halda má í líkamlega orku , til dæmis í lokakaflanum .
En líkamlega erfiðið er einungis brotabrot af því sem verkið er .
Það erfiðasta er að komast yfir þann hjalla og vera ekki með hugann við að það séu sextán nótur á sekúndu eins og ég las einhvers staðar .
Og þá fyrst getur maður farið á flug í fantasíunni .
Þegar ég segist vera á valdi örlaganna , þá er það af því að verkið er svo víðfeðmt , eins og risastór skáldsaga full af ævintýrum .
Eina leiðin til að halda þræði og ná utan um stóru frásögnina er að lyfta sér upp úr öllum endalausu nótunum líkt og að horfa á verkið úr talsverðri lofthæð .
" – Þú hræðist ekki að eins fari fyrir þér og David Helfgott , sem missti geðheilsuna við æfingar á Rachmaninoff þriðja , ef marka má myndina Shine ? " Ég veit það ekki .
Ég hef stundum spurt mig , af hverju í ósköpunum ég sé að spila þetta , " svarar Víkingur Heiðar og hlær .
" Ég hef engar áhyggjur af geðheilsunni , en hættan er meiri í þessu verki en öðrum á að brjóta sjálfan sig niður , eins og ég gerði þegar ég spilaði það með sinfóníunni fyrir fjórum árum .
Ég er reyndar ánægður með þá upptöku í dag .
En eftir flutninginn var ég að niðurlotum kominn og eiginlega mjög sorgmæddur .
Algjörlega tómur .
Ef maður nálgast Rachmaninoff þriðja of mikið á þeim forsendum að maður ætli að spila hann fullkomlega , þá tapast sú orrusta .
Enda snýst flutningurinn ekki um það , eins og upptökur hans sjálfs sanna , tónlistin er miklu stærri en svo .
" – Þú spilaðir með Ashkenazy í vor .
Hafði hann skoðanir á þinni spilamennsku ? " Ashkenazy áttar sig á því að allir píanistar eru ólíkir og leyfir manni að vera maður sjálfur .
En hljómsveitarstjórar og einleikarar eru alltaf ósammála um eitthvað , annað væri meðvirkni eða flatneskja af verstu sort .
Eftir þessa þrenna tónleika ræddum við saman , hann velti upp alls konar hugmyndum , kannski vildi ég skoða þetta eða prófa hitt , en hann hefur enga þörf til að troða einu eða neinu upp á mig .
Og þegar ég var á pallinum , að spila einleikskadensuna í Grieg var hann inni í hverri einustu nótu .
Sumir hljómsveitarstjórar slökkva á sér og það er heppni ef þeir grípa mann þegar kadensunni lýkur , en Ashkenazy kraumar allan tímann – það er svo mikil músík í honum .
Útgeislunin er slík , að þótt hann léti sér nægja að standa á pallinum og horfa á hljómsveitina , þá myndi hún spila betur .
" – Og það er margt á döfinni ? " Já , það verða teknir upp sjónvarpsþættir í janúar 2012 fyrir RÚV .
Það er stórt verkefni , sem mér er annt um að takist vel , enda áhugaverður vettvangur til að opna fólki fleiri gáttir inn í heim tónlistarinnar .
Þættirnir eru um tónlist , ekki fólk , og ég nálgast það sem ég vil tala um í gegnum valin tónverk .
Svo fékk ég styrk um daginn frá styrktarsjóði Samtaka um tónlistarhús og Ruthar Hermanns til að standa fyrir tónlistarhátíð í Hörpu í sumar .
Það verður kammertónlist á þrennum tónleikum í kringum sumarsólstöður , kannski miðnæturtónleikar .
Hver veit hvernig það þróast , ég er opinn fyrir öllu , enda er gamall draumur að rætast .
Ég vona að hátíðin verði ár hvert og er að leita að bakhjörlum .
" – Er útgáfa í burðarliðnum ? " Næsta plata verður með Kristni Sigmundssyni .
Tónleikarnir sem við héldum í Hörpu í júní voru teknir upp fyrir Sjónvarpið , vonandi koma þeir út á dvd , og svo gerðum við upptöku í hljóðveri sem kemur út á geisladiski í desember .
Ég hef unnið að fleiri upptökum , sem ótímabært er að tala um á prenti , en ætli plöturnar verði ekki tvær eða þrjár á næsta ári .
" – Og þið eruð að flytja til Berlínar ? " Halla kærastan mín var að klára BA í mannvísindum frá Oxford-háskóla .
Þar af leiðir að við erum með autt blað og það skiptir mig engu máli hvar ég bý , svo lengi sem það er í skemmtilegri borg miðsvæðis í Evrópu .
Berlín varð ofan á , hún er svo lifandi og enn í mótun , þar er mikið ungu fólki og svo er hún ódýrari en París og London .
Það er líka mikið um að vera í tónlistarlífinu í Berlín , endalaus veggspjöld með klassískum tónleikum og mikið um tónleika , margir tilraunakenndir með misjöfnum árangri , en allt er þetta skemmtilegt ! " – Hvernig ganga flutningarnir ? " Við erum að leita að íbúð og kannski hef ég viku í nóvember til að komast í það .
" Hann brosir .
" Þangað til gengur það hreinlega ekki .
Við gerum þetta ekki í flýti .
Eins og staðan er núna , þá er flygillinn í geymslu í London og tíu kassar af bókum .
Ég sé uppáhaldsflygilinn ekki aftur fyrr en við fáum íbúðina , þannig að það ætti að ýta á eftir mér ! " Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 