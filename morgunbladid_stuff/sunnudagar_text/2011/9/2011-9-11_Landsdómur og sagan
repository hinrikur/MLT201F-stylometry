Mér hefur oft orðið hugsað til þess með hvaða hætti sagnfræðingar samtíðarinnar munu afgreiða í sögubókum þann svarta blett sem 33 þingmenn settu á sögu Alþingis í vetur er leið , er þeir ákváðu að draga Geir H. Haarde , fyrrverandi forsætisráðherra , einan fyrrverandi ráðherra , fyrir landsdóm .
Væntanlega munu þingmenn VG og þeir þingmenn Samfylkingarinnar sem greiddu atkvæði með þessum hætti fá sinn dóm , fyrir pólitískar ofsóknir á hendur pólitískum andstæðingi .
Þessi blettur verður aldrei afmáður af sögu Alþingis .
Hann mun fylgja þrjátíuogþremenningunum út yfir gröf og dauða .
Raunar fannst mér að snilldarmynd félaga míns RAX ( Ragnars Axelssonar ) á forsíðu Morgunblaðsins sl. þriðjudag , sem er eins og nútímaútlegging á krossfestingunni , segði allt sem segja þarf .
Nú er það ekki svo , að ég ætli á nokkurn hátt að leggja þá að jöfnu , Jesú Krist og Geir , aldrei og alls ekki , en fréttalega var þessi mynd RAX svo sterk og táknræn , þar sem Geir situr og horfir alvörugefinn fram fyrir sig og við hliðina á honum er Andri Árnason , verjandi hans og horfir til himins .
Bak við þá gnæfir svo krossinn í gluggum Þjóðmenningarhússins , þar sem landsdómur kom saman á mánudagsmorgun , til þess að fjalla um frávísunarkröfu lögmanns Geirs .
Mér þóttu rök Andra verjanda mjög sterk .
Hann benti réttilega á að rannsókn málsins hefði verið verulegum annmörkum háð ; engin skýrsla hefði verið tekin af ákærða eða vitnum áður en málið var höfðað , ákæruatriði væru óljós og orðalag oft afar loðið .
" Ég lít svo á að búið sé að snúa sönnunarbyrðinni við , að hann eigi að sanna sakleysi sitt , " sagði Andri m.a. við landsdóm .
Og aumt var það yfirklórið hjá saksóknara Alþingis , Sigríði J. Friðjónsdóttur , þegar hún sagði , sem andsvar við þeirri gagnrýni verjanda Geirs að engin skýrsla hefði verið tekin af Geir við rannsókn malsins , " að verjandi Geirs hefði auðveldlega getað farið fram á að Geir fengi að skýra mál sitt " , eins og það var orðað í frétt hér í Morgunblaðinu sl. þriðjudag .
Bíðum nú við .
Er það í verkahring grunaðs manns að óska eftir því við rannsakendur í sakamáli að fá að skýra mál sitt ? Er það ekki hluti af því réttarfari sem við búum við , eða öllu heldur eigum að búa við , að þeir sem rannsaka hugsanleg sakamál yfirheyri þá sem grunaðir eru og komist til botns í því hvort grunurinn á við rök að styðjast eða ekki ? Átti Geir að hringja í Atlanefndina svokölluðu og segja við þau : " Mér er sagt að þið grunið mig um glæpsamlegt athæfi .
Viljið þið ekki vera svo væn að yfirheyra mig og kanna hvort grunur ykkar á við rök að styðjast ? " Hér snýr saksóknarinn öllu á hvolf og lætur eins og það sé í verkahring hins grunaða að sjá til þess að rannsakendur yfirheyri hann .
Þetta er svo sorglegt , í septembermánuði árið 2011 , að það nær ekki nokkurri átt .
Vissulega er þessi framkoma saksóknara Alþingis , sem fyrr á þessu ári var skipuð ríkissaksóknari , fyrst kvenna , ekki gæfulegt veganesti yfir í það embætti .
Innan þriggja vikna mun landsdómur svo ákveða hvort hann fellst á röksemdir verjanda Geirs og vísar málinu frá .
Ekki ætla ég að halda því fram að slík frávísun myndi hreinsa þingmennina 33 af gjörðum sínum , en heldur myndi hún þó skána myndin af íslensku réttarfari .
