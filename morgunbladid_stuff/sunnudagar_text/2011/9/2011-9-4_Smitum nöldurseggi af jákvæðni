Pollýanna Whittier er án efa ein áhrifamesta skáldsagnapersóna síðustu aldar þó að menningarvitar vilji eflaust síður samþykkja það og hristi nú höfuðið eftir þessa fullyrðingu .
Eleanor H. Porter er höfundur bókarinnar um Pollýönnu og kom hún fyrst út árið 1913 .
Pollýanna ákvað á unga aldri að gera það að lífsreglu sinni að leika " leikinn " .
Leikurinn fólst í því að finna það jákvæða í öllu , jafnvel þó að mótstreymið væri mikið .
Þrátt fyrir að vera munaðarlaus og alin upp hjá strangri og ástlausri frænku sinni var hún hamingjusamt barn sem smitaði aðra , jafnvel fúlustu nöldurseggi , með lífsgleði sinni .
Bókin hefur verið talin til stúlknabókmennta en hún á ekki síður erindi til drengja jafnt sem fullorðinna og eflaust hefðu fúlir nöldurseggir afar gott af því að lesa hana nokkrum sinnum .
Í dag er það svo að gerist maður sekur um að vera uppfullur af bjartsýni og jákvæðni er sá hinn sami gjarnan álitinn einfaldur .
En hvers vegna í ósköpunum tengjum við neikvæðni og niðurrif við mikla greind og öfugt ? Ef út í það er farið er í raun miklu auðveldara að vera svartsýnn , neikvæður og fúll alla daga .
Lífið er einfaldlega þannig að það býður upp á ógrynni af hindrunum , það eina sem við vitum er að þær eru misháar , en aldrei munum við hætta að mæta þeim .
Það þarf því ákveðna fyrirhöfn til að nálgast þessar hindranir glaður og sjá það góða sem þær leiða af sér .
Maður fer ómeðvitað að einblína á það jákvæða í kringum sig eftir lestur á Pollýönnu .
Hún er vinkonan sem maður vill eiga og stelpan sem maður vildi að maður hefði verið .
Pollýanna er c-vítamín hugans .
