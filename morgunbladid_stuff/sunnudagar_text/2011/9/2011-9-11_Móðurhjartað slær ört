Það er örugglega mjög sjaldgæft að öll börn einhvers verði atvinnumenn í íþróttum , ég held að það hafi að minnsta kosti ekki gerst á Íslandi áður .
En það kom mér ekki á óvart að synir mínir færu þessa braut ; þeir ætluðu sér það allir strax frá upphafi , sagði Bjarney Jóhannesdóttir við Sunnudagsmoggann , morguninn eftir sigur Íslands á Kýpur í undankeppni EM í vikunni .
Yngsti sonur hennar , Björn Bergmann Sigurðarson , fetaði þá í fótspor bræðra sinna þriggja – Þórðar , Bjarna og Jóhannesar Karls Guðjónssona – og lék fyrir A-landsliðið .
Enn einn Skagamaðurinn sem nær þeim áfanga .
Eins og nærri má geta er Bjarney gríðarlega stolt af drengjunum sínum og var að sjálfsögu viðstödd landsleikinn á Laugardalsvelli .
Fótboltagenin frá mömmunni ? " Ég velti því satt að segja ekkert fyrir mér að Björn væri fjórði sonurinn til þess að spila með landsliðinu – ekki fyrr en þú hringdir .
Ég hugsaði aðallega um að hann væri kominn í landsliðið og kæmi inná í leiknum .
Mér fannst það mjög mikilvægt að hann yrði notaður fyrst hann var tekinn úr 21 árs landsliðinu , " segir Bjarney .
Sjálf sparkaði hún aldrei í bolta .
" En hér á Skaganum snýst mestallt um fótbolta , bræðir mínir æfðu allir og spiluðu , sömuleiðis frændur mínir í Keflavík .
Áhuginn í fjölskyldunni er því mikill .
" Faðir eldra bræðranna þriggja er gjarnan nefndur í sömu andrá og þeir , enda ekki furða : Guðjón Þórðarson lék lengi með sterku liði Akraness og varð síðar afar sigursæll þjálfari .
Þegar Björn Bergmann stökk fram á sjónarsviðið , jafn gríðarlegt efni í góðan knattspyrnumenn og raun bar vitni , runnu hins vegar tvær grímur á ýmsa .
Voru fótboltagenin ef til ekki öll frá Guðjóni komin ? " Ég hugleiddi það ekki fyrir mér en fólk í kringum mig fór að hafa orð á þessu , " segir Bjarney í léttum dúr .
" Björn var alltaf mjög efnilegur en þegar hann fór í atvinnumennsku , fjórði sonurinn , sögðu margir að loksins væri komið í ljós að fótboltahæfaleikarnir væru frá mér komnir en ekki Guðjóni ! " segir hún og hlær .
Björn er langyngstur bræðranna , fæddur 1991 , en Þórður elstur , kom í heiminn árið 1973 .
Þórður býr nú á Akranesi og er framkvæmdastjóri Knattspyrnufélags ÍA , Bjarni er búsettur í Reykjavík þar sem hann leikur með KR en Jóhannes Karl er enn að störfum í Englandi , þar sem hann er á mála hjá liði Huddersfield .
" Það er auðvitað meiriháttar þegar börnunum gengur svona vel .
Verst er hvað strákarnir og fjölskyldur þeirra hafa verið langt í burtu , sérstaklega eftir að ég eignaðist barnabörn og þau voru búsett erlendis .
" Bjarney nefnir að einkum og sér í lagi hafi verið erfitt að hafa þau ekki hjá sér um jól og áramót .
Hópurinn hefur ekki í mörg ár verið allur saman um hátíðarnar .
" Ekki síðan Björn var lítill , um það leyti sem Bjarni og Jói fóru út , " segir hún .
Á Englandi er ætíð leikið um jólin en vetrarfrí er í deildum á meginlandinu .
Sumir komust þá heim en aðrir ekki því um árabil var yfirleitt einhver þeirra á mála hjá ensku liði .
Fyrir rúmum ártaug , á fyrsti ári Jóhannesar í atvinnumennsku , vildi reyndar svo heppilega til að allir léku þeir með Genk í Belgíu .
" Mér líður alltaf betur þegar þeir spila í landi þar sem frí er frá fótboltanum um jólin .
" Með boltann á tánum Bjarney segir drengina sína alla hafa verið með boltann á tánum frá unga aldri , eins og algengt er á Akranesi og auðvitað víðar .
Og snemma kom í ljós að mikið bjó í þeim öllum .
" Björn var fimm ára þegar hann byrjaði að æfa og þá sáu menn strax að fótboltinn lá vel fyrir honum .
Bræðurnir voru fyrstu kennarar hans , heima á lóð , og þurftu ekki að segja honum nema einu sinni hvernig ætti að gera hlutina , " segir hún .
Þá gerði hann einfaldlega eins og honum hafði verið sagt .
Skildi strax vel um hvað málið snerist .
" Björn hefur alltaf verið sterkbyggður og hraustur , " segir hún um nýjasta landsliðsmanninn .
" Hann hefur nánast aldrei orðið veikur og mjög sérstakt ef það gerist .
Pabbi hans er líka svona ; sérstaklega hraustur , og þeir feðgar vita varla hvað veikindi eru , " segir Bjarney .
Síðari eiginmaður hennar og faðir Björns Bergmanns er Sigurður V. Haraldsson .
" Siggi var lítið í fótbolta , hann var sendur í sveit í sumrin en var í marki þegar hann spilaði fótbolta á veturna .
Hann hafði samt alltaf brennandi áhuga og hefur enn og hefur frá upphafi fylgt Birni í alla leiki sem hann hefur mögulega getað , hvort sem spilað var hér heima , norður í landi eða annars staðar .
Ég hef líka reynt að sjá eins mikið af leikjum og ég get því mér finnst nauðsynlegt að fylgjast vel með börnunum , á unglingsárunum er það ekki síst mikilvægt .
" Þegar Þórður , elsti sonurinn , var drengur var ekki algengt að foreldrar fylgdu börnum sínum í kappleiki en í dag er öldin önnur eins og margir þekkja .
" Það er orðinn ákveðinn hluti af sumarfríinu hjá fólki að fylgja börnum sínum á fótboltamót og mér finnst það góð þróun .
Ég hafði ofboðslega gaman af því þegar foreldrar fóru að fjölmenna á völlinn .
" Bjarney fylgist auðvitað vel með enn í dag .
" Ég var alltaf í daglegu sambandi við strákana á meðan þeir voru úti .
Ég fór auðvitað oft til þeirra , Siggi hefur í gegnum tíðina ekki fylgst minna með hinum strákunum en Birni og nú horfum við á alla leiki hjá Lilleström í tölvunni , " segir móðirin , en Björn leikur einmitt með norska liðinu .
Barnabörnin lofa góðu ...
Fjórði og síðasti sonurinn hefur sem sagt fundið starf við hæfi og þar með er ljóst hvað sú kynslóð hefur að lifibrauði .
En sagan heldur áfram .
" Barnabörnin lofa góðu , " segir Bjarney hlæjandi .
" Strákurinn hans Jóa Kalla er átta ára og æfir með Bolton .
Hann er meira að segja fyrirliði og er búinn að skrifa undir samning ! Ofboðslega duglegur strákur .
" Jóhannes og fjölskylda voru heima á Akranesi síðustu tvö sumur og drengurinn æfði þá með ÍA og sonur Bjarna æfir og leikur með KR. " Við Siggi eltum þá auðvitað í alla leiki og líka stelpurnar ; Þórður á þrjár dætur og Bjarni eina og þær eru allar í fótbolta .
Ég er því búin að gefa tengdadætrunum uppskriftina ! " Talandi um uppskrift ; er eitthvað sérstaklega mikilvægt sem hafa þarf í huga þegar íþróttabörn eru annars vegar ? " Ég var alltaf með tvær heitar máltíðir á dag og er viss um að strákarnir voru ánægðir með það .
Ég hugsaði mjög mikið um mataræði þeirra og í seinni tíð um hollustuna ; hún hefur mjög mikið að segja .
Ef við hugsum ekki um hvað við setjum ofan í okkur þýðir ekki að hamast á einhverjum æfingatækjum .
Við erum það sem við borðum .
" Ofboðslega stolt Bjarney er Skagamaður í húð og hár .
Hún lærði jóga fyrir tæpum áratug , er nú með stöð á neðri hæðinni heima hjá sér og kennir bæði hot jóga og ropejóga .
Þá er hún einnig menntaður bowen-tæknir og vinnur sem slíkur .
" Það er heildræn meðferð til þess að fá líkamann til að lækna sig sjálfur , " segir Bjarney þegar spurt er um stutta svarið við þeirri spurningu hvað Bowen-tækni sé .
Landsleikjasaga Bjarneyjar er orðin löng en henni þykir alltaf jafngaman að fara á völlinn .
" Það er æðislegt að horfa á strákana í landsleik .
Ég verð svo ofboðslega stolt þegar ég fylgist með þeim ; hjartað tók svakalegan kipp þegar ég sá að Björn ætti að koma inná í vikunni .
Og þótt ég sé alltaf með svo mikinn hjartslátt meðan á leik stendur að það hálfa væri nóg líður mér mjög vel á eftir .
" Hún segist geta haldið því fram án þess að roðna að drengirnir séu allir prúðir .
" Þetta eru yndislegir strákar , þeir geta auðvitað verið mjög hressir og voru stundum dálítið miklir gaurar , en lífið hefur verið mér gott og ég er mjög þakklát fyrir það .
" Allir eru þeir þó ólíkir að sögn mömmunnar .
" Þeir eru aldir upp á sama hátt myndi ég halda , en eru samt gjörólíkir .
Þórður er langábyrgðarfyllstur ; strax ungur strákur var eins og hann bæri ábyrgð á öllu saman , en hinir hafa verið miklu afslappaðri .
Björn þó mest af öllum ; hann hefur alltaf verið mjög afslappaður og gleymdi yfirleitt öllu ef pabbi hans stóð ekki yfir honum , hvort sem hann var á leið í skólann eða á æfingu ! Þess vegna erum við svo ánægð með hve vel hann stendur sig í Noregi .
" 