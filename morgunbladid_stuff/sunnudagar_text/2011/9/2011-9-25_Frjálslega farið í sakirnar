Skólar eru í senn íhaldssamir og skapandi .
Þeir tengja yngstu borgararana saman í eina fylkingu í kringum samþykkta þekkingu .
Námskráin er áttavitinn , kennslubækurnar kortin sem varða leiðina .
Mörg munum við úr ungdæminu , hve mikill léttir var að því að fá afgerandi og óumdeilda vitneskju um tiltekin atriði og jafnvel úthlutaða góða einkunn þegar við sýndum að við höfðum meðtekið sannindin og kunnum þau utan bókar .
Og það er raunar sjálfsagt að nota til fulls þann tíma sem gefst til að kenna fólki það sem það vill ekki læra á meðan það hefur ekki burði til að andæfa .
Síðar í lífinu saknar margur í laumi hinnar afgerandi vitneskju , þegar svo er komið að flest er dregið í efa og endalausir kostir í boði um hvað sé satt eða logið , hvað séu sannreyndar sögur og hvað sé uppspuni og ímyndun eða hrærigrautur skáldskapar og sanninda í misjöfnum og óreglulegum hlutföllum .
" Hættu að ljúga , Amalía , ég trúi þér , " sagði hún amma mín stundum við fólk , ef henni þótti ríkt tilefni til .
Mér þótti þetta gott hjá ömmu , þótt ég væri ekki þá og varla enn viss um merkinguna .
En hin óvænta yfirlýsing " svínvirkaði " , eins og það heitir núna .
Var haldreipi þjóðar aðeins lipurlega skrifaðar lygisögur ? Um hríð gengust fræðimenn mjög upp í því að hafa sem flest úr fornum fróðleik í flimtingum .
Sögurnar sígildu voru þannig taldar í besta falli skáldskapur , a.m.k. að drýgstum hluta .
Það voru auðvitað firn mikil að fátæk þjóð á útnesi byggilegs heims skyldi ekki víla fyrir sér að skrökva á skinn til þess eins að hafa ofan fyrir sér .
Það var útlátasamur umbúnaður .
Fyrst slíkt gerðist , hvernig umgangast þá afkomendur þeirra í tuttugusta lið rétt og rangt í netskrifum , sem verða ekki lengur finnanleg þegar rafmagnið þverr , eða á pappír , sem er svo lélegur að hann gengur úr sér á fáeinum áratugum ? Erlendis ber ekki jafnmikið á því að allt sé dregið í efa um löngu liðna tíð , jafnvel þúsundum ára eldri en manneskjurnar og sögusvið þeirra sem komust í bækur og annála á Íslandi .
Þar virðist vísindalegt orðspor ekki velta á slíku , öðru nær .
Enda eiga þeir sem ytra leggja rækt við horfna sögu og menningu mun léttari leik en slíkir menn uppi á Íslandi , þar sem höfðingjasetur og sögufrægar byggingar löguðu sig undraskjótt að landinu aftur og sjást kannski aðeins sem upphleyptar þústir og garðar í sverðinum og verða svo að litlum sandfleti , þegar fornleifafræðingar hafa farið höndum um .
Ekki voru gerðar styttur eða myndir af merkasta fólki og jafnvel stórríku eins og Snorra Sturlusyni eða stöndugu konunum hans .
Víða erlendis geta bæjarstjórnarmenn ekki komið fyrir skolpröri eða rafmagnskapli í skurði fyrir fornminjum .
Þær eru bókstaflega undir hverju strái .
Í Róm er hver hillan af annarri í stórum söfnum þakin bústum af mönnum sem voru ofarlega í umræðunni fyrir þúsundum ára .
Þar þykir það því ekki sérstakt merki gáfna og vísinda að draga allt í efa af nokkru oflæti eins og stundum hefur borið á hér á landi .
Að vísu var óneitanlega nauðsynlegt að slá nokkuð á fortakslausa trú á að engu gæti skeikað hjá skriffinnum handrita eða þeim sem sögðu fyrir .
En ytra er sjaldnast ágreiningur um að sögufrægar persónur hafi verið til og um megindrætti sögu þeirra , heldur að auki nokkuð óumdeilt hvernig þær litu út .
Sumir stórhöfðingjar og valdsmenn létu slá mynt með vangamynd af sjálfum sér á annarri hlið og þegar slík mynt fannst stemmdi útlitið við bústurnar sem fyrir voru .
Íslendingar verða á hinn bóginn að láta sér nægja að útlit Snorra sé talið hafa verið það sem norskir myndlistarmenn ákváðu , og sama gildir um þá félaga , Ingólf og Hjörleif og Karlsefni , en fæstir hinna mörgu kappa og kvenskörunga eiga einu sinni " tilgátumynd " af sér , hvað þá annað .
Meira að segja Skúli fógeti , sem er þó nánast samtímamaður , ef miðað er við aldur þeirra sögufrægu úr Róm eða Aþenu , fær útlit sitt af styttu , en styttan ekki af honum , sem er meginreglan annars staðar .
Af þessum ástæðum áttu þeir , sem töldu það varða fræðimannslegan heiður sinn með sama hætti og einkunnaspjald eða doktorsgráða gerðu að draga sem flest í efa , næsta auðveldan leik í landinu því .
Auðvitað kom fyrir að vísindin gerðu mönnum grikk , rétt eins og þegar steinkista Páls biskups reyndist vera öll eins og upp hafði verið gefið , enda úr óforgengilegra efni en öðrum var tiltækt , dauðum eða lifandi .
Staðreyndir byggjast iðulega aðeins á samkomulagi En þess utan er það " samkomulag " á hverjum tíma sem ræður þýðingu hluta , hvað sé mikilvægt og skipti máli og hvað sé rétt og hvað rangt og hvað muni lifa lengur en annað og hvað deyja .
Ljóðskáld , myndlistarmenn , rithöfundar eða stjórnmálamenn geta verið hluti af slíku samkomulagi og samkomulagið er ekki endilega á milli svo margra .
Stundum aðeins þeirra sem ráða mestu um slíkar niðurstöður þá stundina .
Og slíkt samkomulag getur haldið mun lengur en efni standa í raun til , enda er ekki andskotalaust að leysa það upp , jafnvel þótt þeir sem stóðu að því séu ekki lengur til staðar og grundvöllur þess hafi jafnvel verið annarlegur .
Stundum er " samkomulagið " almennt og bundið tilfinningum , hefðum og venjum .
Þannig " vitum við " , jafnt trúaðir sem hinir , að jólin ganga í garð klukkan sex hinn 24. desember .
Ríkisútvarpið sér um það hér á landi að hringja þau inn með raunverulegar kirkjuklukkur í fjarlægum bakgrunni .
Þessa staðreynd vildu fæstir missa .
Aðrar og vansælli þjóðir eru ekki allar með hana á hreinu enn sem komið er .
Það eru líka algild sannindi að 30 ára og 40 ára afmæli séu merkari afmæli en t.d. 31 og 41 , þótt viðkomandi hafi í báðum síðari tilvikum náð að snúa á dauðann ári lengur en í hinum fyrri .
Um þessi sannindi er almenn sátt og engin ástæða til að hafa þau öðruvísi .
Þannig ættum við í þessu landi að hafa nokkurt tilstand vegna þess að nú eru ( eftir því sem best er vitað ) þúsund ár frá því að borinn var eldur að Bergþórshvoli og þar fór svo illa .
Þetta er auðvitað ekki gleðilegur atburður eins og fæðing Jóns forseta 1811 eða stofnun Háskóla Íslands réttri öld síðar .
En atburðirnir á Bergþórshvoli árið 1011 hafa komið miklu róti á allar kynslóðir Íslendinga allar götur síðan .
Og þúsund ár eru jú þúsund ár , þótt þau séu " dagur , ei meir " , eins og hefur verið undirstrikað .
Rétt mál er einnig samkomulag Tungumálið okkar er einnig í meginatriðum samkomulagsmál .
Auðvitað geta málvísindamenn og slíkir leiðbeint um og jafnvel úrskurðað um , hvað sé hluti tungumálsins og hver sé merking orðanna á tilteknum tíma .
Orðabækur , sem fróðustu menn setja saman , eru svo öllum til halds og trausts .
En samt er það svo , að orðabækurnar elta málið en málið miklu síður orðabækurnar .
Orðabækur um lifandi mál , sem koma út reglubundið í endurskoðaðri útgáfu , auka nýjum orðum við í hvert sinn og láta önnur út , þótt þeim gömlu sé ekki hent , heldur haldið til haga í gagnabönkum fræðimanna .
Og orð , sem fá áfram að fljóta með í nýjum útgáfum orðabókanna , hafa ekki endilega sömu merkingu og í fyrri útgáfum .
Það hefur nefnilega " orðið samkomulag " um annað .
Það samkomulag var gert án atkvæðagreiðslu og aðeins á milli manna , sem eiga aðild að tungumálinu .
" Alþingi götunnar " og " Hæstiréttur múgsins " , sem með réttu njóta að jafnaði lítillar virðingar , eiga á hinn bóginn síðasta orðið um þetta samkomulag .
Og um það samkomulag tjóir ekki að fást .
Nauðsynlegt er að umgangast orðið frjálslyndi af miklu frjálslyndi Sjálfstæðisflokkur er stofnaður með samruna tveggja flokka , íhaldsflokks og frjálslynds flokks .
Eftir orðanna hljóðan mætti eins sameina olíu og vatn í einn flokk .
( Við núverandi aðstæður fengi slíkur flokkur sjálfsagt bærilegt fylgi .
) En þrátt fyrir nafnið á Íhaldsflokknum snerist stefna hans ekki síst um efnahagsleg málefni og flokkurinn var einmitt mun frjálslyndari en aðrir flokkar í þeim efnum .
Og frjálslyndi í pólitík á sér einnig mörg andlit eins og íhaldssemin .
Framsóknarflokkurinn hefur þannig lengi verið í alþjóðlegu sambandi frjálslyndra flokka .
Það hefur örugglega sumum þótt stangast á við sinn skilning á orðinu .
Í Bandaríkjunum er talað um að menn séu frjálslyndir ( liberals ) og í munni margra , ekki síst repúblikana , er þá átt við að viðkomandi sé " kommi " eins og það var löngum kallað á Íslandi .
Sú útlegging á pólitíska hugtakinu " frjálslyndur " kemur vísast framsóknarmönnum spánskt fyrir sjónir .
En í ritstjórnargrein í síðasta tölublaði Skildis , tímarits um menningarmál , segir svo : " Fyrir nokkru las ég skemmtilega vísu í einni af bókum Halldórs Laxness sem heitir Grikklandsárið .
Vísan er svona : Oft á fund með frjálslyndum fyr ég skunda réði .
En nú fæst undir atvikum aðeins stundargleði .
Vísa þessi er eftir Húnvetninginn Gísla á Eiríksstöðum og Halldór veltir fyrir sér hvað orðið frjálslyndur merkti í þessu tilfelli .
Halldór segir : Einu sinni fór ég norður til að leita að húnverskri merkingu þessa orðs úr stöku Gísla á Eiríksstöðum .
Orðið frjálslyndur reyndist í því landslagi hafa eftirtaldar sérmerkingar : búlaus hestamaður , gortari , drykkjumaður , klámhundur , þjófur , landabruggari , spilafífl , lygari , slagsmálahundur , trúvillingur , kvennaflagari og skáld .
" Ef almennt samkomulag gildir víðar í veröldinni um þennan gamla húnvetnska skilning á orðinu frjálslyndi þá hljóta fundir í Heimssambandi frjálslyndra flokka að vera með þeim skemmtilegustu sem þekkjast .
Það flækir málið aðeins að Íslendingar skuli þurfa að ganga í Framsóknarflokkinn til að geta átt nokkra von um að vera hleypt inn á samkundur félagsins .
