Hildur Hákonardóttir vefari hélt sína fyrstu einkasýningu í Gallerí SÚM árið 1971 og steig þar fram sem frumkvöðull nýrrar stefnu í myndvefnaði hérlendis .
Hildur hefur þó ekki unnið við vefnað frá árinu 1988 en þá lenti hún í bílslysi .
Seinni árin hefur hún því einbeitt sér að bókaskrifum , og hefur látið frá sér tvær bækur um gróður , Ætigarðinn - handbók grasnytjungsins og Blálandsdrottninguna , um fólkið sem ræktaði kartöflurnar , og einnig bókina Já , ég þori , get og vil um Vilborgu Harðardóttur blaðakonu og þátt hennar í að efna til kvennafrídagsins 1975 .
Í Listasafni ASÍ við Freyjugötu stendur nú yfir sýning á nokkrum eldri verkum þessa þekkta vefara en þar er einnig nýtt verk , innsetning tileinkuð bandaríska skáldinu , heimspekingnum og náttúruunnandanum H.D .
Thoreau .
Um þetta verk segir Hildur : " Þegar ég fékk þau skilaboð frá safninu , sem sér að öðru leyti um sýninguna , hvort ég vildi ekki búa til innsetningu í gryfjunni niðri fékk ég eiginlega angistarkast því ég hef ekki unnið beint í myndlist lengi né fengist við þetta form .
En þó fannst mér aumlegt að taka ekki áskoruninni og ákvað að vinna út frá lífi Thoreau og hugmyndum hans því ég hafði verið að lesa Walden , hans frægasta ritverk .
Stundum þegar ég les bækur á ensku finnst mér gott að þýða einn og einn kafla bara fyrir sjálfa mig .
Þetta er skemmtilegt af því að þá fer maður að hugsa með rithöfundinum og skilur hann betur .
Þannig byrjaði ég að þýða Thoreau .
En þá fór karlinn að sækja á mig með sífelldan eftirrekstur um að ég skyldi halda áfram .
Ég átti ekkert með að vera að gera það því ég vissi að vinkona mín , Elísabet Gunnarsdóttir , ætlaði að þýða Walden enda búin að þýða Borgaralega óhlýðni sem einnig er eftir hann .
Ég játaði glæpinn og nú erum við Elísabet að vinna að þessu í sameiningu og bókin kemur vonandi út á næsta ári .
Verkið í gryfjunni samanstendur af upplýsingatöflu sem ég gerði um Thoreau , um áhrifavaldana í lífi hans og þá sem hann hafði áhrif á .
Svo eru fimmhyrningar sem ég lími á veggina og sem mér fundust næst því að geta túlkað hugmyndir hans um lífsandann sem í öllu býr og hann var reyndar snillingur í að tjá í skrifum sínum .
" Er ekki handverksmanneskja Hvar liggur upphafið á áhuga þínum á vefnaði , er það í æskunni eða umhverfinu ? " Ég hef velt þessu fyrir mér .
Tók snemma eftir því að báðir foreldrar mínir voru óttalegir klaufar í höndunum .
Sjálf var ég handlagin og farin að sauma einfalda kjóla á mömmu þegar ég var aðeins þrettán ára .
Þetta gerði það að verkum að foreldrar mínir héldu að ég hlyti að leggja fyrir mig handverk .
Mér fannst það svolítið púkalegt af þeim að halda það því ég stóð mig prýðilega í skóla .
Listnám var einhvern veginn ekki í sjónmáli og ég er ekki handverksmanneskja .
Ekki svona manneskja sem hefur unun af því að vera sífellt að vinna og móta með höndum sínum .
Ég vissi að ég þurfti líka að fá að grúska í hugmyndum og bókum .
Heimili foreldra minna var í hreinræktuðum Bauhaus-stíl , mublurnar hljóta að hafa verið keyptar á einu bretti og ég man enn eftir hverri einastu þeirra og málverkunum á veggjunum .
Ég er ekki í nokkrum vafa um að æskuumhverfið hafði áhrif á mig .
Föðuramma mín , sem var skaftfellsk og dugleg hannyrðakona , var þremenningur við Kjarval en það er það næsta sem ég kemst að telja mig í ætt við þekkta myndlistarmenn .
Kannski að vefnaðurinn sé mér bara í blóð borinn .
Minn áhugi á faginu vaknaði þó fyrir alvöru í Bandaríkjunum .
Ég var ung þegar ég eignaðist mitt fyrsta barn og í stað þess að ljúka við menntaskólann fór ég með barnsföður mínum til Ameríku þar sem hann fór í framhaldsnám í verkfræði .
Við bjuggum í heldur ömurlegum smábæ í New York-fylki og helsta tilhlökkunin var að komast niður til New York-borgar á listasöfnin .
Af hverju ég , ekki orðin tvítug , dróst að myndlistarsöfnunum eins og þau væru segull það veit ég ekki .
En það voru spennandi tímar , mikið að gerast í listheiminum , abstrakt málverkið eiginlega komið að þolmörkum en annað að vakna sem var alveg nýtt og áður óþekkt eins og myndvefnaður og textílkúnst sem verið var að leggja grunn að þarna í New York í kringum 1960 , og byggðist á allt öðrum forsendum en klassísku verkin í Evrópu .
Ég heillaðist af þessu .
" Þú fórst ekki í nám í vefnaði fyrr en þú komst heim aftur .
" Ég hafði ekki möguleika á því .
Eftir sjö ár í Ameríku var ég búin að fá nóg af dvölinni þar .
Ég kom heim og tók þá stefnu sem foreldrar mínir höfðu viljað að ég gerði í upphafi og sótti um inngöngu í Myndlista- og handíðaskólann .
Ég hafði ekki mikla teiknireynslu en ég hafði þann bakgrunn sem heimsóknirnar í listasöfnin í New York gáfu mér .
Ég settist á skólabekk og lauk forskólanum sem þá tók tvö ár .
Kurt Zier var skólastjóri á þessum tíma og ég sagði honum að mig langaði til að læra myndvefnað sem var ekki kenndur við skólann .
Hólmfríður Bjartmarsdóttir frá Sandi gaf sig þá fram og sagði : " Ég líka ! " Svo áttum við tvö dýrleg ár þar sem við fengum að ráða okkur meira og minna sjálfar .
Kurt sagði : " Ég lít inn til ykkar stundum .
" Við smíðuðum okkar prógramm , lágum í bókum og fórum í módelteikningu og ýmsa kúrsa meðal annars í vefnaðarkennaradeildinni .
Það var kannski ekki meiningin að það væri valsað milli deilda en við fengum að vera frjálsar og þetta var dásamlegur tími .
Seinna komst ég einn vetur til Edinborgar og var þar hjá einum besta myndvefnaðarkennara í Evrópu .
Ég hefði ekki getað valið betri stað .
" Þú sagðir að þú hefðir eignast barn .
Hafðirðu það með þér til Edinborgar ? " Börnin voru orðin tvö og fylgdu mér þegar ég flutti heim frá Ameríku .
Hjónabandið gekk ekki upp þrátt fyrir tvær tilraunir og þá töldum við fullreynt .
Börnin voru þá komin á skólaaldur og eftir að ég fór sjálf í skóla fylltu þau flokk lyklabarna og Vesturbærinn ól þau upp fyrir mig .
En þau voru hjá föður sínum á meðan ég var í Edinborg .
" Hafðirðu samviskubit og sektarkennd vegna þess ? " Ég hef þá allavega harkað það af mér .
Ég var nokkuð laus við samviskubit vegna þess að ég lenti í ofstjórnun sem barn .
Móðir mín var langt á undan sinni samtíð en hafði ekki nóg við að vera félagslega séð .
Hún var ein af þessum mæðrum sem helst vilja hugsa fyrir börn sín og fara eiginlega alla leið inn í heilann á þeim og vilja stjórna því hvað þau hugsa .
Mér fannst það óskaplega erfitt .
Margir lenda í því að uppeldisaðferð móðurinnar hentar þeim ekki en það var svo skrýtið með mig að ég skildi að móðir mín vildi mér vel , alveg eins og ég áttaði mig strax sem barn á því að hún var klaufi í höndunum .
Og mér þótti vænt um hana fyrir að vilja mér svona vel .
En ég var mjög fegin að komast að heiman og þess vegna hélt ég að börnunum mínum myndi líða best ef ég væri ekki að skipta mér of mikið af þeim þó þau vilji ekki játast undir það núna að þetta hafi verið sérlega góð uppeldisaðferð .
" Auðvelt að vera maður sjálfur með SÚM Þú varst þátttakandi í SÚM-hreyfingunni og maður heyrir stundum sögur af þeim félagsskap og þá er næstum eins og þar hafi alltaf verið partístand .
Er þetta rétt ? " Einhvern veginn lenti ég upp í SÚM .
Man ekkert hvernig það æxlaðist til , kannski bara af því að ég var dálítið utanveltu eftir Ameríkudvölina .
Ég er enn að heyra sögur af því að í SÚM hafi menn verið að skralla sýknt og heilagt sem er algjör misskilningur .
Menn tóku listina alvarlega með glettnislegu ívafi að vísu en gengu ekki að verki fullir frekar en þeir keyrðu bíl fullir .
Í kringum listamennina í SÚM voru hins vegar ýmsir sem voru ekki að vinna alvarlega að myndlist en höfðu óskaplega gaman af að þjóra .
Það kom fyrir að það var komið heim til mín að leita að einhverjum sem höfðu tapast á fylliríum dögum eða vikum saman .
Úr því að ég var kvenmaður og tengd SÚM var talið að ég héldi uppi einhvers konar Sódómu og hlyti að hafa falið þá .
Ég sem lifði frekar borgaralegu lífi í Vesturbænum með börnunum mínum og kettinum .
" Þú hefur alltaf verið talin listamaður sem tekur sterka pólitíska afstöðu í verkum þínum .
" Ég held að þetta sé mýta .
Ég held að sagan sé öðruvísi en hvort ég get sagt hana er annað mál .
Ég lenti svolítið á skjön þegar ég datt út úr hópnum mínum í menntaskóla og fór til Ameríku og var þar eiginkona á stúdentagarði í gjörsamlega menningarsnauðum bæ og bjó við vissa einangrun og féll ekki vel inn í samfélagið .
Ég kom heim frá Ameríku með merkilega reynslu , þrátt fyrir daglega fábreytni , því einhvern veginn hafði ég samt lifað inni í framtíðinni sem átti eftir að koma hingað heim til Íslands .
Hlutirnir gerðust ekki með sama hraða þá og nú er á tímum tölvunnar .
En ég gat ekki talað við neinn um reynsluna því á þessum árum fóru fáir Íslendingar til Ameríku .
Ég endaði á því að vera enn aftur nokkuð utangátta félagslega .
Ég held að það hafi verið ástæðan fyrir því að ég rölti upp stigann í SÚM því þar gat maður verið þó maður væri utangátta .
Þar var auðvelt að vera bara maður sjálfur .
Á árunum 1974-75 þegar Vilborg Harðardóttir stýrði sunnudagsblaði Þjóðviljans þá fékk hún listamenn til að gera forsíður .
Ég átti að gera fyrstu myndina á kvennaárinu 1975 og það var töluverð ábyrgð .
Ég gerði mynd af konu sem gýs upp með logandi hárið eldspúandi og tveir andar hvísla hvor í sitt eyra hennar .
Skissan af myndinni er á sýningunni og þegar ég sá hana fór ég að rifja upp hvað ég var eiginlega að segja með henni : Myndin táknar konu sem finnur þessa innri þörf fyrir að skapa sér sjálfstæði .
Hún verður að eldspúandi dreka af því að það er alltaf verið að ráðskast með hana , hafa vit fyrir henni og setja henni reglur og hömlur .
Ef einhver ætlar að ráðskast með hana þetta árið þá verður það hún sjálf .
" Þú varst áberandi og mjög virk í rauðsokkahreyfingunni .
" Eitthvað tengdist það þessum bakgrunni að ég var sérstaklega hrifin af nýjum hugmyndum um hópefli og frjálst félagsform þar sem hvorki væri hinn hefðbundni formaður , ritari né gjaldkeri , engin félagsgjöld bara frjáls framlög , ef á þyrfti að halda , og engar félagaskrár .
Innan rauðsokkahreyfingarinnar mótaði ég og barðist fyrir slíku félagsformi sem mörgum þótti vera ansi djarft .
Við rauðsokkurnar vorum feiknalega sterkar meðan hreyfingin var algerlega opin og enginn var skráður sem meðlimur .
Þá var auðvelt að vera rauðsokka þegar manni svall móður og svo gat maður dottið í það að gera eitthvað allt annað , farið í hárgreiðslu og látið kvenleikann blómstra .
Starfið í rauðsokkahreyfingunni var þó agað og öflugt og gerði okkur sem þar vorum að þjálfuðum vinnukrafti og margar voru kallaðar til starfa í þjóðfélaginu .
Ég var gripin inn í Myndlista- og handíðaskólann árið 1975 , þegar stúdentaóeirðir stóðu sem hæst og oft var erfitt að róa á rétt mið í slíkum stofnunum og ég var þar skólastjóri í þrjú ár .
Það var gaman en þessu starfi fylgdu mikil átök út af stefnumörkun og ég missti þolinmæðina .
Skólastjórastarfið er þó eitt af því sem ég hefði viljað hafa meiri þolinmæði gagnvart og skilja betur við , klára verkið betur en ég gerði .
" Endalausir möguleikar á ævintýrum Ef þú ættir að lýsa þróuninni í verkum þínum , hvað myndirðu segja ? " Árin eftir 1968 , þegar ég var að vefa , voru skemmtilegur tími .
Ég lít þó á það tímabil í minni list sem raunsæistímabil frekar en pólitískt .
Það var verið að endurskoða alla hluti og ég vann bara með umhverfið eins og það birtist mér og var ófeimin við að spyrja spurninga .
En þegar kom fram undir 1980 þá breyttist andrúmsloftið , straumarnir í þjóðfélaginu lágu í átt að peningahyggjunni sem varð síðan áberandi og þjakandi .
Ég skynjaði þann skugga og mér líkaði hann ekki .
Í vefnaðinum fóru margir að einbeita sér að náttúrutengdum viðfangsefnum .
Ég flutti út á land , fann mig betur þar og fór að vinna með víddina í náttúrunni , fór í að leita að öðru formi , fannst að ég yrði að finna mér nýja leið .
Ég byrjaði að taka ljósmyndir og vinna með þær og tengja við vefnaðinn .
Árið 1988 lenti ég í bílslysi og hef ekki fengið fulla hreyfigetu síðan til að vinna flókin verk .
Lengi gat ég ekki einu sinni tekið almennilegar ljósmyndir en svo komu stafrænu myndavélarnar á markaðinn , þannig að þeir erfiðleikar eru að baki .
Ég hef notað tölvu til að teikna og svo skrifa ég bækur .
Það var aldrei meðvituð ákvörðun að skrifa .
Það byrjaði þannig að ég fór að skrifa niður það sem ég lærði sem krakki um garðyrkju af móður minni í foreldrahúsum .
" Þú býrð með bónda þínum , Þór Vigfússyni , í Ölfusinu þar sem þú ræktar jurtir og sinnir gróðri .
Er Þór ræktunarmaður eins og þú ? " Hann er farinn að rækta með mér og nú er ég að kenna honum að elda .
Ég hef uppgötvað nokkuð varðandi karlmenn .
Eldhúsið fyrir karlmönnum er dásamleg furðuveröld þar sem þeir eru í sterkri nálægð við matinn .
Þeir geta gramsað í skápum , rótað inni í ísskáp og gert sig breiða í eldhúsinu .
Minn maður er stór og mikill matmaður og þannig menn una sér hvergi betur en í eldhúsi .
Nú er ég smám saman að leiða hann inn í leyndardóma kokkamennskunnar og mér sýnist honum líka það afar vel en sjálf er ég búin að elda nóg í bili og er fegin að hvíla mig .
" Hvað er svo á dagskrá eftir sýninguna ? " Ég sé svo sem endalausa möguleika á ævintýrum framundan en nú er ég er farin að hugsa , eins og karlmaður , bara um eitt í einu .
Takmarkið er að klára þessa sýningu og þýðinguna á Walden .
Það er gott að verða eldri vegna þess að þá fer maður að geta skoðað líf sitt sem heild .
Það er sagt að maðurinn geti dáið sáttur ef hann geti horfst í augu við líf sitt .
Líf mitt hefur verið heilt , ekki brotakennt og það finnst mér gott .
Mér finnst ég hafa fengið ríkulegan skammt af spennandi tækifærum sem ég átti kannski ekki endilega skilið .
En ég var lánsöm og vonast eftir að eiga enn inni sitthvað hjá forsjóninni .
" 