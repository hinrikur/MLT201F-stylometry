Álfrún Helga Örnólfsdóttir og Saga Sigurðardóttir bjóða til samkvæmis í Verði þér að góðu , sem sýnt er í Þjóðleikhúsinu .
Þær hafa þurft að víxla hlutverkum frá í vor en þá var Álfrún kasólétt .
Hún er nú með tveggja mánaða stúlku en Saga er komin sjö mánuði á leið og fetar í dansspor vinkonu sinnar .
Inga Rún Sigurðardóttir ingarun@mbl.is Álfrún Helga Örnólfsdóttir og Saga Sigurðardóttir eru í leikhópnum Ég og vinir mínir sem setti upp hina bráðskemmtilegu sýningu Verði þér að góðu í vor .
Hópurinn er blandaður , bæði skipaður dönsurum og leikurum , og er útkoman kraftmikill línudans milli þessara tveggja heima .
Það leggst vel í stelpurnar að taka þráðinn upp að nýju en verkið er sýnt um helgina og þá næstu í Þjóðleikhúsinu " Ég er búin að sakna verksins í allt sumar .
Ég held við séum öll spennt að fara aftur í partýið okkar , " segir Saga en sýningin fékk góðar viðtökur áhorfenda og þrjár tilnefningar til Grímunnar .
" Það kom okkur svo á óvart hvað það var hlegið mikið á frumsýningunni .
Við hugsuðum : Gerðum við óvart farsa ? " segir Álfrún en í sýningunni býður hópurinn til samkvæmis og kannar ýmsar partýhliðar mannlegrar hegðunar , allt frá kurteislegu matarboði yfir í tryllta dansgleði á djamminu .
Í fæðingu allan æfingatímann " Maður veit ekki í raun hvaða leikrit maður er með í höndunum frá upphafi .
Það er að verða til allan æfingatímann , " segir Álfrún en hópurinn notast við spuna og er að útfæra verkið fram að frumsýningu .
Sýningin hefur nú enn tekið breytingum því Álfrún og Saga hafa þurft að víxla hlutverkum .
" Þegar við hættum var ég komin rúma átta mánuði á leið , " segir Álfrún en stúlkan Kolbrún Helga kom í heiminn þann 4. júlí .
Barnsfaðir Álfrúnar , Friðrik Friðriksson , er einmitt einn úr hópnum og jafnframt leikstjóri sýningarinnar .
" Ég er núna komin sjö mánuði á leið og um miðjan september verð ég að komast á níunda mánuðinn eins og Álfrún var í vor .
Þetta er auðvitað algjör tilviljun en samt svolítið skemmtilegt .
Nú þegar ég fer aftur á svið er Álfrún auðvitað fyrirmyndin mín , " segir Saga .
" Ef við höldum áfram að sýna þetta verðum við að tryggja það að það verði alltaf ólétt leikkona í hópnum , " grínast Álfrún .
" Ég var einmitt að spyrja mig hvort það myndi ekki eitthvað vanta ef það væri ekki ólétt kona í sýningunni , " segir Saga .
" Ég var líka ólétt allt æfingatímabilið þannig að það var alltaf ákveðinn þáttur í verkinu .
Það var ekkert verið að fela ástandið heldur talað um það og notað .
Ég dansaði alveg á fullu þó ég væri ekki mikið að rúlla mér á maganum .
Ég fann mér leið til að gera eins og ég gat , " segir Álfrún .
Frábært að dansa svona lengi " Ég fer í Álfrúnar spor í dansatriðunum .
Hún var búin að finna mjög smart leiðir til að komast í gegnum dansatriðin , sem ég fæ að njóta núna .
Hún tekur aftur á móti við mínu , sem ég er hætt að þora að gera .
Í einni senu brestur ófrísk kona í grát þar sem hún er viðkvæm fyrir í þessu ástandi sínu , " segir Saga .
" Þá náttúrulega gerir ólétta konan það , " botnar Álfrún og heldur áfram : " Mér fannst frábært að geta verið á sviðinu svona lengi í óléttunni .
Þetta er oft vandamál að leikkonur þurfa að stíga út úr sínum hlutverkum af því það hentar ekki alltaf leikhúsinu að vera með kasólétta leikkonu .
" Saga samsinnir .
" Mér finnst sömuleiðis frábært að fá að halda mínu striki með hópnum og að við getum gert þetta áfram saman .
" En gætu hlutirnir verið öðruvísi almennt í leikhúsinu eða dansheiminum ? " Það gefur ákveðinn karakter eða dýpt í verkið að hafa kasólétta konu í því , " segir Álfrún .
" Ég held að fólki finnist gaman að sjá manneskju í þessu ástandi uppi á sviði .
Af því maður sér þetta ekki svo oft þá voru sumir sem héldu að ég væri með gervibumbu ! En ef þú ert með skrifað verk þá passar það ekki alltaf inní en kannski mætti hugsa stundum útí það að láta það ekki stoppa sig ef leikkona eða dansari er barnshafandi heldur finna leiðir til að láta þetta ganga upp .
" Álfrún útskýrir að þó sumar konur lendi í því að veikjast á meðgöngu séu barnshafandi konur oftar en ekki " heilbrigðar og geta unnið og fá jafnvel einhvern aukakraft .
Það er oft styttra í tilfinningarnar og maður er aðeins öðruvísi .
Það getur verið áhugaverð orka sem er skemmtilegt að nýta og sjá á sviði .
Mér finnst óléttar konur líka alltaf svo fallegar , þær hafa eitthvað við sig .
" Alþjóðleg vandræðaheit Sýningin í kvöld , laugardagskvöld , verður flutt á ensku .
" Það er auka-áskorun en ég hlakka mjög til að hoppa aftur inn í þetta , " segir Álfrún .
Þær segja að sýningin færist vel yfir á ensku enda sé textinn mikið " spjall og kurteisishjal " .
Draumurinn er að ferðast með sýninguna .
" Ég væri alveg til í að leigja hljómsveitarrútu ! " segir Álfrún .
" Ég held þetta séu alþjóðleg vandræðaheit í samskiptum manna á millum , " segir hún .
" Fólk er held ég allstaðar frekar meðvitað um sjálft sig og hvernig það kemur fyrir og er til dæmis óöruggt í samkvæmi þar sem það þekkir ekki alla náið .
Þetta er sammannlegt vandamál .
" Er öðruvísi að fara í partý eftir að hafa sýnt þetta verk ? " Þegar við vorum að æfa í vor stóð ég mig að því að verða enn sjálfsmeðvitaðari í samkvæmum því þá var ég svo mikið að velta því fyrir mér hvernig fólk hagar sér og ber sig gagnvart öðrum .
Ég heyrði oft sömu frasa og við höfum verið að nota í senunum okkar og brosti í hvert sinn með sjálfri mér , " segir Saga .
" Fólk spyr jafnvel hvort maður hafi verið að stela frösum frá því .
Það hefur yfirleitt ekki verið raunin en fólk upplifir verkið eins og þetta komi frá því , því flestir hafa átt í þessum samræðum .
Fólk hefur samt ekkert erft það við okkur , " segir Álfrún og hlær .
Áhorfendur hafa einmitt hlegið mikið á sýningunum .
" Kannski af því að fólk sér sjálft sig í þessum aðstæðum , þá verður upplifunin svo sterk , " segir Saga .
Ýmsir kostir fylgja því að vinna í svona hópi .
" Maður fær fleira en eitt sjónarhorn .
Hver og einn á sína sögu og hefur sitt persónugallerí til að vinna úr .
Svo vinnum við líka náið saman sem hópur og þurfum að komast að niðurstöðu um hvernig senan og verkið sjálft verður , " segir Álfrún .
" Við náum vel saman sem hópur , sérstaklega í húmor .
Við hlæjum mjög mikið þó við séum ekki að reyna að vera fyndin .
Sú gleði kemur vonandi inn í sýningarnar okkar , " segir Álfrún og tekur Saga undir það .
" Vonandi að áhorfendurnir upplifi þessa orku og stemningu .
" Alltaf að kryfja mannveruna Af því að Ég og vinir mínir er samvinnuleikhús sem byggist á spuna er verkferlið öðruvísi en ef um hefðbundin skrifuð verk er að ræða .
" Við byrjum á því að setjast niður og ræða hvernig sýningu við viljum gera .
Hvað viljum við að áhorfandinn fari heim með ? Við gerum þetta áður en við byrjum að hanna verkin .
Við erum alltaf að reyna að kryfja eitthvað , eins og í þessu tilfelli þessa samkvæmisveru og hvernig við högum okkur innan um fólk þegar við komum saman til að skemmta okkur , " segir Álfrún .
Barnalánið leikur við leikhópinn en sex börn hafa orðið til í hópnum síðan þau byrjuðu að vinna saman .
Búningahönnuðurinn Rósa Hrund Kristjánsdóttir er einmitt komin sjö mánuði á leið rétt eins og Saga .
Í ljósi þessa er kannski ekki skrýtið að það séu einhverjir óléttubrandarar í verkinu .
" Fólk virðist alltaf hafa þörf fyrir að tjá sig um kúluna , eins og það verði að segja eitthvað ! Þetta getur verið ruglandi , sama daginn færðu að heyra : " Rosalega ertu nett " eða : " Vá , þú ert bara alveg að springa " .
Maður veit ekki alveg hvað maður á að halda og getur verið svolítið viðkvæmur .
" Róaðist undir teknótónlistinni Álfrún viðurkennir að á síðustu sýningunni í sumar hafi hún gefið vel í .
" Ég var alveg til í að barnið kæmi .
Ég var annars ekki mikið að draga af mér og eftir sýningar var ég búin á því en líkamlega leið mér samt alltaf vel .
Núna er litla átta vikna stúlkan alltaf með okkur á æfingum .
Um daginn var hún aðeins óróleg en þá byrjaði rosa teknólag í lokin en það er mikil stemingin í lokadansinum .
Þá þagnaði hún , þarna kannaðist hún við sig .
Það þurfti bara góðan takt frá Gísla Galdri og hún varð alveg pollróleg .
" Hvernig upplifun er það fyrir þig , Saga , að dansa ólétt ? " Maður mátar sig upp á nýtt inn í hlutina og hvað manni líður vel með að gera .
Ég var satt að segja varkárari fyrstu mánuðina en svo þegar þessar líkamsbreytingar eru orðnar eðlilegri fyrir manni og raunverulegri þá er þetta ekkert tiltökumál .
Álfrún fór svo vel með þetta í æfingunum í vor að maður gleymdi því stundum að hún væri ólétt , " segir Saga og vinkona hennar skýtur þessu að : " Mér sýnist þú nú ekkert draga af þér heldur ! " Þær eru vissar um að samkvæmið hjá þeim og vinum þeirra í leikhópnum haldi áfram þó ekki sé búið að skipuleggja langt fram í tímann .
Álfrún er ennfremur að fara af stað með sólóverkefni , sem Friðgeir Einarsson mun stýra og Rósa Hrund sjá um útlit .
" Ég hugsa að hinir vinirnir verði ekki langt undan þegar kemur að ákvarðanatöku og listrænni ráðgjöf , " segir Álfrún en verkið verður bæði dans og leikhús , hreyfing og texti .
" Við erum að bræða með okkur hvað okkur langi til að gera næst .
Þetta ferli tekur á hjá okkur .
Það er gaman en það tekur mikið af manni og við erum lengi að þróa verkin okkar .
Við erum ennþá að hugsa og skoða næstu skref , " segir Álfrún um leikhópinn .
" Samt finnst mér að við séum komin á sporið með eitthvað , búin að finna einhvern takt saman sem við þurfum að vinna með áfram , " segir Saga .
" Ég vona að við séum komin yfir byrjunarörðugleika .
Ef maður getur talað um að þetta sé einhver sérstök aðferð sem við vinnum eftir og við höfum verið að þróa með okkur , þá höfum við rekist á vandamálin sem fylgja henni .
Það er ekki áfallalaust að skapa svona frá grunni .
Lýðræði er svolítið flókinn hlutur í svona hópi , " segir Álfrún og útskýrir það nánar : " Við erum ekki með eitt höfuð sem ræður öllu .
Það getur tekið á að komast að niðurstöðu en við erum orðin betri í því .
Við erum orðin fljótari í að leysa vandamálin en við vorum .
Eins og Saga segir , þá erum við komin með einhvern takt saman og nú þurfum við bara að sjá hvaða þátt mannlegrar hegðunar við ætlum að kryfja næst .
" Ég og vinir mínir Leikhópurinn Ég og vinir mínir hefur áður sett upp sýninguna Húmanimal við góðar viðtökur .
Sami hópur er að baki Verði þér að góðu fyrir utan að Sveinn Ólafur Gunnarsson kemur í stað Jörundar Ragnarssonar .
Aðrir leikarar og dansarar í hópnum eru Álfrún Helga Örnólfsdóttir , Saga Sigurðardóttir , Dóra Jóhannsdóttir og Friðgeir Einarsson auk Gísla Galdurs Þorgeirssonar , sem kemur fram í sýningunni auk þess að semja hljóðmyndina í verkinu .
Leikstjóri er Friðrik Friðriksson og Rósa Hrund Kristjánsdóttir sér um leikmynd og búninga .
Verði þér að góðu verður sýnt í kvöld laugardagskvöld , á morgun sunnudag og 10. og 11. september í Þjóðleikhúsinu .
Síðan verður ein sýning fyrir norðan , hinn 17. september , í menningarhúsinu Hofi á Akureyri .
Athugið að sýningin í kvöld er flutt á ensku og er hluti af leiklistarhátíðinni LÓKAL .
Nánari upplýsingar er að finna á midi.is .
Krakkajóga og guðfræðinám Það er líka líf utan leikhópsins hjá Álfrúnu og Sögu .
Álfrún var í jógakennarakennaranámi síðastliðinn vetur og er orðin útlærður kundalini-jógakennari .
" Ég gerði þetta aðallega fyrir mig og til að dýpka mína ástundun og fara meira í fílósófíuna á bak við þetta .
Ég hef áhuga á því að fara að kenna en hef hingað til ekki gert það nema fyrir leikhópinn , " segir hún .
Álfrún ætlar þó að fara að kenna annars konar jóga en hún byrjar með sérstakt krakkajóganámskeið fyrir börn á aldrinu 4-7 ára í Jógasetrinu Borgartúni 20 um miðjan september .
" Krakkajógað er kennt öðruvísi en jóga fyrir fullorðna .
Maður kennir mikið í gegnum leik .
Í krakkajóga læra börnin að efla einbeitingu , samhæfingu og að róa sig niður .
" Hún er spennt fyrir verkefninu .
" Mér finnst svo gaman að vinna með börnum , " segir Álfrún sem er líka með " tilraunadýr " heima en hún hefur getað prófað jógað á Margréti , þriggja og hálfs árs gamalli dóttur sinni .
Krakkajógatímarnir verða einu sinni í viku .
Jóga hefur notið vaxandi vinsælda síðustu ár .
" Ég held það séu margar skýringar á því .
Það er mikill hraði í þessu nútímasamfélagi .
Fólk finnur fyrir álagi og streitu og þarf hjálp til að ná sambandi við sjálft sig , " segir hún .
Saga er líka " á andlega sviðinu " , ef svo má segja .
" Ég er að byrja í guðfræðinámi við Háskóla Íslands .
Ég er að gera þetta fyrir mig .
Þetta er búið að blunda í mér lengi og núna er tækifærið , þegar ég get ekki verið að sprikla alveg eins mikið og venjulega , " segir Saga , sem hefur að undanförnu staðið í ströngu við skipulagningu Reykjavík Dance Festival , sem hefst á mánudaginn .
" Þetta verður glæsileg uppskeruhátíð fyrir dansinn í ár , " segir Saga sem ætlar ekki að missa af neinu .
