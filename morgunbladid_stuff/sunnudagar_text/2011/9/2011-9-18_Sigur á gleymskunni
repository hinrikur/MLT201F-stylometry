Skáldsagan Frönsk svíta eftir Irene Nemirovsky hefur farið sigurför um heiminn undanfarin ár .
Nemirovsky lést í Auswitsch árið 1942 , sennilega úr taugaveiki , 39 ára gömul .
Handritið að bók sem hún var að vinna að var í ferðatösku sem dóttir hennar Denise Epstein varðveitti .
Það var ekki fyrr en um sextíu árum eftir dauða móður sinnar sem Denise fór að rýna í handritið og komst að því að það sem hún hafði talið vera dagbókarskrif var skáldsagnarhandrit .
Frönsk svíta kom út í Frakklandi árið 2005 , hefur verið þýdd á fjölda tungumála og fengið gríðarlegt lof .
Frönsk svíta er nú komin út á íslensku í þýðingu Friðriks Rafnssonar og skaust við útkomu beint í fyrsta sæti metsölulista Eymundsson .
Dóttir Nemirovsky , Denise Epstein , var nýlega hér á landi í boði Bókmenntahátíðar og Alliance Francaise og kynnti bók móður sinnar .
Með í för var Olivier Philipponnat sem ásamt Patrick Lienhardt ritaði merka ævisögu Nemirovsky sem kom út í Frakklandi árið 2007 .
Irene Nemirovsky var rússneskur gyðingur sem flutti til Frakklands eftir rússnesku byltinguna ásamt foreldrum sínum .
Hún byrjaði ung að skrifa og var þekktur rithöfundur á millistríðsárunum .
Hún giftist Michel Epstein , sem var einnig rússneskur gyðingur , og þau eignuðust tvær dætur , Denise , sem nú er 82 ára , og Elísabetu sem lést fyrir nokkrum árum .
Nokkrum mánuðum eftir handtöku eiginkonu sinnar var Michel handtekinn og sendur í gasklefana í Auswitsch .
Denise Epstein lýsir móður sinni svo : " Mamma var meðalhá , dökk yfirlitum , með afar hrokkið hár .
Þegar hún horfði á okkur börnin sín var augnaráð hennar milt og fallegt en hún en horfði gagnrýnni augum á umhverfið .
Hún var afskaplega góð , blíð og ljúf móðir .
Sjálf átti hún erfiða æsku .
Móðir hennar var skrímsli .
Ég á erfitt með að nota orðið amma um þá konu .
Hún hafnaði móður minni frá upphafi og lét aðra um að hugsa um hana .
Þær fyrirlitu hvor aðra .
" Hvernig var líf þitt með foreldrum þínum og systur .
Voruð þið hamingjusöm fjölskylda ? " Já , foreldrar mínir voru afar ástfangin og hjónabandið var mjög hamingjusamt .
Þau sáu um uppeldi okkar systranna í sameiningu og hugsuðu afar vel um okkur .
Þau voru mjög ólík .
Mamma var fremur alvörugefin og íhugul .
Hún sagði okkur systrunum sögur á hverju kvöldi og pabbi kenndi okkur lög með Mistinguette og Josephine Baker , sem voru söngstjörnur þess tíma .
Þegar mamma var handtekin í júlímánuði 1942 varð pabbi afar örvæntingarfullur .
Þegar hann var svo sjálfur handtekinn skömmu seinna varð hann eiginlega ánægður því hann var viss um að hann væri á leið á sama stað og mamma og að þau myndu fá að vera saman .
Hann vissi ekki að hún var dáin .
" Að missa foreldra sína á svona hörmulegan hátt hlýtur að hafa markað þig .
Hvaða kenndir hafa hrærst sterkast innra með þér ? Er það reiði , hatur , biturð eða sorg ? " Maður gengur í gegnum mörg stig við aðstæður eins og þessar .
Fyrst kom biðin og óvissan , sem var það erfiðasta .
Svo kom reiðin , bæði gagnvart Þjóðverjunum og líka gagnvart foreldrunum .
Um tíma höfðu foreldrar mínir tækifæri til að flýja Frakkland .
En þau sýndu því ekki áhuga og mamma einbeitti sér að því að halda áfram að skrifa Frönsku svítuna .
Við systurnar hötuðumst um tíma við bókmenntir því bókmenntirnar áttu þátt í að taka mömmu frá okkur .
Ég hélt lengi í vonina og neitaði í horfast í augu við þá skelfilegu staðreynd að mamma myndi ekki koma aftur .
Þegar ég var sjálf orðin móðir var ég enn að bíða eftir móður minni og þóttist stundum sjá hana á götu .
Smám saman varð ég að horfast í augu við þá staðreynd að hvorki foreldrarnir , frændurnir né frænkurnar kæmu til baka .
Mitt val var að halda áfram og eignast börn til að geta byggt upp mitt eigið líf .
Ein af þeim fjölmörgu tilfinningum sem hrærðust með mér var sársaukinn sem hverfur aldrei .
En ég fann aldrei til haturs .
" Nú hefur Franska svítan gert móður þína ódauðlega og vakið athygli og áhuga á eldri verkum hennar .
Þú hlýtur að finna gleði í því .
" Ég er mjög stolt og glöð að bækur mömmu skuli vekja svo mikla athygli um allan heim .
Það er heilmikill sigur .
Sigur á gleymskunni .
Sigur á nasistunum .
Það er stórkostleg gleði fyrir mig að vera umvafin ást lesenda sem eru að enduruppgötva verk mömmu og sjá hversu mikla umhyggju þeir sýna henni .
" Olivier Philipponnat er annar höfunda ævisögu Irene Nemirovsky sem varð verðlaunabók í Frakklandi og kom út á ensku árið 2010 .
Þegar hann og félagi hans Patrick Lienhardt kynntu hugmyndina að ævisögunni fyrir útgefanda sínum var hann ekki viss um að hugmyndin væri góð , enda hafði Nemirovsky fallið í gleymsku .
Mánuði seinna kom Franska svítan út í Frakklandi og allt var breytt .
Bókin var á allra vörum .
" Við vorum tvö ár að skrifa bókina , " segir Philipponnat .
" Við fengum aðgang að skjalasafni Nemirovsky þar sem var ógrynni bréfa og handrita og við fundum einnig áður óbirt handrit úr fórum síðasta útgáfustjóra Nemirovsky .
Það voru litlar heimildir til um líf hennar í Rússlandi og þess vegna fór ég með Denise til Moskvu til að hitta einn af síðustu ættingjum Nemirovsky sem var enn á lífi .
Þessi ættingi átti ýmsar myndir og deildi minningum sínum með okkur og þannig var hægt að bregða upp mynd af lífi Nemirovsky í Rússlandi .
" Það er Friðrik Rafnsson sem á heiðurinn af því að þýða Frönsku svítuna á íslensku .
" Ég hef þýtt hátt í þrjátíu bækur og þessi er sú allra magnaðasta sem ég fengið að glíma við , " segir Friðrik .
" Bókin er á svo mörgum plönum og tilfinningaskalinn er gríðarlega breiður .
Nemirovsky skrifar fágaðan og flottan stíl sem var heilmikið mál að koma til skila .
Ég var með frábært verk í höndunum .
Það var að ýmsu leyti erfitt að fást við þetta snilldarverk en um leið ákveðinn lúxus og mjög skemmtilegt .
" Texti : Kolbrún Bergþórsdóttir kolbrun@mbl.is Mynd : Kristinn Ingvarsson kring@mbl.is 