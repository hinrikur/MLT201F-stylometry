" Ég vildi að ég gæti sagt að þessi bók væri skáldsaga .
Því miður .
Allir atburðir í bókinni gerðust í raun og veru , " skrifar Sigríður Víðis Jónsdóttir í bókinni Ríkisfang : Ekkert , sem kemur út á vegum Forlagsins á þriðjudaginn .
Undirtitillinn er Flóttinn frá Írak á Akranes en bókin segir sögu flóttakvennanna átta sem komu til landsins fyrir þremur árum , þann 8. september 2008 .
Texti : Inga Rún Sigurðardóttir ingarun@mbl.is Mynd : Ragnar Axelsson rax@mbl.is Upphaflega hugmyndin hjá Sigríði Víðis Jónsdóttur var að semja greinaflokk um flóttakonurnar og Al Waleed-flóttamannabúðirnar en fljótlega varð henni ljóst að efninu yrðu aðeins gerð góð skil með bók .
Flóttamannabúðirnar hafa verið kallaður versti staður á jörðinni og þar á spurningin : " Hvort er betra að kafna úr hita eða frjósa úr kulda ? " vel við .
Hún hitti konurnar fyrst í janúar 2009 .
" Þeim fannst mjög undarlegt en jafnframt áhugavert að þarna væri kona sem langaði að fara í búðirnar sem þær voru nýbúnar að sleppa úr , " segir Sigríður en í mars 2009 fór hún út í vettvangsferð í flóttamannabúðirnar .
Fólkið , konurnar átta og 21 barn , á allt rætur að rekja til Palestínu en hafði alið allan sinn aldur í Írak .
" Strax og ég hitti þær komst ég að því að þær ættu ættingja í búðunum .
Ég byrjaði að klóra í yfirborðið og fann að það var mikið þarna undir , " segir Sigríður sem kynntist konunum vel og segir að þær hafi tekið henni opnum örmum en viðtölin fóru fram með túlki enda konurnar nýkomnar til Íslands þegar höfundurinn hitti þær fyrst .
" Ég fann að þær vildu sannarlega segja þessa sögu , " segir hún .
Það sem ýtti undir sterk tengsl Sigríðar við konurnar var heimsókn hennar í flóttamannabúðirnar þar sem hún hitti ástvini þeirra .
" Þetta var mjög tilfinningaþrungið .
Ég fór með bréf og ljósmyndir frá þeim og þegar ég fór heim vildu ættingjarnir allir senda hluti til baka .
Þegar ég kom heim aftur úr þessari heimsókn var samband okkar orðið mjög sérstakt .
Það var sumarið 2009 og síðan þá erum við búnar að vera í miklu sambandi .
" Ári síðar fór hún í annað ferðalag sem var ekki síður tilfinningaþrungið fyrir margar kvennanna .
" Ég fór til Ísrael til að hafa uppi á stöðunum sem þær eru upprunalega frá .
Þær hafa aldrei komið þangað .
Foreldrar þeirra , ömmur og afar , flúðu þegar Ísraelsríki var stofnað og gátu aldrei snúið til baka .
Ég var þarna að leita að rústum af palestínskum þorpum í Ísrael og átti nokkur símtöl við þær , sem ég mun aldrei gleyma .
" Að halda á palestínskri jörð Sigríður sótti minjagripi í heimsókninni , blóm , vatn og mold , eins og hún segir frá í bókinni : " Ég beygi mig niður og hefst handa við það sem Ayda bað mig um áður en ég hélt af stað .
Dreg fram tvö filmubox , róta jarðveginum upp og fylli þau af mold .
Ætla að taka þetta með heim á Skaga .
" Mig langar bara svo að geta haldið á palestínskri jörð ...
" hafði Ayda sagt feimnislega .
Augun snögglega full af tárum .
" Hef aldrei farið þangað ...
Langar að ...
snerta Palestínu ...
þó ekki sé nema eitt andartak ...
" Síðan rétti hún úr bakinu og örlítið bros færðist yfir andlitið .
" Ég veit þetta hljómar einkennilega en viltu gera þetta fyrir mig ? " " Eftir ferðalagið fór hún til allra kvennanna og lét þær fá eitthvað til minja en til viðbótar tók hún margar myndir og myndbönd í heimsókninni .
Frásögn í sögulegu samhengi Fyrir bókina tók hún viðtöl við allar konurnar en tvær þeirra , Ayda og Lína eru í forgrunni .
" Framlag hinna var samt afar mikilvægt .
Þannig sá ég stærri mynd , eitthvert mynstur í því sem gerðist í Írak .
Þegar ég fór uppá Akranes fyrir tveimur árum og níu mánuðum átti ég ekki von á því annars vegar að það kæmi út úr þessu bók og hins vegar að ég myndi eignast þarna átta vinkonur .
Það hætti líka aldrei að koma mér á óvart hvað það var mikið á bak við þetta og hvað saga þeirra endurspeglaði mikla sögu .
" Bókin er skrifuð sem frásögn en ekki viðtöl og er reynsla kvennanna jafnframt sett í sögulegt samhengi .
" Hvernig er að vera í Íraksstríði ? Hvernig er að búa í flóttamannabúðum ? Mér fannst áhugavert að taka mjög framandi reynslu og reyna að færa hana eins nálægt lesendunum ég gat .
" Hún útskýrir að saga Palestínumanna í Írak hafi ekki farið hátt .
" Þetta er ekki stór hópur , nokkrir tugir þúsunda .
Þær tilheyra því sérstökum hópi sem lenti í óvenjulegum aðstæðum í Íraksstríðinu .
Þær vilja að saga þessa hóps komi fram og eru að miðla henni í gegnum sögu sína , " segir hún en eftir að Íraksstríðið hófst varð þessi hópur utangarðs í landinu og sætti ofsóknum .
Við skrifin þurfti Sigríður að reyna að setja sig í spor kvennanna .
" Hvernig leið þeim í þessum aðstæðum og hvernig get ég miðlað því ? Þær voru tilbúnar til að svara öllum spurningum þannig að við ræddum hlutina í þaula og mjög persónulega .
Það var mjög lærdómsríkt og maður fór að sjá hlutina í öðru ljósi .
" Annað sjónarhorn á fréttirnar Hún segir líka að sögur kvennanna hafi sett kreppuna á Íslandi í annað samhengi .
" Þetta var að mörgu leyti góð leið fyrir mig til að komast í gegnum þessa kreppu , " segir hún og meinar að hún hafi fengið annað sjónarhorn á fréttirnar hér á landi eftir að hafa heyrt persónulegar sögur kvennanna af hörmungum í Íraksstríðinu .
En hafa Íslendingar kannski meiri áhuga á svona sögum eftir hrun ? " Ég held það geti vel verið .
Við sjáum til dæmis hjá UNICEF að almennt er mikil meðvitund hjá fólki um að leggja sitt af mörkum til hjálparstarfs , " segir Sigríður sem gegnir núna starfi upplýsingafulltrúa Barnahjálpar Sameinuðu þjóðanna ( UNICEF ) á Íslandi .
" Þegar fólk hér hefur það ekki gott veit það líka hvernig það er að hafa það slæmt og getur þannig ef til vill sett sig betur í spor þeirra sem eru enn verr staddir .
" Eins og að vera nafnlaus Skyldi höfundinn langa að koma bókinni út á erlendri grundu ? " Fyrst er að koma henni út hér ! En efnið er auðvitað alþjóðlegt , " segir hún og útskýrir að þetta séu tvöfaldir flóttamenn og í ofanálag ríkisfangslaust fólk .
Það vakti athygli á alþjóðavísu þegar hópurinn kom til Íslands .
Sjálf skrifaði hún grein sem birtist hjá New York Times eftir heimsóknina í flóttamannabúðirnar .
Flóttamannahjálp Sameinuðu þjóðanna ( UNHCR ) stendur fyrir átaki um þessar mundir til að vekja athygli á vanda ríkisfangslauss fólks en um 12 milljónir manna eiga við þennan vanda að stríða .
Stundum gerist þetta vegna þess að fólk lendir einhvern veginn milli kerfa og í öðrum tilvikum á þetta við heilu hópana eins og Palestínufólkið í Írak .
" Það að hægt sé að vera ríkisfangslaus er , held ég , mörgum hér á landi framandi .
Fólki finnst það óhugsandi , rétt eins og að vera ekki með nafn .
" Þáttur gamla heimabæjarins Sigríður er fædd á Akranesi , hinum nýja heimabæ kvennanna , árið 1979 .
Hún bjó á Skaganum þangað til um tvítugt en þá flutti hún til Reykjavíkur .
Þessi sameiginlegi veruleiki hennar og flóttakvennanna styrkti ennfremur samband þeirra .
" Við höfðum strax einhvern sameiginlegan veruleika .
Ég gekk í sama skóla og börnin þeirra , ég verslaði í Einarsbúð og þekkti allar þessar götur sem þær bjuggu við og þekkti líka fólkið sem var að vinna með þeim .
Það var eitt af því sem var svo skemmtilegt í upphafi , að sjá þær í mínu gamla umhverfi .
" Hún er líka stolt af því hversu vel þær tali um Akranes .
" Þeim finnst mjög margir hafa tekið svo vel á móti þeim .
Sem gamall Skagamaður kitlar það auðvitað egóið mitt að heyra þær tala svona hlýlega um bæinn .
Það hefur verið mjög gaman að vera svona mikið uppi á Skaga síðustu þrjú árin .
Bærinn hefur breyst mikið síðan ég bjó þar og hefur stækkað mikið .
Ég er þakklát fyrir að hafa endurnýjað kynni mín við Akranes í gegnum svona skemmtilegt verkefni .
" Örlög að skrifa þessa bók Sigríður lauk BA-prófi í heimspeki með mannfræði sem aukagrein frá Háskóla Íslands .
Hún tók síðan meistarapróf í þróunar- og átakafræðum frá University of East Anglia í Bretlandi árið 2007 .
" Ég skrifaði meistararitgerðina mína með áherslu á Írak .
Eftir það vissi ég að mig langaði að snerta á þessari innrás með einhvers slags skrifum og hafði áhuga á að skoða flóttamannastrauminn frá Írak .
Mig langaði líka að fara í ferðalag til Palestínu , " segir hún en ári síðar voru komnar konur til gamla heimabæjarins hennar sem sameinuðu þetta , Palestínu og flóttamannastrauminn frá Írak .
Það hljómar því alveg eins og Sigríður hafi hreinlega átt að skrifa þessa bók .
" Já , það má segja að frá fyrstu stundu þótti mér þetta mjög áhugavert .
" Sigríður hefur líka ferðast mikið og er vön á framandi slóðum , ef svo má segja .
Hún starfaði sem blaðamaður og hefur bæði skrifað um mörg lönd og ferðast víða eins og til Súdan , Afganistan , Íraks , Sýrlands , Rúanda , Indlands , Eþíópíu , Úganda , Bosníu og Myanmar ( Búrma ) .
Góð ráð frá mömmu Hún er því vön skrifum en þetta er fyrsta bók hennar .
Móðir hennar er hinsvegar þekktur rithöfundur , Kristín Steinsdóttir .
Því vaknar sú spurning hvort hún hafi ekki fengið góð ráð frá mömmu við skrifin ? " Við unnum að hluta til saman þegar hún var að skrifa sína bók sem kom út í fyrra [ verðlaunabókin Ljósa ] .
Við fórum saman nokkrum sinnum út úr bænum í vinnuferðir .
Við vinnum vel hlið við hlið .
Hún kenndi mér að vinna að ritstörfunum í mikilli rútínu .
Við vöknuðum snemma og settumst strax við tölvuna .
Við fórum í göngutúra og borðuðum vel .
Ég uppgötvaði það að ég er afkastamest á morgnana eins og móðir mín ! Tímabilið fram að hádegi er mér langmikilvægast í skapandi skrifum .
Þá reyndi ég alfarið að skrifa , ekki að rannsaka , hringja í fólk , taka viðtöl eða svara tölvupóstum .
En ég áttaði mig ekki á þessu fyrr en eftir svona ár af þessari vinnu , " segir hún og útskýrir að hún hafi reynt að halda þessari rútínu sem hún lærði af móður sinni á meðan á skrifunum stóð .
" Ég verð að viðurkenna að það var erfitt að skrifa þessa bók .
Það var erfitt að ákveða hvernig ég ætlaði að taka á þessu , hvernig ég gæti tekið hlut sem er ákaflega flókinn og reynt að gera hann einfaldan og skiljanlegan .
Og segja bara það sem mér finnst skipta máli en ekki allt hitt .
Mamma hefur líka alltaf bent mér á að minna er oft meira .
" Sigríður er þakklát flóttakonunum fyrir þolinmæðina og segir þær hafa sýnt sér einstaka hlýju og vinsemd .
Það var því stór stund þegar hún afhenti þeim fyrstu eintökin af bókinni í vikunni .
" Ef það er einhver stund sem ég var búin að bíða eftir þá var það þessi stund , að sýna þeim bókina þeirra .
" Útgáfuhátíð á Akranesi Akraneskaupstaður og Forlagið blása til hátíðar í bænum í samvinnu við flóttakonurnar á Akranesi þriðjudaginn 13. september , útgáfudag bókarinnar .
Jafnframt er haldið upp á að nú eru þrjú ár liðin frá komu hópsins til landsins .
Veislan verður í Garðakaffi í Safnaskálanum á milli klukkan 17 og 19 .
Boðið verður upp á arabískan mat , upplestur , söng , ljósmyndir verða til sýnis og sömuleiðis útsaumur og óvæntir hlutir frá Palestínu .
Fundaröð í HÍ Í tilefni af útgáfu bókarinnar stendur Alþjóðamálastofnun Háskóla Íslands að fundaröð um málefni flóttamanna og stöðuna í Mið-Austurlöndum .
Fundirnir verða alls fjórir og fara fram í Odda í stofu 101 á miðvikudögum á milli 12.25 og 13.20 .
Sá fyrsti verður haldinn næstkomandi miðvikudag .
Lína Mazar talar um dvöl sína í Al Waleed-flóttamannabúðunum og þá segir höfundurinn frá bókinni .
Fundarstjóri er Auður Jónsdóttir rithöfundur og yfirskrift fundarins er : " Hvernig er að búa í tjaldi í flóttamannabúðum í 50 stiga hita ? " 