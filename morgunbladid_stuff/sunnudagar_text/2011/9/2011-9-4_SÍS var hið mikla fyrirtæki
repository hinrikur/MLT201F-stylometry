Ég hefi stundum sagt það við kunningja mína í Verzlunarráði Íslands , er þeir hafa haldið því fram að Sambandið væri orðið allt of mikið bákn í þjóðfélaginu , að ef ekki Sambandsins nyti við væri þjóðnýting á Íslandi miklum mun meiri og sú starfsemi sem Sambandið færi með væri þá að meira eða minna leyti ríkisrekin , " sagði Erlendur Einarsson , forstjóri Sambandsins , í viðtali við Morgunblaðið snemma árs 1977 .
Blaðið ræddi þá við hann á tímamótum í sögu " hins mikla fyrirtækis , sem hann veitir forstöðu " rétt eins og komist var að orði í ofurlítið upphöfnum stíl .
Eigi að síður var viðtalið nokkuð gagnrýnið enda má segja að þarna hafi mæst öndverðir pólar ; annars vegar holdtekja félagsrekstrar og Morgunblaðið sem studdi einkaframtakið og var fyrir vikið oft gagnrýnið á samvinnurekstur .
Sambandið var í áratugi stærsta fyrirtæki landsins .
Rætur þess lágu í starfsemi kaupfélaga fyrir norðan sem stofnuð voru síðast á 19. öldinni .
Í dögum 20. aldar stofnuðu þau svo með sér Samband íslenskra samvinnufélaga sem varð í fyllingu tímans að stórveldi sem hafði inngrip í nánast öllum sviðum íslensks atvinnulífs .
Sambandið var ef til vill á mestu flugi um miðja 20. öldina , en þá var Vilhjálmur Þór í stól forstjóra .
Sá var bæði drífandi maður auk heldur sem hans naut við þegar stríðsgróði flæddi um þjóðfélagið allt .
Það gerði þessari miklu fyrirtækjasamsteypu kleift að fara í iðnrekstur , tryggingastarfsemi , kaupskipaútgerð , bókaútgáfu , prentsmiðjurekstur , vélainnflutning og olíuverslun og er þá fátt eitt nefnt .
Og kaupfélög ráku hvert í sinni byggð umfangsmikla starfsemi en um árið 1960 voru þau alls 58 talsins .
Þegar kom fram yfir 1960 fór kaupfélögunum í landinu að fækka .
Þau voru hreinlega of fá og smá til þess að geta spjarað sig í samkeppni og síkviku viðskiptaumhverfi .
Og sömuleiðis fór þátttaka í samvinnustarfinu dvínandi .
" Félagsmálaáhugi er ekki eins mikill og æskilegt væri og ekkert í líkingu við það sem áður var , þegar menn voru að brjótast úr sárri fátækt með samvinnustarfi , á tímum , þegar lífið snerist um brauðstrit öðru fremur .
Velmegun og efnishyggjan hafa deyft félagsmálaáhuga , " sagði forstjóri Sambandsins í áðurnefndu viðtali .
Erlendur Eianrsson var forstjóri Sambandsins frá 1955 til 1986 þegar Guðjón B. Ólafsson tók við keflinu – en á þeim tíma voru undirstöðurnar í rekstri fyrirtæksins orðnar býsna feysknar .
Verðbólga og verðtrygging breyttu öllu svo skuldir Sambandsins jukust meira og hraðar en nokkur réð við .
Fór enda svo árið 1992 , þegar því arðvænlegasta í rekstrinum hafði verið komið fyrir í sjálfstæðum hlutafélögum , að Landsbankinn gekk milli bols og höfuðs á risanum til að fá skuldir hans innheimtar og nánast á einni nóttu " hið mikla fyrirtæki " af sjónarsviðinu .
Sigurður Bogi Sævarsson sbs@mbl.is 