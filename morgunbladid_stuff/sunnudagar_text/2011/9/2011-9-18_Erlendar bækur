Irene Nemirovsky - Jezebel * * * * Í kjölfar vinsælda Frönsku svítunnar hafa eldri bækur Irene Nemirovsky verið endurútgefnar og hér á landi eru þær í bókaverslunum í enskum útgáfum .
Ein þeirra er Jezebel sem kom fyrst út í Frakklandi árið 1940 .
Kona er leidd fyrir rétt sökuð um að hafa myrt ungan elskhuga sinn .
Smám saman skýrist samband hennar við unga manninn jafnframt því sem ástæða glæpsins verður ljós .
Fyrirmynd persónunnar var móðir Nemirovsky , Fanny , sem var , eins og aðalpersóna bókarinnar , sjúklega upptekin af því að varðveita unglegt útlit Þess má geta að eftir dauða Fanny , sem ólíkt dóttur sinni lést í hárri elli , fannst eintak af þessari bók í peningaskáp hennar .
Þetta er stutt og afar læsileg og áhugaverð saga um konu sem steypir sjálfri sér og fólki í kringum sig í ógæfu eingöngu vegna hégóma .
Nemirovsky er athugull mannþekkjari og henni tekst einkar vel að lýsa örvæntingu konu sem er sjúklega upptekin af útliti sínu og reynir allt hvað hún getur að sannfæra sjálfa sig og aðra um að hún sé enn ung , þótt árin segi annað .
Á einstaka stað verður melódramatíkin þó fullmikil , sérstaklega í kafla er varðar örlög dóttur aðalpersónunnar .
Það breytir þó engu um það að þetta er bók sem er mikil ánægja að lesa enda kann Nemirovsky að byggja upp spennu , auk þess sem hún er góður stílisti .
José Saramago - The Elephant ' s Journey * * * * * Portúgalski Nóbelsverðlaunahafinn José Saramago lést árið 2010 , 87 ára gamall .
The Elephant ' s Journey , eins og verkið heitir á ensku , var ein af síðustu bókum hans .
Greinilegt er að Saramago hefur haldið listrænum þrótti allt fram á síðstu stundu , því hér eru engin ellimerki .
Árið 1551 ákveður konungur Portúgals að gefa Maximilian erkihertoga í Vín fíl í brúðkaupsgjöf .
Og fíllinn Solomon leggur af stað í langa ferð ásamt gæslumanni sínum og fylgdarliði .
Leiðin liggur meðal annars til Ítalíu og yfir Alpana og hættur og undur mæta þeim .
Alls kyns fólk kemur svo við sögu .
Þetta er hugmyndarík , stórskemmtileg og fyndin bók og reyndar býsna hugljúf .
Kannski ein notalegasta bók þessa frábæra rithöfundar .
Kaldhæðni Saramago er þó enn á sínum stað í verki sem fjallar meðal annars um hina ríku þörf manna til að gefa hlutum merkingu og túlka þá á þann hátt sem þeim þykir best samræmast þeirra eigin hugmyndum .
Þetta endurspeglast hvað best í frásögninni af því þegar fíllinn fremur kraftaverk fyrir framan kirkju .
Sá hluti bókarinnar er ekkert annað en tær snilld .
Saramago er höfundur sem flestir ættu að kynna sér .
Kolbrún Bergþórsdóttir kolbrun@mbl.is 