Lítil frétt getur orðið stórmál í fyllingu tímans , enda segir máltækið að mjór sé mikils vísir .
Kennaraverkfallið kom sér vel enda var þá hægt að fá kennara og nokkra verkefnalausa nemendur til að raða í hillur og sinna fleiri tilfallandi verkefnum .
Og víst er það svo að margs þarf búið við , þegar opna skal verslun .
Þetta er efnislega haft eftir Jóhannesi Jónssyni kaupmanni í Morgunblaðinu 12. apríl 1989 .
Hann hafði þá fáum dögum fyrr opnað sína fyrstu verslun undir merkjum Bónuss í 400 fermetra húsnæði við Skútuvog í Reykjavík .
" Verslunin gengur ákaflega vel ...
Móttökur hafa verið hreint frábærar og við getum ekki annað en verið mjög ánægðir , " var haft eftir kaupmanninum sem var kunnur borgari í Reykjavík eftir að hafa um langt skeið stýrt matvöruverslunum Sláturfélags Suðurlands .
Bónus fékk fljúgandi start .
Salan varð strax verulega meiri en ráð var fyrir gert og strax á fyrstu mánuðum í rekstri fyrirtækisins var opnuð verslun við Faxafen í Reykjavík .
Þeim var fjölgað enn frekar í fyllingu tímans og nú eru þær orðnar vel á þriðja tuginn .
Matvörumarkaðurinn hefur breyst ; straumurinn liggur í lágverðsverslanir hvort sem þær heita Bónus eða eitthvað annað .
Verslanir Bónuss sköpuðu sérstöðu með strikamerkjakerfi sem nú er reyndar orðið alsiða í öllu búðum .
En þetta var nýmæli á sínum tíma og til þess fallið " að flýta enn frekar fyrir afgreiðslu " eins og sagði í Morgunblaðinu í ágúst 1990 .
Þar var haft eftir Jóni Ásgeiri Jóhannessyni , sem stóð í rekstrinum við hlið Jóhannesar föður síns , að tölvukerfið nýja gæfi stjórnendum mun betri yfirsýn yfir reksturinn en ella væri .
" Það segir sig sjálft að í matvöruverslun , þar sem álagningin er lág , skiptir máli að gera rétt innkaup , " var haft eftir Jóni Ásgeiri .
Lífið snýst alltaf í hringi .
Veldi rísa og falla .
Feðgarnir Jóhannes og Jón Ásgeir eru farnir út úr rekstri Bónuss og annarra verslana eftir að hafa flogið hátt í viðskipalífi og látið til sín taka , bæði hér heima og erlendis um nokkurra ára skeið .
Eftir stendur þó að þeir eru mennirnir sem áttu stóran þátt í því að breyta dagvöruverslun á Íslandi .
" Kaupmenn heyja daglega baráttu fyrir tilveru sinni .
Stjórnmálamenn fara í kosningar á nokkurra ára fresti .
Við göngum til kosninga á hverjum degi og verðum alltaf að ná kosningu .
Þetta heldur okkur stöðugt á tánum , " sagði Jóhannes í viðtali við Frjálsa verslun síðla árs 1997 þegar þeir feðgar höfðu nýlega verið kjörnir menn ársins í viðskiptalífinu .
Þar svaraði kaupmaðurinn gagnrýni bóksala , sem sögðu að fagmenn þyrfti til að selja jólabækurnar , að hann væri þá líklega betur til þess fallinn að selja landanum lesmál , en upphaflega er Jóhannes prentari og starfaði forðum tíð á Morgunblaðinu .
Sigurður Bogi Sævarsson sbs@mbl.is 