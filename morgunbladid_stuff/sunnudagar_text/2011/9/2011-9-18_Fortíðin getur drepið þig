Horacio Castellanos Moya er einn umtalaðasti rithöfundur rómönsku Ameríku um þessar mundir .
Hann fæddist í Hondúras , ólst upp í El Salvador og hefur dvalið í Gvatemala , Mexíkó , Þýskalandi og Bandaríkjunum .
Bók hans Fásinna er nýkomin út hjá Bjarti í þýðingu Hermanns Stefánssonar .
Þar segir af prófarkalesara , sem kominn er til ónefnds lands til að fara í gegnum 1100 blaðsíðna skýrslu katólsku kirkjunnar um voðaverk hersins gegn indíánum .
Prófarkalesarinn er sögumaður bókarinnar og lýsir hún glímu hans við óhugnaðinn í skýrslunni og óttanum við öflin , sem efni hennar kann að leysa úr læðingi .
Hvað eftir annað fellur hann fyrir setningum úr vitnisburði indíána , sem lentu í hryllingnum og komust undan .
" Ég er ekki andlega heill " Bókin hefst reyndar á einni slíkri : " Ég er ekki andlega heill .
" " Þessi setning gæti alveg eins átt við sögumanninn sjálfan , " segir Moya , sem var gestur á Bókmenntahátíðinni í Reykjavík fyrr í þessum mánuði .
" Hann er ekki andlega heill vegna þess að hann hefur orðið fyrir áhrifum mjög ágengra hugrenninga .
Þess vegna fær maður á tilfinninguna að hann passi ekki inn í raunveruleikann .
Það gerist ekki margt í bókinni , hún á sér stað í huga hans og þess vegna er þessi fyrsta setning svona mikilvæg því að hún stillir upp samhengi hennar .
" Sögumaðurinn rambar á barmi ofsóknarkenndar og lesandinn veit ekki alltaf hvað er raunverulegt og hvað ímyndun .
" Raunveruleikinn er til staðar , " segir Moya .
" Drápin eiga sér stað .
Hann passar ekki inn í veruleikann vegna þess að hann tekur ekki ábyrgð á þeim raunveruleika heldur afneitar honum vegna þess að hann er svo svakalegur .
Hann reynir að vera með hugann annars staðar , en í lokin fyllist hann ofsóknarkennd og heldur að setið sé um sig .
Lesandinn veit ekki hvort það er rétt , en það gæti verið og raunveruleikinn er til staðar .
Um leið og hann svo horfist í augu við veruleikann leggur hann á flótta .
Hann getur ekki horfst í augu við veruleikann og sagt : Þetta er að gerast , en ég ætla að vera um kyrrt , berjast gegn því og klára mitt verkefni þótt þetta séu hræðilegir menn og morðingjar .
" Styðst við raunverulega atburði Moya nefnir aldrei landið , sem er sögusvið bókarinnar , en augljóst er af vísbendingum í textanum að það er Gvatemala , meðal annars nefnir hann tvo fyrrverandi forseta landsins .
Einnig styðst hann við raunverulega atburði .
Tvær skýrslur voru gerðar um glæpi stjórnvalda gegn indíánum í Gvatemala .
Aðra gerði katólska kirkjan og Sameinuðu þjóðirnar hina .
Tveimur dögum eftir skýrsla katólsku kirkjunnar , sem hét Gvatemala : Aldrei aftur og sýndi fram á að 150 þúsund manns hefðu verið myrtar í borgarstríðinu í landinu , kom út 1997 var Juan Jose Gerardi Conedera biskup , sem fór fyrir mannréttindanefnd kirkjunnar , myrtur með hrottalegum hætti .
Moya var þá blaðamaður í Gvatemala og þekkir málið því vel .
Setningarnar , sem gagntaka sögumanninn , eru teknar úr skýrslunni .
Morðingjarnir enn til staðar Bók Moya fjallar um tilraun til að gera upp fortíðina í samfélagi þar sem öfl fortíðarinnar hafa enn ítök í samtímanum .
Ólíkt Íslandi þar sem öfl fortíðarinnar eru að reyna að halda ítökum sínum þrátt fyrir hrun vofir hótunin um ofbeldi og morð yfir í Mið-Ameríku .
" Fortíðin getur drepið þig , " segir Moya , " þeir , sem frömdu morðin , eru enn til staðar og öllum er sama .
Þeir komast upp með það .
Þetta er annar veruleiki .
" Ein af setningunum úr skýrslunni , sem sögumaður bókarinnar skrifar niður , er svohljóðandi : " Eftir því sem þeir drápu meira , komust þeir hærra .
" Síðan lýsir sögumaðurinn samfélagi sínu með þeim orðum að þar séu " glæpir skilvirkasta aðferðin við að klífa metorðastigann , þar af leiddi að eftir því sem þeir drápu meira komust þeir hærra " .
" Í dag , 11. september , eru kosningar í Gvatemala , " segir Moya .
" Frambjóðandinn , sem mun sigra , er hershöfðingi , sem var yfirmaður leyniþjónustunnar og stjórnaði hernum .
Hann hefur verið sagður einn af forsprökkum mikilla fjöldamorða á innfæddum .
Nú er hann að verða forseti lýðveldisins .
Þarf frekari dæmi til að skilja að dráp borga sig ríkulega ? " Hershöfðinginn heitir Otto Perez Molina .
Hann náði reyndar ekki hreinum meirihluta í kosningunum , en fékk flest atkvæði og mun því þurfa að kljást við frambjóðandann í öðru sæti , kaupsýslumanninn Manuel Baldizon , í seinni umferð kosninganna , sem fram fer 6. nóvember .
Þar verður Molina að teljast sigurstranglegur því að hann hlaut 36% atkvæða á sunnudag , en Baldizon 23% .
Moya segir að ódæðisverk hersins hafi verið til umræðu í kosningabaráttunni , en einnig hafi komið fram raddir um að kannski væri þetta ekki satt , síðan hefði Molina digra kosningasjóði og að síðustu stæði fólki einfaldlega á sama .
" Og maður fer að velta fyrir sér : hvers konar samfélag er þetta ? " segir hann og reynir að svara spurningunni .
" Lýðræði breytir engu fyrir almenning Þetta er samfélag þar sem allt er öfugsnúið og öllum gildum hefur verið ýtt til hliðar .
Annað dæmi er Rios Montt , sem er nefndur í bókinni .
Hann var forseti , forseti þingsins , framarlega innan kirkjunnar , hershöfðingi og morðingi .
Hann á að heita trúaður og hann er morðingi og eftir því sem hann drepur fleiri verður hann trúaðri og fær meiri völd .
Með ákveðnum hætti er allt grundvallað á blóði .
" Lýsingar Moya eru óhugnanlegar , en engu að síður hefur lýðræði rutt sér til rúms þar sem áður ríktu einræðisherrar .
" Þetta kemur lýðræði ekkert við , " segir Moya .
" Það eru engir einræðisherrar lengur í Mið-Ameríku , þótt Ortega langi kannski til að verða einræðisherra í Níkaragúa .
Það er ekki einræðisherra í Mexikó , en sjáðu samt drápin og ofbeldið þar .
Þetta er málið : Ef lýðræðinu er bara beitt á pólitíska sviðinu , en ekki á félagslega og efnahagslega sviðinu , verða breytingarnar bara innan stofnana , ekki í hinu raunverulega lífi .
Þótt þú kjósir fólkið , sem á að stjórna landinu þínu , þýðir það ekki að félagsleg og efnhagsleg staða þín muni breytast .
Það hafa ekki orðið breytingar í rómönsku Ameríku hvað snertir jöfnuð eða nýja samfélagsgerð .
" Moya segir að staðan sé reyndar aðeins öðruvísi í Suður-Ameríku , Chile , Úrúgvæ , en í Mið-Ameríku og Mexíkó og bætir við : " Lýðræðið virkar , en það virkar bara fyrir stjórnmálamennina og stofnanirnar , ekki fyrir fólkið , í þeim skilningi að það færir ekki atvinnu , heilbrigðisþjónustu eða menntun .
Í stað þess að heyja borgarastyrjaldir reka menn nú kosningabaráttu og almenningur er gleymdur nema rétt fyrir kosningar .
" Tíðni morða með því hæsta sem gerist Tími borgarastyrjalda er liðinn í Mið-Ameríku , en ofbeldinu linnir ekki .
" Í El Salvador er tíðni morða með því hæsta sem gerist á plánetunni , " segir Moya .
" Þetta er gríðarlegur vandi og það virðist engin leið að breyta málum .
Hver stefnan rekur aðra og ég skil ekki hvers vegna ekkert virkar .
" Moya segir að ofbeldið í El Salvador sé ekki alveg sambærilegt við ástandið í Mexíkó .
" Í Mexíkó er meira um skipulagða glæpastarfsemi , " segir hann .
" Í El Salvador er skipulögð glæpastarfsemi og gengi , sem heita maras og fást líka við eiturlyf .
En þau eru miklu meira félagslegt fyrirbæri .
Mjög ungt fólk er í maras .
Þetta snýst um að tilheyra hópi .
Stór hluti íbúanna er ekki hluti af kerfinu .
Það er mikið áhyggjuefni hvað margir eru í þessum gengjum .
Fjöldinn er næstum sá sami og var í skæruliðasamtökum hér áður fyrr .
Á áttunda áratugnum var talað um að þrjú til fimm þúsund manns hefðu ákveðið að berjast , að drepa og vera drepnir , út af hugmynd .
Og nú , þrjátíu árum síðar , er nánast sami fjöldi í skipulagðri glæpastarfsemi í þessum gengjum .
Þetta er önnur kynslóð , sem var ekki einu sinni fædd á tímum skæruliðanna .
" Á heima þar sem ég er Moya hefur allt sitt líf verið á faraldsfæti og oft þurft að flytja sig um set vegna þess að honum var ekki vært lengur þar sem hann var .
Söguhetjan í bókinni er sömuleiðis aðkomumaður , sem var knúinn til að fara frá einu landi til annars .
" Svona líf hefur áhrif á mann , " segir Moya .
" Sú tilfinning að tilheyra , eiga einhvers staðar heima , verður öðruvísi .
Þegar maður er alltaf á sama stað getur maður gengið að ákveðnum hlutum vísum .
Þegar maður fer frá einum stað til annars , ekki vegna þess að maður hafi gaman af að ferðast , heldur vegna þess að maður lendir þannig í lífinu , reynir maður að skilgreina sjálfan sig út frá fortíðinni , út frá minningunum .
Um leið sér maður hvað þær eru afstæðar þannig að skilningurinn á heiminum verður með öðrum hætti .
Ég spyr mig hvar ég eigi heima og svarið er þar sem ég er hverju sinni , en auðvitað hef ég í minni mínu heilmikla reynslu , sem ég nota til að skrifa skáldsögur .
Því ágengari sem reynslan er því áleitnari verður hún í minninu .
Því myndi ég ekki skrifa um Ísland þótt ég kæmi hingað og dveldi í ár .
Ég myndi áfram skrifa um þá reynslu , sem herti mig og hafði áhrif á mig .
" Ein fyrsta minning Moya er frá því að sprengja sprakk á pallinum fyrir utan heimili afa hans í Hondúras .
" Ég var átta ára gamall , " segir hann .
" Afi var íhaldssamur stjórnmálamaður og var að undirbúa valdarán gegn frjálslyndum forseta landsins .
Og það tókst , þeir komu forsetanum frá .
" Það hljóta að vera mikil viðbrigði að koma úr eldlínunni í Mið-Ameríku í verndaða líf á stöðum eins og Þýskalandi og Bandaríkjunum .
" Ég hugsa þó ekki þannig að fólk , sem á þess kost að lifa friðsælu lífi , hafi ekki hugmynd um út á hvað lífið gangi .
Auðvitað er betra að hafa þannig líf .
Stundum upplifi ég hluti , sem slá mig alveg út af laginu .
Árið 2009 var ég í neðanjarðarlestinni í Tókýó og sá tvær eða þrjár ungar stúlkur , sex eða sjö ára gamlar , einar saman í lestinni og hugsaði með mér að þetta væri ótrúlegt .
Enginn myndi ræna þeim , nauðga þeim eða reyna að skaða þær .
Og þá fer ég að velta fyrir mér hvað ég hljóti að koma frá hryllilegum stað fyrst mér finnst þetta undrum sæta .
" Meiri tengsl við Chandler en Marquez Gagnrýnendur hafa hampað verkum Moya og sagt að hann sé einn af fánaberum nýrrar kynslóðar rithöfunda frá Suður-Ameríku .
Hann segist ekki hugsa mikið um sjálfan sig í samhengi við aðra rithöfunda , hvort sem það er Gabriel Garcia Marquez og kynslóð hans eða Roberto Bolano , sem hvað mest er hampað um þessar mundir .
" Ég tilheyri auðvitað ákveðinni hefð og hluti af því er að skrifa á spænsku , " segir hann .
" Rithöfundurinn er tungumálið , sem hann skrifar á , og í gegnum það fjallar hann um umhverfi sitt .
Það geta verið óravíddir á milli mín og rithöfundar frá Argentínu eða Spáni , en við notum sama tungumál .
Þannig er ég skyldur þeim , en ég hugsa ekki um það .
Fyrir mér gæti Garcia Marquez með sína litlu bæi og töfra allt eins verið íslenskur rithöfundur .
Í mínum huga og ungs fólks , sem býr í rómönsku Ameríku og fæddist í borgarsamfélagi , er meiri nálægð við bandaríska glæpasagnahöfunda á borð við Raymond Chandler en Garcia Marquez .
Ég kann að meta hann , en Chandler segir mér meira .
" Morðalda í Mið-Ameríku Ofbeldi og morð eru daglegt brauð í ríkjum Mið-Ameríku og hafa farið vaxandi undanfarin ár .
Samkvæmt samantekt á Wikipediu var mest framið af morðum í Hondúras í fyrra eða 75 manns miðað við hverja hundrað þúsund íbúa .
El Salvador kom næst á eftir með 65 morð á hverja hundrað þúsund íbúa .
Í Guatemala var hlutfallið 42 morð og í Venesúela 48 morð á hverja hundrað þúsund íbúa .
Í Mexíkó var talan 18 morð miðað við hverja hundrað þúsund íbúa .
Tölfræðin er vitaskuld ekki tekin saman með sama hætti í hverju landi fyrir sig , en þessar tölur gefa hins vegar vísbendingu um ástandið í löndunum .
Í löndum á borð við Danmörku , Japan , Þýskaland og Ísland er þessi tala vel undir einu morði á hverja hundrað þúsund íbúa .
