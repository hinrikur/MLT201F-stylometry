Hún hefur verið kölluð Simone de Beauvoir Egyptalands .
Nawal Al Saadawi er afkastamikill rithöfundur sem hefur barist fyrir mannréttindum og kvenfrelsi frá því áður en egypska konungdæminu var steypt fyrir tæpum 60 árum og stendur nú byltingarvaktina á Tahrir-torgi í Kaíró .
Hún er gestur á Bókmenntahátíð í Reykjavík .
Texti : Karl Blöndal kbl@mbl.is Mynd : Kristinn Ingvarsson kring@mbl.is Vorið kom snemma í Egyptalandi í ár , arabíska vorið .
Mótmælin hófust í Túnis og breiddust hratt út .
Meðal þeirra , sem stóðu á Tahrir-torgi í Kaíró var rithöfundurinn Nawal Al Saadawi , sem hefur barist fyrir mannréttindum í Egyptalandi frá því að það taldist konungdæmi .
Hún barðist gegn Farouk konungi , breskum nýlenduherrum , Gamal Abdel Nasser , Anwar Sadat og Hosni Mubarak .
Sadat lét setja hana í fangelsi og Mubarak lét dæma hana í útlegð .
" Ég er rithöfundur , skáld , " segir Nawal Al Saadawi þegar blaðamaður ætlar að fara að tala um mannréttindi við hana .
" Það er númmer eitt , annað kemur á eftir .
Ég er læknir – var skurðlæknir – sálfræðingur , baráttukona fyrir réttindum kvenna , mannréttindum og rétti hinna fátæku , en mitt helsta kennimark er að ég er rithöfundur .
" Allir þessir þættir fléttast saman í verkum hennar , sem eru orðin æði mörg , um 50 bækur , sem hún hefur gefið út í Kaíró þegar þær hafa komist framhjá ritskoðun , en annars í Líbanon .
" Ég lifi skáldsögur mínar og þær endurspegla líf mitt , " segir hún .
" Ég kenni skapandi skrif og andóf þegar ég er við háskóla í Bandaríkjunum og Evrópu .
Ég dreg ekki skil á milli stjórnmála , læknisfræði og bókmennta .
Allt er tengt í lífi okkar .
" Eftir þennan formála er Saadawi tilbúin að tala um baráttu sína .
" Í janúar átti byltingin sér stað í Egyptalandi , " segir hún .
" Ég er auðvitað byltingarhöfundur .
Mig hefur dreymt um byltinguna frá því að ég var tíu ára gömul og nú er ég áttræð .
Byltingin hefur tafist um 70 ár .
Ég fór út og tók þátt í mótmælum þegar ég var barn í grunnskóla og það átti að þvinga mig í hjónaband .
" Hún segist hafa verið í uppreisn á öllum stigum skólakerfisins , grunnskóla , menntaskóla og háskóla .
" Og þegar ég útskrifaðist sem læknir var ég í uppreisn , jafnvel gegn læknastéttinni , vegna þess að hún þjónar kerfinu .
Læknar þjóna viðskiptahagsmunum , ekki fólkinu .
Gegn þessu skrifaði ég þótt ég væri í egypska læknafélaginu .
Ég skrifaði margar greinar um að breyta þyrfti lögunum um læknavísindin þannig að þau þjónuðu sjúklingunum , en ekki læknunum .
" Á Tahrir-torgi í byltingunni Hún segir að þetta sé svipað því og þegar stjórnvöld vinna fyrir ráðamennina , ekki fólkið .
" Ég lít á heiminn sem frumskóg , " segir hún .
" Hann er frumskógur , allur heimurinn .
Allar ríkisstjórnir , engin undantekning , vinna fyrir sjálfar sig , ekki fólkið .
Og þær vinna saman .
Ég er mjög á móti Sameinuðu þjóðunum .
Þær eru safn ríkisstjórna , sem vinna gegn fólkinu .
Þess vegna studdu Sameinuðu þjóðirnar það að ráðast inn í Írak og Nató gat drepið Líbíumenn án þess að þær skærust í leikinn .
Þannig horfi ég á heiminn .
Við höfum ekki réttlæti .
Sjáðu Ísrael .
Ísraelar ráðast inn í Palestínu og enginn refsar þeim .
Alþjóðlegi glæpadómstóllinn refsar ekki raunverulegum harðstjórum .
George Bush var aldrei refsað , engum stórum einræðisherrum hefur verið refsað .
Alþjóðlegi glæpadómstóllinn refsar bara litlum einræðisherrum , smáfiskum eins og Saddam Hussein , Moammar Gaddafi , Hosni Mubarak , en ekki George Bush og Barack Obama .
" Saadawi kveðst ekki bara vera að berjast fyrir réttindum Egypta , heldur " gegn hinu óréttláta kerfi eins og það leggur sig í heiminum " .
Saadawi ber aldurinn vel , kvik og spræk þótt hún eigi að baki langa ferð frá Kaíró daginn fyrir viðtalið .
Þegar talið berst að byltingunni í Egyptalandi eykst henni enn kraftur og röddin dýpkar .
" Ó já , ég var á Tahrir-torgi á hverjum degi , " segir hún .
" Ég skal segja þér hvernig það var .
Ég hafði verið í útlegð í Atlanta í Bandaríkjunum í þrjú ár , frá 2006 til 2009 , að kenna .
Þegar ég er í útlegð verð ég gestaprófessor .
" Hún var send í útlegð fyrir að skrifa leikrit , sem hét Guð segir af sér á leiðtogafundinum .
Leikritið skrifaði hún í kringum 1996 en gat ekki gefið það út fyrr en 2005 í Kaíró .
" Hvað gerðist ? Stjórn Mubaraks dró mig fyrir dóm til að taka af mér egypska ríkisfangið , " segir hún .
" En síðan sneri ég aftur og var á Tahrir-torgi þegar byltingin var gerð .
Ég var umkringd ungu fólki , sem hafði lesið verk mín – 47 bækur hafa komið út eftir mig á arabísku .
Meira að segja ungir félagar í Múslímska bræðralaginu komu til mín á Tahrir-torgi , föðmuðu mig að sér og sögðust hafa lesið bækurnar mínar .
Þeir sögðust vera ósammála mér um sumt og sammála um annað , en þeir bæru virðingu fyrir mér .
" Egyptaland í hers höndum Nú er Hosni Mubarak farinn frá völdum , en valdataumarnir eru í höndum hersins .
Réttarhöld eru hafin yfir Mubarak , en herforinginn Mohammed Hussein Tantawi , sem þjónaði dyggilega við hlið Mubaraks í áratugi , stjórnar landinu ásamt æðsta ráði heraflans þar sem sitja 19 herforingjar .
Og ítök hersins eru ekki bara pólitísk .
40% af efnahagslífi landsins eru í höndum hersins .
" Þarna er mótsögn , " segir Saadawi .
" Við sigruðum að því leyti að við náðum okkar meginmarki .
Við losuðum okkur við Mubarak , höfuð stjórnarinnar , en líkami hennar er enn til staðar í hernum og bráðabirgðastjórninni .
Flestir þar eru menn Mubaraks .
Ég fæ ekki að tala í fjölmiðlum í Egyptalandi , ég fæ ekki að skrifa í egypsk dagblöð , stóru blöðin , sem stjórnin stýrir , mér er ekki leyft að koma fram í ríkissjónvarpinu þótt ég hafi verið hluti af byltingunni .
" Það er ekki bara reynslan í Egyptalandi að þeim , sem leiða byltingar , verði síðan ýtt til hliðar þegar valdhafarnir reyna að halda sínu .
" Við vorum 20 milljónir manna , meðal annars á Tahrir-torgi , og höfðum engin völd nema samstöðuna , " segir hún .
" Þannig sigruðum við , með því að 20 milljónir af 85 milljón íbúum sneru bökum saman .
Þegar við stóðum saman losuðum við okkur við Mubarak .
En nú er verið að sundra okkur vegna þess að við fórum heim .
" Saadawi telur hins vegar að ekki sé öll nótt úti enn .
" Það verður önnur bylting , " segir hún .
" Við ætlum ekki að fara að sofa vegna þess að þá munu þeir drepa okkur .
" Saadawi lýsir því hvernig herinn hefur dregið þúsundir manna , sem tóku þátt í mótmælunum , fyrir dóm .
" Mubarak er frammi fyrir venjulegum dómstólum , ekki herrétti .
En uppreisnarmennirnir voru dregnir fyrir herrétt og hann er hræðilegur .
Menn geta verið dæmdir svikarar fyrir að fara á Tahrir-torg .
Hægt væri að saka mig um hvað sem er og taka mig af lífi eða setja í fangelsi fyrir lífstíð .
Þess vegna var Mubarak ekki dreginn fyrir herrétt .
Hann yrði hengdur fyrir glæpi sína .
" Mistök mótmælenda Saadawi segir að mótmælendur hafi gert reginmistök þegar Mubarak fór frá .
" Þegar ég var á Tahrir-torgi var ég með þeim elstu , " segir hún .
" En flestir voru á fertugs- og fimmtugsaldri .
Við ákváðum að skipa byltingarráð til að stjórna landinu , en lukum ekki verkinu vegna gleðinnar , sem braust út þegar Mubarak sagði af sér .
Mubarak beitti einnig bragði þegar honum var komið frá þegar hann skipaði að æðsta ráð heraflans skyldi koma í sinn stað .
Hvernig getur sá , sem byltingin flæmir frá völdum ákveðið hver eigi að stjórna landinu ? Hvers vegna sættum við okkur við það ? Þetta voru okkar mistök .
Byltingarráðið hefði átt að skipa bráðabirgðastjórnina , ekki ríkisstjórnin .
" Hún segir að nú sé verið að skapa sundrungu með þjóðinni .
" Fólk segir að herinn sé góður og það er rétt .
Herinn á sér góða sögu .
Hann studdi byltinguna 1952 gegn kónginum .
Hann studdi okkur gegn Mubarak .
Sjáðu Líbíu og Sýrland , " segir hún .
Í Líbíu hefur herinn varið Gaddafi og í Sýrlandi hefur hernum verið óspart beitt gegn mótmælendum .
" Egyptaland líkist hvorugu landinu vegna þess að herinn studdi ekki Mubarak .
" Fyrir einni öld var mikill uppgangur í Egyptalandi .
Múslímaleiðtogar voru ekki bókstafstrúar , horfðu til Evrópu og reyndu að sætta trúarbrögðin við nýja tíma .
Hvernig sér hún þróunina fyrir sér í Egyptalandi núna ? " Múslímska bræðralagið er mjög hræsnisfullt , " segir hún .
" Ég þekki þá .
Þegar ég var í læknisfræði á sjötta áratug tuttugustu aldar , rétt fyrir byltinguna í júlí 1952 voru margir hópar í háskólanum , múslímska bræðralagið , kommúnistar , frjálslyndir .
Múslímska bræðralagið var verst og lék ljótan leik .
Það gera þeir enn , þeir eru að semja við bandarísk stjórnvöld gegn fólkinu .
Ég er ekki að segja að kommúnistarnir séu betri , þeir eru líka að leika sinn leik í Egyptalandi og vinna með bræðralaginu gegn fólkinu .
Hvað á ég að segja , stjórnmál eru ekki fallegur leikur .
" Bakslag gegn konum Konur voru áberandi á Tahrir-torgi í janúar , en nú hefur staðan breyst .
" Konum hefur ekki bara verið ýtt til hliðar , " segir Saadawi .
" Það er komið bakslag gegn konum .
Því er eins farið með ungt fólk í hernum og ungu fólki í múslímska bræðralaginu að það er betra en foringjar þeirra .
Leiðtogarnir eru slæmir þannig að ég skil á milli ungra yfirmanna í hernum og æðsta ráðsins og Tantawis .
" Hún segir að þáttaskil hafi orðið þegar fagna átti kvennadeginum áttunda mars .
" Við skipulögðum fund á Tahrir-torgi og það var ráðist á okkur , " segir hún .
" Þar fóru fyrir lögreglan , bullur Mubaraks og herinn .
Það var ráðist á konur og veist að þeim á Tahrir-torgi .
Æðsta ráðið lét taka konur , sem voru á torginu , og athuga hvort þær væru hreinar meyjar .
Þú getur ekki ímyndað þér niðurlæginguna fyrir konurnar .
Svo var okkur skipað að fara heim .
Áttunda mars hófst bakslagið gegn konum og stendur nú yfir .
" Öxull Bandaríkjamanna , Ísraela og Sáda Saadawi segist hafa skrifað grein um þetta mál þar sem hún fjallar um hvað hafi búið að baki .
" Sádi-Arabía borgaði meira en fimm milljarða dollara til mesta bókstafstrúarhópsins , salafistanna .
Þeir eru hliðstæðir við wahabistana í Sádi-Arabíu og Sádar ekkert annað en framlenging Bandaríkjanna .
Við köllum Saudi-Arabíu 51. ríkið .
Þessir hópar eru á móti konum .
Nú vilja þeir ræna okkur því sem við höfum áorkað , taka það litla sem við höfum sótt .
Og nú erum við að endurreisa Egypska kvennasambandið , sem Suzanne Mubarak , eiginkona Hosnis Mubaraks , bannaði á sínum tíma vegna þess að hún vildi vera drottning , og þess vegna ætti ég ekki að vera hér , heldur í Egyptalandi .
" Ritskoðuð vegna gagnrýni Saadawi hefur gagnrýnt bandarísk stjórnvöld eftir byltinguna í Egyptalandi og einnig farið hörðum orðum um fjölmiðla á Vesturlöndum .
" Ég skipti heiminum ekki í austur og vestur , " segir hún .
" Ég hef kennt við marga háskóla í Bandaríkjunum og þar eru margir prófessorar og námsmenn sem styðja okkur .
Við skulum tala um Bandaríkjastjórn .
Það eru einnig byltingarkenndir fjölmiðlar í Bandaríkjunum , en hinir " opinberu " fjölmiðlar eru á móti okkur , til dæmis The New York Times og CNN .
" Hún segir að þessir fjölmiðlar hafi ritskoðað hana .
" Þeir ritskoða alla andófshöfunda , sérstaklega þá sem hafa verið gagnrýnir í garð ísraelskra og bandarískra stjórnvalda .
Ýmist sleppa þeir öllu sem ég hef að segja eða þeir taka ummæli úr samhengi þannig að það kemur út eins og hið gagnstæða við það sem ég vildi sagt hafa .
" Hún tekur fréttakonuna Christiane Amanpour hjá bandarísku sjónvarpsstöðinni ABC sem dæmi .
" Hún bauð mér til Washington og aflýsti síðan fyrirlestrinum , " segir hún .
" Ástæðan var sú að ég sagði að George Bush og Osama bin Laden væru tvíburar .
" Hún þagnar , bíður eitt augnablik eftir viðbrögðum , en spyr svo sjálf : " Hvernig þá ? Hver studdi bin Laden ? Hver bjó al-Qaeda til ? Bandarísk stjórnvöld vegna þess að þau vildu berjast við Sovétríkin og kommúnista í Afganistan .
Þau studdu bin Laden og hann bjó al-Qaeda til í því skyni að berjast gegn Sovétríkjunum .
Þá unnu þeir saman .
Sama á við um Anwar Sadat og Hosni Mubarak .
Þeir unnu með múslímska bræðralaginu og salafistum gegn okkur .
Múslímska bræðralagið er nú að semja við Obama og Hillary Clinton .
Við getum ekki talað um vestrið gegn íslam , það stenst ekki .
Obama vinnur með Saudi-Arabíu .
Ég get ekki lýst því þannig að vestrið standi gegn austri .
" Saadawi segir að annað búi að baki valdatafli alþjóðastjórnmála en árekstrar menningarheima .
" Valdataflið snýst um peninga , kapítalismann , hinn svokallaða frjálsa markað , " segir hún .
" Það er olían , gróðinn , landið í Palestínu .
Þetta kemur trú ekkert við , hvorki kristni , íslam né gyðingdómi .
Þeir nota gyðingdóm og íslam til að taka land og olíu og ná í fjárhagslegan ávinning .
Það er vandinn .
" Hræsni sem snýst um að deila og drottna Saadawi segist líta á heiminn í heild sinni .
Hún sé fyrst og fremst rithöfundur , en geti ekki skilið í sundur listina og vísindin , bókmenntirnar og læknisfræðina , stjórnmálin og trúna .
" Það er deigla sköpunarinnar , " segir hún .
" Þegar ég skrifa skáldsögu er þetta allt í skrokknum á mér .
Ég hef hitt rithöfunda sem segjast vera ópólitískir og skrifa bara skáldskap .
Ég skil ekki á milli skáldskapar og staðreynda eða á milli hugans og sálarinnar og líkamans .
Ég er skurðlæknir , þannig byrjaði ég og ég skar upp .
Ég veit að menn greina að líkamann , heilann og sálina .
Það er hræsni , sem snýst um að deila og drottna og þar með veikja þig .
Mitt verk snýst um að gera menn heila og gera samfélagið heilt .
Um það snýst starf mitt , að vinda ofan af sundrungu , og trúin er mjög gott vopn til að deila , til að sundra fólki .
Um þessar mundir þjáumst við vegna trúarlegs ágreinings og deilna í Egyptalandi .
" Saadawi segir að nú eigi sér stað sama barátta í arabaheiminum og þegar barist var gegn valdi kirkjunnar í Evrópu .
" Kirkjan stjórnaði Evrópu , þegar ég kom hingað til Reykjavíkur sá ég þessa stóru kirkju , " segir hún .
" Þið náðuð ykkar ætlunarverki í Evrópu , en það kostaði blóð .
En stjórnvaldið er þó ekki með öllu veraldlegt í Evrópu .
Kristni er enn í stjórnmálum í Evrópu , en í miklu minna mæli en okkar trú í arabalöndunum og það mun kosta blóð .
" Uppgjör við íslam Hún nefnir Saudi-Arabíu .
" Saudi-Arabía er enn valdamikil , " segir hún .
" Fólkið í Saudi-Arabíu er í uppreisn , en það kemur ekki fram í fjölmiðlum .
Það er falið .
En fólk í öllum arabalöndunum mun meira eða minna ýta á að það fari eins og í Evrópu – ég er ekki að segja að sagan endurtaki sig í einu og öllu – og skilið verði á milli guðs , peninga og valda , skilið milli trúarbragða og stjórnmála og ríksins .
Um það snúast átökin og þau eru erfið .
Í Evrópu voru til dæmis ekki nýlenduveldi að reyna að hafa áhrif á baráttuna .
Hver reynir nú að stöðva okkur ? Bandaríska heimsveldið , Evrópusambandið og Ísrael ásamt Saudi-Arabíu .
Utanaðkomandi öfl berjast gegn arabíska vorinu .
" 