Það er óhætt að segja að ýmsum hafi brugðið þegar síðasti stuttlisti Booker-verðlaunanna var birtur og bók Alans Hollinghursts , The Stranger ' s Child , var ekki á listanum .
The Stranger ' s Child er fimmta bók Hollinghursts ; fyrst kom The Swimming Pool Library 1988 , þá The Folding Star 1994 , The Spell 1998 , The Line of Beauty 2004 og svo The Stranger ' s Child í júní síðastliðnum .
Bókin segir frá efnilegu skáldi , Cecil Valance , sem deyr aðeins 25 ára árið 1916 , eða réttara sagt frá því hvernig minningu Valance er haldið á loft áratugina eftir fráfall hans .
Valance er tilbúin persóna , en hann hrærist í heimi sem er ekki tilbúinn nema að hluta , í bókinni koma fyrir persónur sem voru uppi í raun og veru , aðallega þó Rupert Brooke , sem er nærstaddur þó hann sé ekki sýnilegur , en Brooke , " myndarlegasti ungi maður í Englandi " , eins og hann var kallaður , var tvíkynhneigður og lést 1915 , aðeins 28 ára gamall í misheppnaðri innrás Breta í Gallipoli í Tyrklandi í október 1915 .
Eins og getið er snýst bókin helst um minningu skáldsins og það hvernig því farnast eftir andlát sitt , en lykilpersóna í því á snúna innkomu í bókina ( birtist um miðja bók í tæplega 600 síðna doðranti ) ; bankastarfsmaðurinn Paul Bryant fer að vinna með barni stúlku sem Valance átti hugsanlegan ástarfund með , eða svo hafa menn túlkað ljóð sem hann reit í gestabók sem ungur maður .
Bryant er að safna gögnum til að skrifa ævisögu skáldsins þar sem ekkert verði dregið undan um samkynhneigðina , en Bryant er samkynhneigður sjálfur .
Enn er verið að kallast á við minningu Brookes , því tvíkynhneigð hans mátti ekki spyrjast út þegar gerð var glansmynd af stríðsskáldinu Rupert Brooks .
Það þykir ósvinna að Bryant ljóstri upp um það að ástarljóðið í gestabókinni var ekki ort til stúlkunnar Daphne Sawle heldur til George bróður hennar , enda hafði Churchill lofað ljóðið eftir andláts skáldsins .
Í sögunni er Hollinghurst að leika sér með það hvernig minning skálds getur orðið að glansmynd , miðlungsskáld , eins og Cecil Valance vissulega er , er hafið til skýjanna í pólitískum eða menningarlegum tilgangi , gert að táknmynd fyrir tímaskeið eða hugsjónir þó viðfangið eigi kannski lítið sem ekkert skylt við viðurkennda helgimynd , opinbera goðsögn .
Þegar menn síðan taka til við að endurskrifa söguna , eins og Bryant gerir þegar hann leiðir í ljós að ljóðið var samið til pilts en ekki stúlku , og að auki hafa verið felldir úr því djarfir og beinlínis dónalegir kaflar , verður til ný mynd sem er þó ekki síður goðsögn , bara öðruvísi goðsögn .
Í kjölfar þess að The Stranger ' s Child féll út í lokavali fyrir stuttlistann og einnig skáldsaga írska skáldsins Sebastians Barrys , hafa ýmsir brugðist illa við og því verið haldið fram að aðeins væru eftir bækur sem sniðnar væru fyrir bókaklúbba og sem efniviður í kvikmyndahandrit .
Í The Telegraph sagði rithöfundurinn Philip Hensher , sem verið hefur í dómnefndinni og átt bækur á tilnefningalista , að engin bókanna sem eftir eru á listanum komist með tærnar þar sem The Stranger ' s Child hefur hælana .
Að hans mati eru menn vísvitandi að velja bækur sem þeir telja að fólk muni lesa , frekar en eftir gæðum .
Stella Rimington , sem stýrir Booker-nefndinni að þessu sinni , tekur í raun undir gagnrýnina í samtali við Telegraph , enda segir hún beinlínis um stuttlistann : " Við vorum að leita að ánægjulegum bókum .
Ég tel að bækurnar séu mjög lesvænar .
Við vildum að fólk myndi kaupa þessar bækur og lesa þær .
Ekki kaupa þær og dást að þeim .
" 