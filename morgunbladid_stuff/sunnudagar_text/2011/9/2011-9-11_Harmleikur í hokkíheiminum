Þjóðarsorg ríkir í Rússlandi eftir að flugvél fórst í flugtaki í borginni Yaroslavl 7. september síðastliðinn .
Um borð var íshokkíliðið Lokomotiv sem er eitt ástsælasta íshokkílið þjóðarinnar og átta manna áhöfn .
Af þeim 45 sem voru um borð í vélinni létust 43 og liggja tveir þungt haldnir á gjörgæslu , einn úr íshokkíliðinu og einn úr áhöfn .
Rannsakendur eru ekki enn vissir um hvað það var sem olli slysinu en að sögn sjónarvotts náði flugvélin aldrei almennilegri hæð og rakst í útvarpsmastur .
Það kviknaði samstundis í vélinni , hún klofnaði í tvennt og brotlenti annar helmingurinn í nærliggjandi á og hinn helmingurinn á jörðinni , allt þetta gerðist í um það bil tveggja kílómetra fjarlægð frá flugvellinum .
Sjónarvottur sagði að aðkoman hefði verið skelfileg .
Flugvélasætin voru dregin upp úr ánni með líkum liðsmanna og áhafnar .
Liðið var á leið til Minsk í Hvíta-Rússlandi þar sem það átti að leika í Kontinental-íshokkídeildinn .
Fyrsti leikur deildarinnar var þegar hafinn þegar fréttir af slysinu bárust .
Leiknum var hætt , enda voru margir leikmenn að frétta af láti félaga sinna og góðvina .
Leikmennirnir tóku hjálmana niður þar sem þeir stóðu á ísnum og lutu höfði .
Sama kvöld söfnuðust um 2.000 manns saman og gengu um götur Yaroslavl og sungu félagssönginn , margir hverjir klæddir félagsbúningnum .
Göngunni lauk svo hjá heimavelli liðsins Lokomotiv og þar var enn meiri fjöldi af fólki sem hafði kveikt á kertum og grét þar sem hinar ungu fyrirmyndir voru syrgðar .
Einn af þeim leikmönnum sem fórust var landsliðsmarkmaður Svía , Stefan Liv .
Hann var fæddur í Póllandi en sænskir foreldrar hans ættleiddu hann þegar hann var tveggja ára gamall .
Stefan Liv var í sænska landsliðinu þegar það vann ólympíugullið árið 2006 og á að baki marga frækna sigra .
Aðdáendur hans komu saman og lögðu kerti , blóm og landsliðstengda minjagripi við stærðarinnar mynd af honum .
Móðir eins leikmannsins , Sergei Ostapchuk , fékk hjartaáfall og dó þegar henni bárust fréttirnar af slysinu og fráfalli sonarins .
Rússneski leikmaðurinn , Alexander Galimow , var eini leikmaðurinn sem lifði slysið af .
Ástand hans er mjög alvarlegt en fréttir herma að 80-90% af líkama hafi brunnið .
Eftirlifandi úr áhöfn heitir Alexander Sizov og liggur hann þungt haldinn á gjörgæslu .
Forseti rússneska íshokkísambandsins , Vladislav Tretiak sagði við komu sína til Yaroslavl : " Missir okkar er óbætanlegur .
Ég trú því ekki enn hvað gerðist .
Hokkííþróttin hefur misst bæði úrvals leikmenn og þjálfara .
Þetta er hreinn harmleikur innan íþróttagreinarinnar .
" Forsetinn Dmitry Medvedev heimsótti borgina og lagði blóm á slysstaðinn .
Gagnrýnt hefur verið til margra ára hversu lélegur rússneski flugvélaflotinn er , en flugvélin sem hrapaði hafði flugleyfi samkvæmt skoðun til 1. október 2011 .
Í júní síðastliðnum létust 44 í flugslysi þegar flugvél hrapaði á leið sinni frá Moskvu til Petrozavodsk .
Margir kenna lélegum flugvélaflota um þessi hræðilegu slys og þykir ekki nógu vel hugað að flotanum .
Ákveðið hefur verið að taka eldri flugvélar , framleiddar í Rússland , úr umferð árið 2012 .
Gagnrýnisraddir hafa líka verið uppi um að flugmenn hljóti ekki nægilega þjálfun .
Minningarathöfn um fallna leikmenn í Minsk Minningarathöfn var haldin í Minsk í Hvíta-Rússlandi 8. september á þeim tíma sem liðið Lokomotiv átti að leika sinn fyrsta leik í Kontinental-deildinni .
Stærðarinnar myndum af hverjum og einum leikmanni sem fórst hafði verið komið fyrir á ísnum og við hverja mynd logaði kertaljós .
Leikmenn deildarinnar stilltu sér upp , einn fyrir aftan hverja mynd og hver með sinn pökk .
Þeir fóru svo einn á eftir öðrum og skutu pökkunum í markið , til að minnast félaga sinna .
Leikmenn Kontinental-deildarinnar áttu bágt með að leyna tilfinningum sínum , þeir struku tárin af kinnum sér þegar þeir renndu sér á ísnum og tóku skot til minningar um vini sína .
Undir hljómaði söngur stúlknakórs og aðdáendur syrgðu á troðfullum leikvanginum .
Að lokum lögðu leikmenn deildarinnar blómvendi að öðru markinu á ísnum .
Liðsmenn Lokomotiv voru auk þess að vera frá Rússlandi frá Lettlandi , Hvíta-Rússlandi , Tékklandi , Slóvakíu .
Svíþjóð og Kanada .
Í öllum þessum löndum hafa verið minningarathafnir um íþróttamennina .
Kanadíski þjálfarinn Þjálfari Lokomotiv , Kanadamaðurinni Brad McCrimmon , var einn þeirra sem létust í flugslysinu .
Hann stefndi á að verða þjálfari í NHL-deildinni .
Sjálfur spilaði hann í NHL-deildinni á árunum 1979-1997 .
Þegar hann hætti að spila tók hann við að þjálfa Lokomotiv og gerði það allt til dauðadags .
