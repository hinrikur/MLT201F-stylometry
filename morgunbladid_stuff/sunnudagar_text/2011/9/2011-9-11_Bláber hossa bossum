Ég held svei mér þá að nú sé full ástæða til að hafa samband við helstu vísindatímarit heims því ég hef gert stórmerkilega uppgötvun á lífríki jarðar : Íslensk bláber og krækiber eru ekki einasta gómsæt og drekkhlaðin hollustu , andoxunarefnum og vítamínum , heldur geyma þau líka í sér áður óuppgötvað töfraefni sem hefur mögnuð áhrif á fólk á meðan það sefur .
Ef ber þessi eru etin skömmu fyrir svefn í þónokkru magni , uppsker sá sem það gerir gríðarlega áhugavert erótískt ferðalag sem fylgir slík líkamleg sæla að ekki er nokkur leið að líkja því við neitt sem þekkist í raunheimum .
Sumir velta því jafnvel fyrir sér hvort þeir vaki eða sofi meðan á þessu stendur .
Hvern hefði grunað að hversdagsleg íslensk krækiber og bláber , svona líka sakleysisleg þar sem þau bíða þess þrútin á lyngi að einhver gæði sér á þeim , bæru í sér svo kynörvandi efni að þeir sem vakna upp af draumi eftir nótt með berin í maganum , eru ekki einasta með blússandi standpínu daginn á enda , heldur líka hlátur í barka og bros á andliti eyrna á milli .
Svo sýrðar og hugvíkkandi eru draumfarirnar .
Kreppupíndir landsmenn geta því fagnað þessu allsendis ókeypis viagra og geðlyfi sem leynist á þúfum landsins .
Nú eða gert sér úr því gull .
Þarna er heldur betur nýtt sóknarfæri , auðlind beint undir nefinu á okkur .
Þarf bara að gera þetta heyrinkunnugt öllum örvæntingarfullu körlunum sem eru skelfingu lostnir yfir því að náttúran sé að yfirgefa þá .
Hinir holdrislausu munu vafalítið fagna því að þurfa ekki lengur að verða sér úti um rándýrt duft búið til úr nashyrningahornum , einhverju líffæri úr dýri í útrýmingarhættu eða hvað annað illfáanlegt sem logið er að fólki að auki kynhvöt þess .
Þetta fólk þarf ekki annað en borga okkur Íslendingum svolítinn aur fyrir að fá að fara í berjamó .
Þetta væri líka ein tegund af hjálparstarfi eða góðgerð , því hver maður getur skilið hversu afleitlega þeim líður sem tapa sinni bossasýki .
Hvað ætli sé gaman að vera til ef allir þessar bossar sem hossast vekja engar kenndir .
Þá glata nú dagar lífsins lit .
Nú ríður á að koma í hús öllum þessum berjum sem bera í sér dýrmætið og forða þeim frá yfirvofandi næturfrosti og skemmdum .
Held það væri bæði hollt og gott fyrir þessa þjóð að sameinast í berjamó , með rassinn upp í loftið .
