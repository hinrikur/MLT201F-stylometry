Að greina er að skilja .
Stundum er að greina það sama og að dæma .
Þess vegna eru foreldrar hræddir við greiningar .
Með greiningu óttumst við foreldrar að barnið verði stimplað og dæmt óhæft .
Það þarf að umgangast greiningar með ákveðinni virðingu og aldrei gleyma öllu hinu sem fellur ekki undir greininguna .
Greining er leið til að skilja hvers vegna barn á erfitt með hluti sem öðrum þykir einfalt að gera .
Hún verður þó gagnslaus nema notuð sé til að koma til móts við barnið , hjálpa því að takast á við takmarkanir sínar .
Hin síðari ár hafa gæði greininga aukist mjög mikið .
Samhliða þessu hefur áhersla á hefðbundna skólagöngu barna aukist .
Þannig verður auðveldara að sjá ef barn sker sig mjög úr hópnum .
Það verður líka erfiðara að taka tillit til slíkra barna þegar ekki er almennilega vitað hvað angrar og hvernig hægt er að taka tillit til þess .
Stundum hef ég pirrað mig stórkostlega á því að nútímasamfélagið gefur fólki lítinn sveigjanleika til að vera öðruvísi .
Við verðum að passa inní ákveðna hillu í " Kerfinu " .
Samhliða þessu hef ég líka leitt hugann oft að öllu fólkinu sem hefði fengið greiningu í dag en var uppi á öðrum tímum .
Ég hugsa til allra óþekku villinganna í skólanum mínum og ýmissa fjarskyldra ættingja sem einhvern veginn voru ekki samstiga samferðafólki sínu .
Flestir standa sig bara vel og lifa góðu lífi .
Hins vegar er ég alveg viss um að möguleikar þessara einstaklinga til að vaxa og dafna hefðu verið mun meiri hefðu þeir fengið þann stuðning sem í boði er í skólakerfinu í dag .
Heimur " greininga " opnaðist nýlega fyrir mér .
Ég er sek um flesta þá sleggjudóma sem almennir eru um " greind börn " .
Það var ekki fyrr en ég neyddist til að lesa allt sem ég komst yfir um ADHD og einhverfu og málþroskaröskun , þunglyndi barna , lesblindu , kvíða- og þroskaraskanir að ég fór að skilja betur út á hvað þetta gengur allt saman .
Það sem gerðist líka , og mér skilst að sé algengt , var að ég byrjaði að greina alla .
Afsakið , ættingjar og vinir en ég hef greint hegðun ykkar í fortíð og nútíð með nýjum " greiningargleraugum " .
Þetta þroskaferli , allur lesturinn og sjálfsskoðunin hefur hjálpað mér að sættast við hugtakið " greiningu " .
Tilgangur þess er ekki að stimpla það sem er mér dýrmætast heldur að skilja .
Til að hjálpa þurfum við að skilja .
Þar sem þetta er erfitt þroskaferli finnst mér mikilvægt að miðla þessu .
Því fyrr sem gripið er inní , þeim mun meiri árangur næst ! 