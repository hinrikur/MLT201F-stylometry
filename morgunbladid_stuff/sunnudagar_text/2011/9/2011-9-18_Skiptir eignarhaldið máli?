Eignarhald á fjölmiðlum hefur oft verið til umræðu á Íslandi , sérstaklega þegar umræðan um umdeild fjölmiðlalög tröllreið íslensku samfélagi árið 2004 .
Önnur holskefla kom þegar fjármálakerfið á Íslandi lagðist á hliðina á haustdögum 2008 .
Erlendis hefur umræðan um eignarhald á fjölmiðlum einnig verið áberandi á sama tíma og fjölmiðlafyrirtækin hafa stækkað og smærri fjölmiðlar lagt upp laupana .
Guðrún Hálfdánardóttir guna@mbl.is Eigendur fjölmiðla hafa löngum verið á milli tannanna á fólki , jafnt almenningi sem valdhöfum .
Rekstur fjölmiðla er á margan hátt frábrugðinn rekstri annarra fyrirtækja , aðallega vegna stöðu fjölmiðla í nútímasamfélagi og þeirra áhrifa sem þeir geta haft á daglegt líf fólks .
Fjölgun einkarekinna fjölmiðla hefur ýtt undir umræðuna um gildi fjölmiðla og aðkomu eigenda að þeim .
Hvort áhugi manna á að eignast fjölmiðla snúist um hugsjón þeirra að vernda hagsmuni almennings eða hvort önnur sjónarmið liggi að baki .
Eiga að veita aðhald Flestir eru sammála um að hlutverk fjölmiðla sé að upplýsa og að mikilvægt sé að þeir gæti hlutleysis í umfjöllunum .
Þeir eiga að veita stjórnvöldum og ráðandi öflum aðhald og er sérstaklega kveðið á um þetta í tíundu grein Mannréttindasáttmála Evrópu sem fjallar um tjáningarfrelsið sem Íslendingar hafa fest í lög .
Í lögum sem Alþingi samþykkti árið 2004 var kveðið á um að binda skyldi í lög reglur varðandi eignarhald á fjölmiðlum .
Lögin tóku hins vegar aldrei gildi þar sem Ólafur Ragnar Grímsson , forseti Íslands , synjaði lögunum staðfestingar .
Sú ákvörðun forseta Íslands að synja lagafrumvarpinu staðfestingar markaði tímamót því aldrei áður í sögu lýðveldisins hafði forseti Íslands nýtt sér stjórnarskrárbundinn rétt sinn að synja því að staðfesta lög sem samþykkt höfðu verið á Alþingi .
Í stað þess að lögin færu í þjóðaratkvæðagreiðslu , líkt og kveðið er á um í 26. grein stjórnarskrárinnar ef forseti staðfestir ekki lögin , féll ríkisstjórn Íslands frá setningu laganna .
Í kjölfarið skipaði menntamálaráðherra nefnd til að skoða ýmis atriði er lúta að fjölmiðlum á Íslandi .
Karl Axelsson lögmaður stýrði þeirri nefnd en hann hafði einnig setið í nefnd sem menntamálaráðherra skipaði árið 2003 til þess að skoða eignarhald á íslenskum fjölmiðlum .
Að sögn Karls skilaði sú nefnd af sér áliti í byrjun apríl 2004 og síðar í þeim mánuði lagði Davíð Oddsson , þáverandi forsætisráðherra , fram frumvarpið sem deilt var um í íslensku samfélagi árið 2004 .
Bar merki samþjöppunar Að sögn Karls var nefndin skipuð árið 2003 vegna mikillar umræðu um samþjöppun á fjölmiðlamarkaði á þeim tíma .
Komst nefndin að þeirri niðurstöðu að íslenski markaðurinn hefði ýmis einkenni samþjöppunar sem talin væru óæskileg út frá markmiðinu um fjölbreytni í fjölmiðlun .
Þar var gengið út frá því að fjölmiðlar gegndu lykilhlutverki í lýðræðislegu þjóðfélagi sem vettvangur fyrir ólík viðhorf til stjórnmála og menningar í víðum skilningi , og sem vettvangur fyrir öflun upplýsinga og miðlun þeirra .
Taldi nefndin æskilegt að löggjafarvaldið brygðist við þessu með lagasetningu , einkum þannig að settar yrðu reglur sem miðuðu að því að hamla gegn óæskilegum áhrifum samþjöppunar sem þegar væri til staðar á fjölmiðlamarkaði og einnig til að hamla frekari samþjöppun á þessum markaði í framtíðinni .
Margir töldu ástæðuna á bak við ákvörðun Davíðs Oddssonar , forsætisráðherra , að leggja fram frumvarp til laga um eignarhald á fjölmiðlum í apríl 2004 vera hversu illan bifur hann hefði á Jóni Ásgeiri Jóhannessyni og fleirum honum tengdum sem áttu bæði ljósvakamiðla og blaðaútgáfu á þessum tíma .
Davíð Oddsson , sem nú er ritstjóri Morgunblaðsins , segir það alrangt að hann hafi tortryggt þessar persónur sem slíkar .
" Ég hef aldrei haft meiri áhuga á þeim umfram aðra .
Það var hins vegar þannig að menn sem höfðu markaðsráðandi stöðu í mikilvægum málaflokki í landinu , matvörumarkaði , töldu sig jafnframt þurfa að ná markaðsráðandi stöðu í fjölmiðlunum .
Það var komin upp staða sem var mjög alvarleg .
Það hefur ekkert með það að gera hverjir það eru sem ná slíkri stöðu .
Á þessum tíma var áróðurinn hins vegar þessi : Að þetta snérist um persónulega óvild mína á viðkomandi einstaklingum , " segir Davíð .
Könnun sem Gallup gerði í júní 2004 sýnir að meirihluti íslensku þjóðarinnar studdi ákvörðun forsetans um að synja lögunum staðfestingar því 61% aðspurðra taldi að forsetinn hefði tekið rétta ákvörðun með því að synja að skrifa undir lögin .
Sigurður G. Guðjónsson lögmaður var forstjóri Norðurljósa árið 2004 er frumvarpið var lagt fram .
Hann telur að ef drögin að fjölmiðlafrumvarpinu hefðu ekki verið svona gölluð og málið allt slæmt frá upphafi til enda hefði verið hægt að setja lög um fjölmiðla á þessum tíma .
Ari Edwald , forstjóri 365 miðla , segir að ef það ætti að brjóta 365 upp líkt og kveðið var á um í frumvarpinu árið 2004 yrði rekstur 365 ekki lengur hagkvæmur því samnýting væri það sem hefði komið fyrirtækinu yfir versta hjallann í kjölfar hrunsins .
" Tekjurnar minnkuðu um hálfan milljarð milli 2008 og 2009 en samt jókst rekstrarhagnaður 365 þrátt fyrir mikla verðbólgu .
" Það gerist bara með því að kreista þessa sítrónu mjög fast .
" Stjórnendur fjölmiðla geta haft skoðanamyndandi áhrif Sigurður G. Guðjónsson telur að reka þurfi fjölmiðla eins og hver önnur fyrirtæki og fjölmiðlar þurfi að skila hagnaði til eigenda sinna en það hafi sjaldnast gerst á Íslandi því yfirleitt hafi lítið farið fyrir hagnaði í rekstri þeirra .
" Fjölmiðlar eru hins vegar ólíkir öðrum fyrirtækjum því þeir sem stjórna fjölmiðlum geta haft mjög skoðanamyndandi áhrif .
Þess vegna getur það skipt máli hvernig eignarhaldi er háttað , sérstaklega ef það eru stór fjölmiðlafyrirtæki sem eiga hlut að máli .
Það verður hins vegar að hafa það hugfast að það er heimilt og menn eiga að hafa frelsi til þess að stunda þá atvinnu sem þeir vilja á Íslandi .
Ég var á móti því árið 2004 að sett væru sérstök lög um fjölmiðla og um leið hvernig eignarhaldi þeirra skyldi háttað .
Samkeppnislög eiga að nægja til að halda aftur af því að einn fjölmiðill verði með markaðsráðandi stöðu á Íslandi .
Dugi samkeppnislögin ekki verður að bæta þau .
Hvað ætla menn að gera ef einhver hluthafi er búinn að fá nóg og vill selja sinn hlut í tilteknum fjölmiðli , þar sem arðurinn af fjárfestingunni er ekki nægjanlegur að mati hluthafans ? Má stóreigandi hluta í viðkomandi fjölmiðli þá ekki kaupa ? Jafnvel þó að hann væri sá eini sem væri tilbúinn að kaupa .
Ef enginn má kaupa á þá bara að loka viðkomandi miðli ? Ef fjölmiðill þarf á auknu hlutafé að halda og einn hluthafanna vill leggja til nýtt hlutafé , á þá að meina honum það , ef aðrir hluthafar telja fé sínu betur varið með öðrum hætti og kjósa að taka ekki þátt í aukningunni ? Lögbindingu takmarkana á eignarhaldi að fjölmiðlum verður ávallt að skoða í því ljósi að stjórnarskráin stendur vörð um , tjáningarfrelsi , atvinnufrelsi og einstaklingseignarrétt , " segir Sigurður og spyr hvort almenningshagsmunir kalli á að eignarhald að fjölmiðlum sé takmarkað með lögum ? Tvær leiðir skoðaðar Að sögn Karls Axelssonar lagði menntamálaráðherra í tvígang fram frumvarp til laga sem byggðist á áliti nefndarinnar sem skilaði af sér árið 2005 en hvorugt þeirra náði fram að ganga .
Hins vegar er margt af því sem nefndin lagði til að finna í lögum sem Alþingi samþykkti um fjölmiðla í vor .
Má þar nefna að festar hafa verið í lög reglur sem eiga að tryggja gagnsæi eignarhalds á fjölmiðlum og að mótaðar verði reglur um ritstjórnarlegt sjálfstæði á fjölmiðlum .
Ekkert er kveðið á um eignarhald á fjölmiðlum í nýju fjölmiðlalögunum en Karl stýrir nefnd sem nú vinnur að því að fara yfir hvort setja eigi lög um eignarhald á fjölmiðlum .
Mun nefndin skila af sér áliti síðar í mánuðinum en að sögn Karls er einkum tvennt sem horft er til varðandi reglur um eignarhald á fjölmiðlum og er þar horft til þeirra leiða sem önnur ríki á Vesturlöndum hafa farið .
Annars vegar hvort sett verði föst viðmið um hve hátt hlutfall eignarhlutar í fjölmiðli megi vera í eigu eins eða tengdra aðila líkt og var í lögunum frá árinu 2004 eða hins vegar að heimildir Samkeppniseftirlitsins verði auknar svo það geti hlutast til um eignarhald á fjölmiðlum .
Karl tekur undir margt af því sem Sigurður G. sagði hér að framan , meðal annars að fjölmiðlarekstur sé ekki sambærilegur öðrum þar sem höndlað er með fjórða valdið svonefnda og því sé varla hægt að láta sömu reglur gilda um fjölmiðla og aðra atvinnustarfsemi .
Eignarhaldið verður að liggja ljóst fyrir Að sögn Sigurðar verður alltaf að liggja ljóst fyrir hverjir eiga fjölmiðlana líkt og kveðið er á um í fjölmiðlalögunum sem tóku gildi í vor .
Segir Sigurður að það fari ekki leynt hverjir eigi fjölmiðla á Íslandi í dag .
Umfjöllun fjölmiðla um einstök mál kunni því að verða að taka með fyrirvara um eignarhaldið og hagsmuni þeirra líkt og gert var á tímum flokksblaðanna .
Aðalatriðið er að vitað sé hver standi á bak við fjölmiðilinn .
" Það vita það allir að það eru útgerðarmenn sem eiga Morgunblaðið og hjónin Ingibjörg Pálmadóttir og Jón Ásgeir Jóhannesson eiga Fréttablaðið .
Ég treysti ritstjórnum blaðanna til að tryggja óbrenglaðar fréttir , þó svo að pólitískar skoðanir birtist í leiðurum og sérstöku ritstjórnarefni .
Fjölmiðlar hljóta ávallt að standa fyrir eitthvað .
Ef ekki þá hefur enginn áhuga á miðlinum , " segir Sigurður G. Guðjónsson .
Eiga að hafa hagsmuni almennings að leiðarljósi Bandarískir fræðimenn hafa bent á það hve vald fjölmiðla sé gríðarlegt og að sögn Bens Bagdikians , sem hefur unnið að fjölmiðlarannsóknum áratugum saman auk þess að hafa unnið á fjölmiðlum um langt árabil , er ekkert afl jafn sterkt þegar kemur að því að hafa áhrif á almenningsálitið og fjölmiðlar .
Meðal þess sem kemur fram í skýrslu nefndarinnar frá árinu 2005 , þar sem lagt er til að sjálfstæði ritstjórna sé aukið , er að með faglegri blaða- og fréttamennsku er átt við að þeir sem henni sinna séu sjálfstæðir í vinnubrögðum og nálgist viðfangsefni sitt með hlutlægum hætti og með almannahagsmuni að leiðarljósi .
Umfjöllunarefni mótist ekki af hagsmunum eigenda og auglýsenda eða persónulegum skoðunum blaðamanna eða fréttastjóra , heldur þjóni hagsmunum almennings með fréttum og fréttatengdri umfjöllun þar sem skýrt er frá málum á hlutlægan og sanngjarnan hátt .
Þetta er í takt við það sem írski fræðimaðurinn Paschal Preston segir en samkvæmt honum segja fjölmargir eigendur fjölmiðla að það sé þeirra leiðarljós ; að vera varðhundar samfélagsins og þeir hafi almannahagsmuni að leiðarljósi .
Raunin sé þó sú að hagnaður skiptir oft mun meira máli en hugsjónir .
Styrmir Gunnarsson , fyrrverandi ritstjóri Morgunblaðsins , hefur lengi verið á þeirri skoðun að setja þurfi lög um eignarhald á fjölmiðlum .
Rökin fyrir löggjöf um eignarhald eru augljós að mati Styrmis og segir hann ljóst að það verður með einhverjum hætti að tryggja það að samþjöppunin verði ekki of mikil .
Að það séu ekki fámennir hópar eða einstakar fyrirtækjasamsteypur sem eiga fjölmiðlana .
Það geti hins vegar reynst þrautin þyngri því spurningin er alltaf sú sama : hvaðan eiga peningarnir að koma til þess að halda fjölmiðlunum gangandi ? Eigendur leggi línurnar Ari Edwald telur aftur á móti að takmarkanir á þröngu eignarhaldi gangi ekki upp og það hafi sýnt sig .
Ari segir eðlilegt að eigandi fjölmiðils leggi línurnar um hvernig fjölmiðlar eru gefnir út og hvaða prinsipp eru viðhöfð í fjölmiðlum .
" Það er ekki þannig að eigandi beri kostnaðinn af miðlinum , ráði síðan ritstjóra og svo sé það kylfa sem ráði kasti hvað fjölmiðillinn fjalli um .
Hvernig fjölmiðillinn á að vera og hvar þú ætlar að staðsetja fjölmiðilinn hlýtur að koma frá eigandanum sem ber ábyrgðina á útgáfunni .
Við trúum því að fréttaáherslurnar mótist ekki af skoðunum ritstjóra sem er ráðinn af eigendum heldur sé því efni haldið sér í leiðurum og öðru ritstjórnarefni .
" Ari segir mestu skipta hvernig miðlarnir standa sig – ekki hvort eigendur þeirra eru fáir eða margir og það eigi að vera uppi á borðinu til hvers eigendur ætlast .
Vonast eftir endurskoðun Þeir Davíð , Sigurður og Styrmir telja að fjölmiðlalögin sem tóku gildi síðastliðið vor séu ekki nægjanlega góð og vonast til þess að þau verði endurskoðuð og ýmsum ákvæðum þeirra breytt og öðrum bætt við .
Þrátt fyrir að efasemdaraddir hafi heyrst um nýju lögin , einkum og sér í lagi hjá þeim sem tengjast fjölmiðlum á einn eða annan hátt var umræðan um þau mun minni í þjóðfélaginu heldur en þegar fjölmiðlalögin voru sett árið 2004 .
Eins og fram kom hér að framan er ekki ljóst hver niðurstaða endurskoðunarinnar verður sem unnið er að í nefndinni sem Karl Axelsson stýrir , hvort lagt verði til að takmarkanir verði settarvið eignarhaldi á fjölmiðlum eða hvort heimildir samkeppnisyfirvalda verði auknar á þann veg að strangari reglur gildi um samruna á fjölmiðlamarkaði heldur en í öðrum atvinnugreinum .
Það er hins vegar ljóst að íslenski markaðurinn er mun minni heldur en þeir sem við berum okkur helst saman og því má ekki gleyma að þrátt fyrir að víða gildi ákveðnar reglur um lárétt eignarhald á fjölmiðlum , það er þegar sömu eigendurnir hafi mikla markaðshlutdeild í einni eða skyldum greinum fjölmiðlunar , er önnur saga hvort þeim reglum sé fylgt stíft eftir .
Karl tekur sem dæmi norska löggjöf um fjölmiðla en þar eru í gildi lög sem heimila fjölmiðlastofu að grípa inn í ef einn eða tengdir aðilar verða of ráðandi á markaði .
Aftur á móti stendur nú yfir endurskoðun á þessum reglum í Noregi og þykir líklegt að þær verði gerðar sveigjanlegri .
Reglum ekki fylgt eftir Bandaríski fjölmiðlafræðingurinn Robert W. McChesney , sem hefur skrifað fjölda bóka og greina um fjölmiðla , segir að vandamálið sé ekki aðeins skortur á reglum varðandi fjölmiðla í Bandaríkjunum heldur einnig hvernig farið hafi verið í kringum þær á undanförnum árum og enn fremur að aðhald með fjölmiðlum og starfsemi þeirra minnki stöðugt .
Hann gengur svo langt að segja að verndun fyrstu greinar bandarísku stjórnarskrárinnar snúist meðal annars um að vernda hagsmuni ríkjandi valdhafa miklu fremur en að vernda og styrkja frelsi og lýðræðið .
Vísar hann til dóma Hæstaréttar Bandaríkjanna sem hafa ítrekað útvíkkað skilning fyrstu greinarinnar stórfyrirtækjum í hag .
Noam Chomsky hefur haft mikil áhrif á McChesney sem fræðimann og í bókinni The Political Economy of Media lýsir McChesney því hvernig Chomsky hafi mótað skoðanir sínar á lýðræðishugmyndinni , að lýðræðið sé hornsteinn samfélagsins án undantekninga .
Það sé ekkert til sem heitir frjáls markaður og orðræða um slíkt sé ekkert annað en tálsýn .
McChesney segir að því sé þannig farið að þegar á hólminn sé komið séu það stórfyrirtæki sem ráða ferðinni í ríkjum þar sem frjálshyggjan er við völd .
Hann segir að staðan sé hin sama á fjölmiðlamarkaði og í öðrum greinum atvinnulífsins .
Stjórnvöld í Bandaríkjunum hafa , að mati McChesneys , brugðist því hlutverki sínu að fylgjast með fjölmiðlum og veita þeim aðhald .
Stóru fjölmiðlasamsteypurnar leiki lausum hala og komist upp með allt í krafti stærðar sinnar .
Í grein sem Edward S. Herman , hagfræðingur og fjölmiðlarýnir , ritaði árið 2003 kemur fram að áhrif eigenda og auglýsenda hafi aukist enn frekar á fjölmiðlamarkaði í takt við breytingar á markaðnum sjálfum þar sem samsteypur og alþjóðavæðing ræður ríkjum .
Fleiri fræðimenn taka í svipaðan streng og segir Bagdikian að fjölmiðlafyrirtækin birti aðeins það sem kemur sér vel fyrir þau og umbjóðendur þeirra .
Annað fái ekki náð fyrir þeirra augum , hversu satt eða nauðsynlegt sem það kunni að vera fyrir almenning að fá vitneskjuna .
Meira máli skipti að birta fréttir sem eigendur fjölmiðlanna vilji sjá og heyra og um leið auglýsendur .
Hann veltir fyrir sér þeim vanda sem fjölmiðlar standi frammi fyrir ef fjalla eigi um fyrirtæki , sem er í eigu sömu aðila og eiga viðkomandi fjölmiðil .
Birtir fjölmiðillinn neikvæðar fréttir af fyrirtæki sem er í eigu þess sem á og stýrir fjölmiðlinum ? Það séu eigendurnir sem ráði því hverjir séu við stjórnvölinn á ritstjórnum og ólíktlegt sé að þeir velji stjórnendur sem eru með ólíka sýn og fréttamat og þeir .
Kaupsýslumenn hafa tekið við sem hin ráðandi stétt Svissneski fræðimaðurinn Werner A. Meier telur að minna eftirlit með fjölmiðlum og eigendum sé óviðunandi og að nauðsynlegt sé að brjóta upp það nána samband sem margar fjölmiðlasamsteypur virðast eiga við ríkjandi valdhafa bæði í Evrópu og Bandaríkjunum .
Á tímum alþjóðavæðingar er vald fjölmiðla gríðarlegt , segir Meier .
Sjónvarp og aðrir miðlar hafi þá tilhneigingu að drepa niður möguleika almennings til að koma sinni skoðun á framfæri .
Vöxtur stórra fjölmiðlasamsteypa valdi því að kaupsýslumenn , sem ekki hafa verið kjörnir til þess að fara með völd , hafa tekið við sem hin ráðandi stétt .
Lykilhugtökin : Hagnaður og samkeppni Louis A. Day , sem er sérfræðingur í fjölmiðlarétti , heldur því fram að við rekstur fyrirtækja í hinum vestræna heimi sé einkum horft til tveggja þátta , hagnaðar og samkeppni .
Fjölmiðlafyrirtæki séu þar ekki undanskilin , enda eru þessir þættir í samræmi við hugmyndir frjálshyggjunnar sem ræður för í allflestum vestrænum ríkjum .
Hann telur enn fremur að samfélagsleg ábyrgð fjölmiðla , og það hlutverk þeirra að upplýsa og fræða almenning , hafi gleymst , eða að minnsta kosti orðið undir í samkeppninni þegar kemur að afkomu fjölmiðilsins .
Á Íslandi er erfitt að sjá að það sé hagnaðarvon sem ræður för hjá þeim sem vilja eiga fjölmiðla þar sem flestir fjölmiðlar á Íslandi hafa átt í rekstrarerfiðleikum undanfarin ár .
Þeir Ari Edwald , Davíð Oddsson , Karl Axelsson , Sigurður G. Guðjónsson og Styrmir Gunnarsson eru hins vegar sammála um að eignarhaldi á fjölmiðlum fylgi mikil völd og að þeir geti haft áhrif á almenningsálitið .
Það má hins vegar velta fyrir sér þeirri spurningu hvort hægt sé að reka fjölmiðil án þess að skoðanir eigenda komi fram í fjölmiðlinum , hvort sem það er í fréttum eða öðru efni .
Hins vegar er mikilvægt að það gleymist aldrei að hlutverk fjölmiðla er að gæta hagsmuna almennings og vera varðhundar samfélagsins .
Rit eftir Ben Bagdikian , Louis A. Day , Edward S. Herman , Robert W. McChesney , Werner A. Meier og Paschal Preston 