Roberto Bolaño – Antwerp * * * * Bolano-æðið heldur áfram og skammt í að allt sem hann skrifaði sé komið út á ensku .
Þessi litla bók er fyrsta skáldsaga hans og á kápunni segir hann að Antwerp sér eina skáldsagan sem hann skammist sín ekki fyrir sem er dæmigerður hrekkur af hálfu Bolaños því Antwerp er ekki eiginleg skáldsaga , en um það leyti sem bókin var skrifuð var Bolaño að snúa sér að bundnu máli eftir að hafa skrifað ljóð að mestu .
Söguþráðurinn gæti verið einhvern veginn svo : Á Estrella del Mar tjaldstæðinu í Barcelona ( skammt frá gatnamótum Avinguda Diagonal og Carrer de Aragó ) hefur verið framið morð .
Þá um kvöldið hafði kvikmynd verið sýnd á lérefti sem strengt var á milli furutrjáa .
Skammt þar frá tjaldar ungur suðuramerískur rithöfundur , Roberto Bolaño , sem hefur ekki efni á að tjalda á opinbera tjaldstæðinu .
Ofbeldishneigður lögregluforingi rannsakar morðið og beinir sjónum að smávöxnum krypplingi , ungri stúlku , enskum rithöfundi og ónefndri konu .
Þetta gæti verið söguþráðurinnn , en hann gæti líka verið allt öðruvísi , fórnarlambið gæti verið enskur rithöfundur , krypplingurinn gæti verið saklaus sjónarvottur , hugsanlega á suðurameríski rithöfundurinn í sambandi við ónefndu stúlkuna og svo má telja .
Svo má ekki gleyma óvættinum Colan Yar sem sögupersónurnar flýja .
Bókinni er skipt í 56 kafla sem rekast hver á annan , flækja söguna eða greiða úr henni , rétt eins og sagan hafi sáldrast úr lausblaðamöppu höfundar sem veit ekki hvaða sögu hann er að segja .
Daniel Silva – Portrait of a Spy ½ --- Fyrir einhverjar sakir rataði þessu bók inn á metsölulista New York Times og situr þar enn .
Hún segir frá ofurmannlegum íraelskum leyniþjónustumanni sem tekur að sér að finna og fella eftirmann Osama Bin Ladens .
Skemmst er frá því að segja að þetta er skelfileg bók , algjört klisjusafn .
Allir múslimar sem nefndir eru í bókinni eru illir , eða þá langar til að vera illir , eða þeir verða illir eins og hendi sé veifað .
Í baráttu við alla þessa illu múslima eru öll meðul leyfileg , líka það að ræna mönnum og pynta þá til bana – allir sem eru handteknir eiga það skilið að vera teknir , annars hefðu þeir fengið að vera í friði .
Það var sannkölluð þraut að þræla sér í gegnum þessa bók .
Og af hverju lastu hana , spyrð þú , kæri lesandi .
Það var til þess að þú þyrftir ekki að gera það .
Árni Matthíasson arnim@mbl.is 