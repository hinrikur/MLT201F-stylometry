Eftir George Soros New York – Til þess að draga úr krísu þar sem hið ómögulega er orðið mögulegt , þá er nauðsynlegt að hugsa það sem er óhugsandi .
Þar af leiðir , að til þess að draga úr krísunni vegna ríkisskulda í Evrópu , þá er frumforsenda að gera ráð fyrir möguleikanum á greiðslufalli og útgöngu af evrusvæðinu hjá Grikklandi , Portúgal og mögulega Írlandi .
Ef það gerist , þá verður að grípa til aðgerða til að hindra fjárhagslegt hrun á evrusvæðinu í heild .
Í fyrsta lagi verður að vernda bankainnstæður .
Ef evra í grískum banka tapast í greiðslufalli eða við útgöngu , þá verður evra í ítölskum banka um leið minna virði en í þýskum eða hollenskum banka og það leiðir til áhlaupa á banka í skuldugum ríkjum .
Ekki fjármunir til reiðu Það sem meira er , sumum bönkum í þeim ríkjum sem lenda í greiðslufalli yrði að halda gangandi til þess að koma í veg fyrir efnahagshrun .
Á sama tíma yrði að endurfjármagna evrópskt bankakerfi og setja það undir evrópskt eftirlit , til aðgreiningar frá þjóðlegu .
Loks yrði að fyrirbyggja að þetta hefði neikvæð áhrif á ríkisskuldabréf annarra skuldugra ríkja á evrusvæðinu .
( Síðustu tvær aðgerðirnar myndu eiga við jafnvel þótt ekkert ríki yrði fyrir greiðslufalli .
) Allt kostar þetta peninga .
En samkvæmt þeim ráðstöfunum sem samþykktar hafa verið af þjóðarleiðtogum evrusvæðisins , þá eru ekki frekari fjármunir til reiðu .
Það er því enginn annar kostur en að stofna það sem vantar : evrópskt fjármálaráðuneyti sem hefur vald til skattlagningar og þar með til að taka lán .
Þetta myndi krefjast nýs sáttmála og breyta EFSF ( Evrópustofnun um fjárhagslegan stöðugleika ) í fullgilt fjármálaráðuneyti .
En þá er gengið út frá því að það verði róttæk hugarfarsbreyting , einkum í Þýskalandi .
Almenningur í Þýskalandi er enn þeirrar skoðunar að hann eigi val um hvort hann styður evruna .
Það er alvarleg yfirsjón .
Evran er til og er svo samofin eignum og skuldbindingum fjármálakerfisins í heiminum að ef hún fellur , þá veldur það hruni sem þýsk stjórnvöld – sem og stjórnvöld annarra ríkja – eru fjarri því að ráða við .
Því lengri tíma sem það tekur almenning í Þýskalandi að átta sig á þessari köldu staðreynd , því hærra verð þarf hann að gjalda – og aðrir í heiminum .
Spurningin er hvort hægt er að sannfæra almenning í Þýskalandi um þessa staðreynd .
Kanslaranum Angelu Merkel tekst ef til vill ekki að sannfæra alla stjórnarþingmennina um gildi hennar , en hún gæti reitt sig á stjórnarandstöðuna og myndað nýjan meirihluta um stuðning við það sem nauðsynlegt er , að viðhalda evrunni .
Takist henni að leysa evrukrísuna , þá er mun minna að kvíða fyrir næstu kosningar .
Undirbúningur fyrir mögulegt greiðslufall eða útgöngu þriggja smárra ríkja úr evrunni þýðir ekki að ríkin yrðu ein á báti .
Þvert á móti gefur möguleikinn á skipulegu greiðslufalli – sem fjármagnað yrði af öðrum ríkjum á evrusvæðinu og Alþjóðagjaldeyrissjóðnum – Grikklandi og Portúgal valkosti í stefnumálum .
Enn fremur myndi það binda enda á vítahringinn – sem nú ógnar öllum skuldugum ríkjum á evrusvæðinu – þar sem aðhaldið dregur úr vaxtarmöguleikum , sem leiðir fjárfesta til að krefjast hárra vaxta og neyðir ríkisstjórnir því til að draga enn frekar úr útgjöldum .
Útganga af evrusvæðinu myndi gera ríkjum sem eiga í mestum erfiðleikum auðveldara að verða á ný samkeppnishæf .
En ef þau eru fús að færa nauðsynlegar fórnir , þá gætu þau verið áfram á evrusvæðinu : EFSF myndi vernda bankainnstæður heima fyrir og Alþjóðagjaldeyrissjóðurinn hjálpa til við endurfjármögnun bankakerfisins , það myndi hjálpa þessum ríkjum að losna úr úlfakreppunni .
Hvor leiðin sem farin er , þá er það ekki Evrópusambandinu í hag að leyfa hrun í þessum ríkjum og láta það viðgangast að þau dragi bankakerfi heimsins með sér í fallinu .
Þörf á nýjum sáttmála Aðildarríki ESB , ekki aðeins þau sem eru á evrusvæðinu , verða að horfast í augu við að gera þarf nýjan stofnsáttmála til að bjarga evrunni .
Sú röksemd er skýr .
Þess vegna á að hefja umræður nú þegar um hvað kemur til með að standa í slíkum sáttmála .
Jafnvel þótt leiðtogar í Evrópu séu undir miklum þrýstingi að komast fljótt að samkomulagi , þá munu samningaviðræður óhjákvæmilega dragast á langinn .
Um leið og samkomulag hefur náðst um grundvallarbreytingar gæti ráðherraráðið heimilað ESB að grípa til fyrirbyggjandi ráðstafana og draga úr gjaldþolsáhættu .
Þegar lausn á ríkisskuldakrísunni á evrusvæðinu er í sjónmáli , þá verður léttirinn mikill á fjármálamörkuðum .
Engu að síður , þar sem ákvæði nýs sáttmála yrðu óhjákvæmilega ákveðin af Þýskalandi , er nánast öruggt að mikil efnahagslægð er yfirvofandi .
Það gæti leitt til frekari viðhorfsbreytingar í Þýskalandi , sem yrði á móti til þess að mótuð yrði stefna til að hindra frekari vítahring .
Á þeim tímapunkti gæti vöxtur á stærstum hluta evrusvæðisins tekið við sér á ný .
Höfundur er stjórnarformaður Soros Fund Management .
Project Syndicate , 2011.www.project-syndicate.org .
