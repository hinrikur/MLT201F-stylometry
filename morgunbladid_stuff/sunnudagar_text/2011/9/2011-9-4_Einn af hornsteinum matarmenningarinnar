Það er gaman að vera kominn aftur eftir ansi langt frí , og munu pistlarnir mínir nú verða með svipuðu sniði , en á síðasta ári var ég mikið úti á landi .
Í ár hef ég aftur á móti haldið mig á höfuðborgarsvæðinu , ég mun að sjálfsögðu einbeita mér að mat og matartengdum málefnum , enda er það atvinna mín og mitt helsta áhugamál .
Ég verð ófeiminn við að hrósa þeim sem gera vel , sama hvort um er að ræða í veitingamennsku , matvælaframleiðslu , verslun eða eitthvað sem tengist mat og matargerð .
Ég hafði verulega gaman af því að upplifa Menningarnótt í Reykjavík í fyrsta skipi , sérstaklega vegna þess að umræðan hefur að mínu mati ekki verið svo góð og aðallega talað um fyllerí og sóðaskap .
Við hjónin hlustuðum á ráðleggingar borgaryfirvalda og lögðum bílnum í hæfilegri fjarlægð og löbbuðum í bæinn , það var hárrétt ákvörðun .
Karnival-stemmingin höfðaði til okkar og ég skil vel að fólk velti því fyrir sér hvort stórtónleikarnir á Austurvelli og Ingólfstorgi séu þarfir á svona kvöldi .
Ég hafði aftur á móti mjög gaman af því að sjá Samaris á litlu sviði á horni Bankastrætis og Skólavörðustígs og frábæra tónleika í rakarastofu almúgans , Amadeus , sem greinilega eru árvissir því færri komust að en vildu .
Svo ekki sé minnst á að upplifa orgelleik og kórsöng í Hallgrímskirkju án þess að vera í messu .
Er það merki um að ég sé orðinn gamall þegar flugeldasýning höfðar ekki lengur til mín ? Eða er það kannski upplifunin á stórkostlegri flugeldasýningu í tilefni af 10 ára afmæli Fiskidagsins mikla í fyrra sem lætur aðrar flugeldasýningar líta hálf-ræfilslega út ? Ég held að það sé óhætt að segja að Skólavörðustígurinn sé miðdepill mataráhugafólks á Menningarnótt , gaman að sjá fallegar samlokur fyrir utan Ostabúðina , fjölda fólks gæða sér á heimilismat í Matbúð mömmu Steinu og þéttsetnir bekkir á öllum kaffihúsum og veitingastöðum í götunni .
En hrós mitt að þessu sinni fer til starfsfólksins og eigenda á Café Loka , þar höfum við veitingastað með sál sem skilar sér greinilega til viðskiptavinanna .
Þarna inni var góð blanda af fjölskyldufólki , erlendum gestum af öllum þjóðernum og fínum frúm sem gæddu sér á plokkfiski , kjötsúpu , sviðasultu , flatbrauði , rúgbrauði og öðrum heimilislegum veitingum sem bornar voru fram með þjóðarstolti og metnaði .
Ég hef oft heyrt talað niður til þjónustu á veitingastöðum í miðborginni , að þar séu ungir krakkar , sem kunni lítið til verka og engin fagmennska .
Það er nú aldeilis ekki raunin á Café Loka þar sem starfsstúlkurnar höfðu greinilega gaman af vinnunni sinni , voru vel að sér , fumlausar og brosandi .
Að mínu mati er þarna einn af hornsteinum í reykvískri matarmenningu sem aðrir veitingamenn ættu að taka sér til fyrirmyndar og hlakka ég nú þegar til að mæta á staðinn aftur og þá sérstaklega með erlenda gesti .
