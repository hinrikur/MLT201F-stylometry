Bjarni Haukur Þórsson hefur samið við þýskt fyrirtæki um að gera kvikmynd byggða á einleiknum Pabbanum sem sýndur hefur verið víða um lönd .
Ólafur Egill Egilsson skrifar handritið að myndinni ásamt Bjarna .
Hermir þar af kotrosknum manni á framabraut sem lendir í þeim ósköpum að verða faðir .
Orri Páll Ormarsson orri@mbl.is Þegar Bjarni Haukur Þórsson settist niður til að skrifa einleikinn Pabbann átti hann alls ekki von á að vera ennþá á bólakafi í verkefninu meira en fimm árum síðar .
Sýningum er vissulega löngu lokið hér heima en Pabbinn er enn að spretta upp á sviðum víðsvegar um heim , næst verður hann á ferð í Brasilíu eftir áramótin .
Sýningarrétturinn hefur verið seldur til tuttugu landa , hvorki meira né minna .
" Þetta er ótrúlegt , " segir Bjarni .
" Í mínum villtustu draumum vonaðist ég til að fara með sýningunna til tveggja eða þriggja landa .
" Og boltinn er hvergi nærri hættur að rúlla .
Bjarni er nýkominn heim frá München , þar sem hann skrifaði undir samning við kvikmyndafyrirtækið Blue Eyes Fiction um gerð kvikmyndar eftir handriti sem þeir Ólafur Egill Egilsson unnu upp úr leikritinu .
Fyrirhugað er að tökur hefjist í lok næsta árs og að myndin verði frumsýnd haustið 2013 .
Áætlaður kostnaður við myndina er fimm milljónir evra ( 820 milljónir króna ) sem er að sögn Bjarna í meðallagi á þýskan mælikvarða .
Bjarni er að vonum kampakátur með samninginn .
" Þetta verkefni hefur tekið drjúgan hluta af kröftum mínum og tíma undanfarin misseri og á leiðinni hefur maður vissulega spurt sig hvort þetta sé þess virði .
Í dag er ég hins vegar hæstánægður að hafa ekki lagt árar í bát .
" Öflugt framleiðslufyrirtæki Handritið lá fyrir í vor og hófst þá kynning á því vítt og breitt um heiminn .
" Við höfum verið duglegir að sýna fólki handritið , meðal annars á kvikmyndahátíðinni í Cannes , og Blue Eyes Fiction voru fyrstir til að bíta á agnið .
" Honum líst vel á hinn nýja samstarfsaðila .
" Þetta er öflugt framleiðslufyrirtæki sem gerir bæði myndir fyrir bíó og sjónvarp .
Síðasta myndin sem það framleiddi var fjölskyldumyndin Lilly and the Witch í samstarfi við Disney .
" Myndin verður á þýsku og aðeins til dreifingar á þýska málsvæðinu .
" Ástæðan fyrir því er sú að hugmyndin er að gera myndina víðar .
Við erum þegar í viðræðum við aðila í Tékklandi , Frakklandi , Noregi , Finnlandi og Brasilíu .
Maður veit aldrei hvað kemur út úr svona viðræðum en væntanlega eiga myndirnar eftir að verða fleiri en ein og fleiri en tvær , " segir Bjarni .
Ekki eru áform um að gera mynd á íslensku .
" Auðvitað á maður aldrei að segja aldrei en ég býst ekki við að gera mynd um Pabbann hér á landi , " segir Bjarni .
Spurður um landvinninga í enskumælandi löndum segir Bjarni það vissulega koma til álita .
" Ég hef verið í viðræðum við aðila í Bandaríkjunum um leikritið án þess að neitt sé frágengið í þeim efnum .
Hvað kvikmynd varðar verðum við svolítið að spila það eftir eyranu .
Heppnist þýska myndin vel og jafnvel fleiri myndir verður vígstaða okkar gagnvart Bandaríkjunum mun betri .
Hafi eitthvað virkað annars staðar eru þeir mun líklegri til að sýna því áhuga .
" Eins og menn muna er Pabbinn einleikur en mun fleiri leikarar koma við sögu í myndinni .
" Innihaldið er það sama .
Aðalsöguhetjan er sjálfumglaður glæpasagnahöfundur á framabraut sem lendir óvart í því að verða pabbi .
Hann hefur minni en engan áhuga á börnum og skyndilega er lífi hans snúið á hvolf .
" Einleikurinn á ferð og flugi Pabbinn er ekki bara á ferð og flugi í formi kvikmyndahandrits , leikritið hefur nú verið selt til tuttugu landa og að sögn Bjarna eru átta til tíu til viðbótar í sigtinu .
" Það er ekki búið að frumsýna verkið í öllum þessum löndum en það hefur verið að gerast smátt og smátt .
Nú stendur til að mynda fyrir dyrum fyrsta uppfærslan utan Evrópu – í Rio de Janeiro í Brasilíu í janúar næstkomandi .
Það verður gaman að sjá hvernig skil menn gera Pabbanum þar , " segir Bjarni sem reiknar með að verða viðstaddur frumsýninguna .
Hann segir það tvímælalaust hjálpa til að sýningin sé með alþjóðlegu yfirbragði , menn upplifi föðurhlutverkið víðast hvar með áþekkum hætti .
" Ætli það sé ekki alveg jafnmikið sjokk fyrir brasilískan karlmann að verða faðir í fyrsta sinn og íslenskan , " segir Bjarni og brosir út í annað .
Oft er sagt að erfitt sé að flytja húmor milli menningarsvæða , hann sé oft og tíðum svo staðbundinn .
Bjarni er ósammála þessu .
" Sjáðu bara Mr. Bean .
Hann er fyndinn alls staðar .
Monty Python , Peter Sellers , Jim Carrey .
Mín reynsla er sú að menn hlæja alveg jafnmikið að Pabbanum á Íslandi og í Slóveníu .
" Hann segir það heldur ekki spilla fyrir að sýningin er auðveld í uppsetningu , aðeins einn leikari á sviðinu .
Spurður um aðlögun kveðst Bjarni leyfa hana upp að vissu marki .
Þannig hafi Þjóðverjar fengið að bæta inn í sína uppfærslu viðbrögðum nokkurra valinkunnra hershöfðingja við það að verða feður , svo sem Júlíusar Sesars og Napóleóns Bónaparte .
" Það var mjög fyndið , " segir Bjarni og bætir við að þarna sé muninum á Íslendingum og Þjóðverjum ágætlega lýst .
Hinn venjulegi Íslendingur setji sig dags daglega ekki í spor Sesars .
" Þjóðverjar eru auðvitað mun stærri þjóð en við , " segir hann sposkur .
Afinn líka á hvíta tjaldið Framhaldið af Pabbanum , einleikurinn Afinn , var frumsýnt í Borgarleikhúsinu í upphafi þessa árs og verður þráðurinn tekinn upp að nýju nú í september .
Eftir áramót leggur Afinn síðan leið sína til Akureyrar og á fleiri staði á landsbyggðinni .
Sigurður Sigurjónsson fer sem fyrr með hlutverk afans .
Í framhaldinu mun Afinn svo leggjast í víking en Bjarni staðfestir að búið sé að selja sýningarréttinn til nokkurra landa .
" Það mál er á frumstigi enda fer Afinn eðli málsins samkvæmt hægar yfir en Pabbinn .
En hans tími mun koma .
" Bjarni upplýsir að þeir Ólafur Egill séu þegar farnir að leggja drög að kvikmyndahandriti byggðu á Afanum sem ætti að verða tilbúið næsta sumar .
" Ólíkt Pabbanum er meiningin að gera mynd um Afann hér heima með Sigga Sigurjóns í aðalhlutverki .
Jafnframt munum við kanna áhugann erlendis .
" Ekki er ofsögum sagt að Bjarni Haukur sé allt í öllu þegar þeir feðgar , Pabbinn og Afinn , eru annars vegar .
Hann semur verkin , lék í öðru þeirra , leikstýrði hinu og annast svo sölu þeirra til útlanda .
Hann hlær þegar þetta ber á góma .
" Þetta er svo sem ekkert einsdæmi .
Astrid Lindgren – án þess að ég sé á nokkurn hátt að bera mig saman við hana – var lengi vel eigin forleggjari á morgnana og skrifaði svo eftir hádegi .
" – En hún hoppaði ekki upp á leiksvið á kvöldin ! " Nei , nei , það er alveg rétt , " svarar Bjarni hlæjandi .
" En á meðan ég ræð við þetta og hef gaman af því kvarta ég ekki .
Ég er líka með fleira fólk með mér í þessu , Íslendinga og útlendinga , og fæ góða ráðgjöf og aðstoð .
Það er engin leið að komast yfir þetta einn .
" Pabbinn og Afinn verða ekki einu meðlimir fjölskyldunnar sem sprottin er úr hugarfylgsnum Bjarna Hauks Þórssonar en þriðji einleikurinn er enn óskrifaður .
Mun hann fjalla um yngstu kynslóðina , barnið eða unglinginn .
" Hugsa ekki allir í þrí- eða fjórleikjum í dag , hvort sem það er Jón Kalman , George Lucas eða Sveppi ? Verð ég ekki að gera það líka ? " Það er nú líkast til .
Leiðbeinir erlendum ferðamönnum Bjarni Haukur er með fleira á sinni könnu en Pabbann og Afann .
Hann vinnur nú að nýju leikverki með uppistandsívafi sem ætlað er erlendum ferðamönnum á Íslandi .
Nefnist verkið How to Become Icelandic in 60 Minutes og verður flutt á ensku .
Verkið verður frumsýnt í Hörpunni næsta vor .
" Eins og allir vita erum við Íslendingar mestir og bestir í öllu sem við tökum okkur fyrir hendur og synd að miðla þeim eiginleikum ekki til útlendinga sem hingað koma , " segir Bjarni mátulega alvarlegur á svip .
" Að vísu er ekki hægt að neita því að við höfum gert " taktísk mistök " en það breytir ekki því að við stöndum öðrum þjóðum framar .
Við höfum til dæmis unnið stríð .
Það er meira en Frakkar geta sagt .
" Bjarni segir þetta verk lengi hafa búið innra með sér en nú hafi hann ákveðið að láta slag standa .
Ekki liggur fyrir hvort Bjarni mun sjálfur leika í sýningunni en það verður skoðað út frá stöðu annarra verkefna með vorinu .
" Hugsanlega byrja ég en síðan tekur einhver annar leikari við .
" 