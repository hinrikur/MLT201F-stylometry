Þarna mætast allir á jafnréttisgrundvelli , einstaklingar sem hafa lifað með fordómum samfélagsins gagnvart geðsjúkdómum , starfsfólk , vinir og velunnarar .
Það er haldið stórmót við Hverfisgötu 47 í húsakynnum Vinjar .
Hver leikur er ígrundaður og meðal þátttakenda leynast skákmeistarar sem hafa stóran hluta af lífi sínu verið í felum .
Það er létt yfir gestum og þátttakendum skákmótsins en áhyggjur af framtíð þessa griðarstaðar leyna sér ekki þar sem nú stendur til að leggja starfsemi Vinjar niður í mars á næsta ári .
Vin er athvarf fyrir fólk með geðraskanir og hefur verið starfrækt frá árinu 1993 .
Markmið Vinjar hefur frá upphafi verið að draga úr félagslegri einangrun geðfatlaðra og draga úr endurinnlögnum á geðdeildir .
Í Vin móta gestirnir starfsemina í samstarfi við starfsfólkið .
Reglubundnir gestir líta á Vin sem sitt annað heimili og sjá svartnætti eitt vegna komandi aðgerða .
Einn gestur Vinjar sagði m.a. : " Vin gefur tilgang í lífinu , lífi þeirra sem skugga ber á vegna alls konar illvígra geðsjúkdóma .
" Það er sárt þegar einstaklingar sem þurfa að lifa með stöðugum kvíða eru sviptir þeim eina stað þar sem þeir stöku sinnum geta lagt kvíðann á hilluna og samsamað sig með öðrum .
Svartur á leik og hernaðaraðgerðir á tvílitum velli koma andstæðingnum í opna skjöldu .
Hvítur verst af hugkvæmni og á borðinu fyrir framan áhyggjufulla velunnara Vinjar endurspeglast yfirvofandi aðgerðir .
signy@mbl.is 