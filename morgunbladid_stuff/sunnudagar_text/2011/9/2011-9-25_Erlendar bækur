Saul Williams , – Said the Shotgun to the Head * * * ½ Saul Williams er merkilegur fýr , hann hefur gefið út fínar hipphoppskífur , þótt óvenjulegar séu , samið kvikmyndahandrit og leikið í kvikmynd og gefið út ljóðabækur , þar á meðal þá sem hér er gerð að umtalsefni , en hún kom út fyrir nokkrum árum og var endurútgefin rafrænt fyrir stuttu .
Williams er mjög gagnrýninn á nútíma þjóðfélag , en þó ekki beinlínis pólitískt ; hann er frekar að gagnrýna ýmsar birtingarmyndir neysluhyggjunnar , fordóma og blindu .
Það er ekki ýkja mikill texti í bókinni að því leyti að ljóðin eru sum mjög stutt , en bókin er því líkust að hún sé eitt ljóð í mörgum köflum .
Víst er það sérstakt í sjálfu sér að gagnrýna neysluhyggju og sölumennsku í bók sem MTV gefur út , en Williams kemst vel frá því , meðal annars með því að hlífa sjálfum sér ekki .
Nicci French – Blue Monday * * ½ - Spennuparið Nicci Gerrard og Sean French kann öðrum fremur að skrifa spennandi bækur eins og sannast hefur á fjölda metsölubóka á síðustu árum .
Blue Monday dregur dám af öðrum bókum þeirra , enda skrifuð eftir þeirri vinnureglu að aðalpersónan sé sterk , en þó varnarlítil kona .
Styrkur sögupersónunnar felst í því að hún mætir örlögum sínum af staðfestu og bregst við áreiti af hörku , en veikleikinn er ýmist ástvinur , barn eða annar nákominn , eða dulinn harmur , eins og á við um sálfræðinginn Friedu Klein sem Blue Monday hverfist um .
Bókin fer óvenju hægt af stað , í það minnsta ef miðað er við Nicci French-bók , en svo hrekkur hún í gang með voveiflegum atburðum og snúinni flækju að vanda .
Hér er greinilega farin af stað sería , því við munum örugglega sjá Klein aftur , en hún er þó ekki ýkja spennandi persóna og ekki eftirsóknarvert að hitta hana aftur .
Lenny Bartulin – Death by the Book * * -- Bartulin hefur greinilega sett sér að skrifa gamaldags reyfara með meinhæðinn töffara með gullhjarta í aðalhlutverki og tekst nokkuð vel upp .
Fléttan er líka gamaldags , en þó með skemmtilegum snúningi , því töffarinn Jack Susko er fornbókasali og tekur að sér að finna öll eintök sem til eru af ljóðabókum skálds .
Fljótlega kemst Susko að því að kaupandinn á eitthvað sökótt við skáldið og hyggst brenna allar bækurnar .
Því til viðbótar á kaupandinn föngulega dóttur sem heillar Susko , en þegar líkin taka að hrannast upp er hann kominn á kaf í ótrúlega flækju sem ekki verður leyst nema með mannvígum .
Þokkaleg bók , en full-langsótt .
Árni Matthíasson arnim@mbl.is 