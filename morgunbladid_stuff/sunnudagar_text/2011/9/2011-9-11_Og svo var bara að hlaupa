Í langan tíma eftir árásina á Tvíburaturnana lá skuggi hryðjuverkanna yfir New York-borg og íbúum hennar .
Allt flug var stöðvað í nokkra daga en blaðamaður , sem hafði búið í borginni í nokkur ár , flaug þangað þegar flug hófst að nýju , ræddi við íbúa og greindi frá upplifunum sínum .
Einar Falur Ingólfsson efi@mbl.is Þetta var eins og að hitta kæran vin sem framtennurnar hafa verið rifnar úr svo skín í skörðin .
Skyndilega var komin eyða í röð skýjakljúfanna sem skapa þekktustu borgarmynd heims , borgarmynd sem blasti við mér daglega í nokkur ár .
Í stað tveggja bjartra og spegilgljáandi turna sem gnæfðu yfir fjármálahverfið syðst á Manhattan , steig nú reykjarmökkur upp í himininn .
Þeir voru alltaf þarna þessir turnar , frá því ég kom fyrst til borgarinnar , fullir af fólki og fyrirtækjum , jafn sjálfsagðir í yfirþyrmandi hæð sinni og gulu leigubílarnir og óþreytandi taktur mannlífsins .
Nú sögðu sumir borgarbúar að Tvíburaturnarnir hefðu verið svo sjálfsagður hluti umhverfisins að þeir myndu ekki nákvæmlega hvar þeir hefðu staðið .
Samt voru bara nokkrir dagar síðan tvær þotur fullar af lifandi fólki – mæðrum , feðrum , ömmum , öfum og hryðjuverkamönnum , og bensíni – flugu inn í þessar einkennisbyggingar New York-borgar .
Nú steig þar reykur upp af rústahaug og frá honum lagði daufa lykt ; ertandi lykt af sviðnu plasti og steypuryki .
" Þetta hefur verið skelfilegt , " segir Escobar í innrituninni á hótelinu við Kínahverfið , dæsir og hristir höfuðið .
" Það eru svo margir búnir að afpanta .
Nú eru bara hérna fréttamenn og fólk utan af landi sem vinnur við björgunaraðgerðir ; lögregla og leitarmenn .
" Síðustu tvo daga hafa yfirvöld hleypt óbreyttum borgarbúum nær hamfarasvæðinu , nær haugnum tröllvaxna sem var World Trade Center og nálægar skrifstofubyggingar .
Íbúar hafa smám saman snúið aftur í hverfið , í sumum tilfellum inn á heimili þakin gráum salla , og eigendur hafa opnað fyrirtæki sín að nýju .
Broadway , það fræga breiðstræti , liggur á ská suður eftir Manhattan-eyju og suður af Canal Street fær fólk að ganga eftir gangstéttinni að austanverðu .
Það er komið kvöld þegar ég kem til borgarinnar og dimmt þegar ég geng þangað niður eftir .
Það byrjar að rigna .
Reykjarmekkinum slær niður í gljúfrin milli hárra bygginganna og lyktin umlykur mann .
Stæk bruna- og sviðalykt .
Ég sé hóp fólks standa á gatnamótum , fyrir aftan girðingu sem lögreglan hefur komið fyrir , og horfa .
Einhverjir munda myndavélar , aðrir benda .
Tvær konur standa þétt saman og gráta .
Þarna blasir skelfingin við .
Þessi gríðarstóri haugur úr stáli og gleri ; þessi skelfingar býsn af braki , svo miklu umfangsmeiri en nokkur fréttaljósmynd hefur náð að sýna mér .
Og samt er það bara brot af heildarumfanginu sem glittir í á milli húsanna þar sem við stöndum á horni Broadway og Fulton Street .
Kranabómur sveiflast yfir jaðri haugsins og tilsýndar sjást menn , furðu smáir með hvíta hjálma , og yfir sviðinu rís eitthvað af neðsta hluta stálgrindarinnar sem var ytra byrði annars turnsins ; nú er hún snúin og brotin og minnir á forsögulega beinagrind .
Allt í kring æpandi glerlausir gluggar og laskaðir veggir nærliggjandi húsa .
Þetta er skelfileg og yfirþyrmandi sjón .
Og svo tilhugsunin um að þarna í brakinu séu öll þessi lík .
Hverfið nötrar af öskurkór dísilmótora í yfirstærðum sem útvega þá raforku sem þarf .
Alls staðar eru menn að verki .
Að þrífa hús og götur , glerja glugga , að færa til tæki og tól .
Hópar löggæslumanna og hermanna standa , horfa og ræða alvarlegir saman .
Það rignir af sífellt meiri þunga .
Næsta morgunn geng ég með straumi verkamanna og skrifstofufólks inn í hverfið .
Sífellt bætast nýir í hópinn ; koma með ferjunum frá Staten Island eða upp úr jarðlestargöngum ; eftir þeim lestarlínum þar sem göngin lögðust ekki saman þegar turnarnir hrundu .
Við Broadway , í fjármálahverfinu miðju , er skartgripaverslunin Renaissance .
Þar blöstu Tvíburaturnarnir alltaf við þegar litið var út um gluggann .
Nú eru rúðurnar þaktar ljósu ryki svo varla sést út en Leat Cohn er byrjuð að þurrka af ; allt er þakið þessum ljósgráa salla .
" Það varð allt brjálað hérna þegar þetta gerðist .
Fólk stóð fyrir utan og öskraði , " segir Cohn , tekur grímuna af sér og grettir sig þegar stæk reykjarlyktin sest í vitin .
" Ég leit bara upp og sá eldinn , " segir hún .
" Þegar seinni þotan kom vissum við að þetta var ekki slys .
Allir öskruðu .
Margir flýttu sér að loka búðunum .
Svo hrundi fyrri turninn .
Eftir að sá seinni fór lokuðum við .
Og svo var bara að hlaupa eins hratt og maður gat .
Ruslið var með ólíkindum , og reykurinn .
Þetta var eins og í kvikmynd , bara verra .
" Hún þagnar , kemur grímunni aftur fyrir vitin og bætir svo við : " Ég vildi að þetta hefði verið kvikmynd .
" Neðst á Broadway stendur mikið og öflugt naut úr bronsi , tákn kapps og áræðni á fjármálamarkaðinum .
Á horn þess hefur bandaríski fáninn verið hengdur .
Á rassinn hefur einhver límt mynd af Osama bin Laden .
Ég geng aftur norður Manhattan , upp fyrir hamfarasvæðið , eftir yfirgefnum götum og framhjá verslunum þar sem eigendur og starfsmenn eru að reyna að koma hlutunum í samt lag .
Þegar ég sýni blaðamannaskírteinið er mér hleypt inn á svæði sem er aðsetur björgunarmanna .
Þar sem áður voru einhverjar verslanir reiða sjálfboðaliðar fram mat , sjá má stafla af dósamat og drykkjarvatni , sturtuskúra á hjólum og gámahús þar sem menn geta lagt sig .
Læknar og hjúkrunarfólk eru að störfum í sjúkraskýlum , víða eru sæti þar sem menn hvíla sig og spjalla í hálfum hljóðum .
Þarna má sjá stafla af sjúkrabörum og áhöldum sem notuð eru við björgunarstörfin .
Á þessu svæði er undarlega þögult – aðeins heyrast dynkir frá björgunarstarfinu eða leitinni sem fer fram nokkrum húsaröðum neðar .
Alvaran er allsráðandi , því þótt enn hafi ekki verið gefin upp öll von um að fólk finnist á lífi þá gera menn sér grein fyrir því að líkurnar á því eru hverfandi .
Eða eins og Kristján Tómas Ragnarsson , yfirlæknir á Mt .
Sinai-sjúkrahúsinu , segir þegar ég næ sambandi við hann : " Annaðhvort sluppu menn heilir eða sluppu alls ekki .
" Dóttir Kristjáns Tómasar missti eiginmann sinn í hryðjuverkaárásinni .
Á gangstéttinni við litla slökkvistöð í Litlu Ítalíu er mikið af blómum , þau liggja þar eða hallast upp að vegg stöðvarinnar .
Þar eru líka logandi kerti , handskrifuð skilaboð og hugleiðingar sem fólk hefur lagt með blómunum og myndir af brosandi slökkviliðsmönnum .
Þeir hafa allir farist .
Tvær konur halda utan um hvor aðra í súldinni og gráta .
Önnur þeirra , Irene McMann , segir mér grátklökk að fimm manna sé saknað frá þessari litlu slökkvistöð og einn þeirra sé sonur hennar , Bobby .
Hin konan , Amy Poll , er mágkona hans .
" Bobby var búinn að vinna hér í níu ár , " segir Irene .
" Hann var 35 ára gamall .
Hann átti tuttugu mánaða gamlan son og konan hans á von á sér í janúar .
" Hún strýkur tár af kinn .
" Þegar þetta gerðist var ég að passa strákinn hans , var að gefa honum morgunmat og hafði sett eitthvert rokk á í útvarpinu .
Honum finnst það svo gaman , " segir hún og smábros kviknar þegar hún segir frá sonarsyninum .
" Svo leit ég á sjónvarpið og sá eldinn .
Fyrst í stað var ég ekkert hrædd , þótt ég vissi að Bobby væri að vinna .
Svo helltist óttinn yfir ...
" " Guð gefi okkur styrk , " bætir Poll við .
Í þeim orðum sögðum kemur prestur aðvífandi , faðmar konurnar að sér og þær ganga með honum inn á slökkvistöðina .
Um alla Manhattan eru andlit á blöðum .
Þau eru fest upp hér og þar : á ljósastaurum , í símaklefum , á húshliðum , í gluggum verslana .
Og þau eru hundruðum saman á minningastöðum sem hafa sprottið upp í görðum , á götuhornum og í jarðlestarstöðvum .
Maður horfist í augu við sama fólkið aftur og aftur og allt eru þetta myndir frá hamingjustundum .
Í lestarstöð undir Times Square er ég að rýna í myndir sem hafa verið límdar á súlu , með upplýsingum um fólkið og símanúmerum ættingja sem spyrja : hefur þú séð ...
? þegar ung kona brestur í grát við hlið mér .
Hún hefur séð andlit vinar .
Venjulega er Union Square-garður friðsæll staður með grænum flötum , fólk situr á bekkjum og spjallar og íkornar skjótast um .
Strax að kvöldi ellefta september tók garðurinn að breytast í minningareit þar sem fólk mætti hundruðum og þúsundum saman , kveikti á kertum og sameinaðist í sorginni .
Settar voru upp myndir af þeim sem var saknað , fólk skrifaði hugleiðingar og orðsendingar og festi á girðingar , börn sem fullorðnir teiknuðu myndir og tónlistarfólk lék á hljóðfæri .
Skilaboðin voru mörg og ólík ; sumir vildu hefna , aðrir óskuðu sér friðar eða leituðu huggunar í trúnni : Guð var sofandi ! Ekki fleiri morð í nafni Guðs .
Sameinuð stöndum við , sundruð föllum við .
Guð blessi Ameríku .
Stríð ? Nei ! Hin skínandi tákn okkar kunna að falla – en andinn mun sigra ! Nýjustu englar Guðs .
Sorg okkar er ekki krafa um stríð .
Sum átakanlegustu skilaboðin voru skrif skólabarna og myndir sem þau höfðu teiknað .
Oft teikningar af Tvíburaturnunum .
Á sumum voru þeir að brenna eða flugvél að fljúga inn í þá .
Börnin stíluðu bréfin gjarnan á slökkviliðsmenn borgarinnar og sögðu á einlægan hátt hvað þeim þætti leiðinlegt að svo margir þeirra skyldu hafa dáið við að bjarga öðrum .
Önnur bréf voru persónulegri , eins og þetta : Kæri litli bróðir – Þú getur ekki komið út á þessu ári .
Allir flugvellir eru lokaðir .
Ég er hrædd um að önnur flugvél muni springa .
Jackie Stjörnur og rendur – Stars and stripes .
Þessa daga eftir hryðjuverkaárásina flagga Bandaríkjamenn þjóðfánanum hvar sem hægt er að flagga honum .
Á hefðbundnum fánastöngum blaktir hann í hálfa en svo eru fánar á bílum , þeir eru utan á húsum , úr pappa eða taui , hanga frá svölum eða niður af gluggasyllum .
Þeir eru í útstillingargluggum verslana , bílskúrar hafa verið málaðir í fánalitunum , bakarar gera kökur í fánastíl .
Svo klæðast borgarar fánanum ; eru með fánahálsklúta , fánahúfur og fánaslæður ; björgunarmenn í rústunum hafa límt fánann á hjálmana , fánar standa upp úr bakpokum námsmanna .
Svo ekki sé minnst á allar fánaútfærslurnar á bolum og peysum .
" Það er yfirþyrmandi að sjá þessa notkun á bandaríska fánanum ; ég hef aldrei fyrr upplifað slíka þjóðerniskennd hér , " segir ljósmyndarinn kunni Mary Ellen Mark .
" Hér eru allir lamaðir , " segir Margrét Hjaltested víóluleikari sem býr í Queens .
" Allir eru að takast á við sorgina og hver á sinn hátt .
" Viku eftir að Tvíburaturnarnir féllu fer ég inn á hverfisbar rétt við rústasvæðið að fylgjast með George W. Bush Bandaríkjaforseta ávarpa sameinað þing og þjóðina í beinni útsendingu .
Fólk fylgist grannt með ræðunni , margir taka undir og klappa þegar forsetinn lýsir áherslum sínum í baráttunni gegn hryðjuverkum .
Annaðhvort eru þjóðir með Bandaríkjamönnum eða með hryðjuverkamönnum , segir hann .
" Þetta er stríð , það er gott á þessa andskota , " segir barþjónn .
En ung kona er áhyggjufull á svipinn og segir að þetta sé bara upphafið á meiri hörmungum .
Fólk er hrætt og óttast óvissuna .
Það er enn að reyna að átta sig á því sem gerst hefur .
Ummerkin eru svo sláandi ; ekki þarf annað en fara á neðri hluta Manhattan og sjá viðbúnaðinn – hermenn á öllum götuhornum og skilríki fólks skoðuð .
Þetta er eitthvað sem fólk bjóst ekki við að myndi gerast í þessu landi , í þessari borg frelsisins .
Textinn er úr væntanlegri bók höfundar , Án vegabréfs – ferðasögur .
Crymogea gefur út .
