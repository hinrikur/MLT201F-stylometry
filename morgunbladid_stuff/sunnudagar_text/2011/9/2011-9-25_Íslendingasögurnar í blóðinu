Jón Kalman Stefánsson tók við bókmenntaverðlaunum Per Olov Enquist á bókakupstefnunni í Gautaborg sl. fimmtudag .
Í úrskurði dómnefndar nefndi hún sérstaklega bókina Himnaríki og helvíti .
Per Olov Enquist tók viðtal við Jón sem birtist í sænska dagblaðinu Expressen í gær og lesa má á vef blaðsins .
Þar spyr Enquist Jón meðal annars að því hvaða bækur hafi haft áhrif á hann sem barn , hvort hann hafi lesið mikið og þá hvers konar bækur .
Jón svarar því til að hann hafi lesið mikið og snemma hrifist af bókum sem veittu innsýn í framandi heim , ekki síst leyndan , týndan heim , og nefnir Tarzan-bækurnar sem dæmi .
Hvað áhrifavalda og eftirminnilega höfunda varði þá nefni hann helst höfunda sem hann hafi lesið sem fullorðinn ; José Saramago , César Vallejo , Hannes Pétursson , Werner Aspenström , Knut Hamsun , en líka Astrid Lindgren ; " ég man ekki betur en að ég hafi verið skotinn í Línu þegar ég var tíu ára og dreymdi um líf með henni .
Ég var líka rauðhærður , eins og hún , og líka móðurlaus " .
Þegar hér er komið sögu bendir Enquist á að Jón sneiði framhjá Íslendingasögunum , enda sé það hans skoðun að frásagnarhefð norrænna bókmennta sé upprunnin þar .
Jón svarar því til að þótt hann langi stundum til að halda því fram að Íslendingasögurnar hafi engin áhrif haft á hann sem höfund , þá sé það nú svo að margir þeir höfundar sem verið hafi áhrifavaldar hans , og hann því þurft að skrifa sig frá , hafi verið undir sterkum áhrfum af sögunum , til að mynda Halldór Laxness , Knut Hamsun , Gunnar Gunnarsson og Ernest Hemingway .
Hann hafi síðar kennt ungmennum Njálu í skóla og hann sé þeirrar skoðunar að Íslendingar séu með Íslendingasögurnar í blóðinu .
