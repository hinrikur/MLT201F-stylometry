Dreymir þig , kona góð , um að fæða barn gegnum listaverk eftir Damien Hirst ? Þá skaltu fara að dæmi hinnar 23 ára gömlu Lundúnameyjar Shaunu Taylor en hún lét á dögunum flúra fiðrildi eftir hinn heimskunna listamann á skapabarma sína .
Gjörningurinn var að undirlagi Döshu Zhukovu , ritstjóra glænýs lista- og tískutímarits , Garage , en hún fékk ýmsa valinkunna listamenn til að hanna listaverk sem síðan yrði flúrað á " lifandi striga " , eins og þar stendur .
Ljósmyndir af verkunum munu prýða fyrsta tölublað hins nýja og framsækna tímarits sem hleypt verður af stokkunum í næstu viku .
Ekki minni menn en Jeff Koons , Jake og Dino Chapman , John Baldessari og Paul McCarthy tóku áskoruninni en eins og við var að búast hefur framlag Hirsts valdið mestri geðshræringu .
Var einhver að tala um skapandi listamenn ? Verk Hirsts , það er sköp Shaunu Taylor , mun prýða forsíðu tímaritsins en eins og sjá má á meðfylgjandi mynd er búið að festa veglegan fiðrildislímmiða yfir sem lesendur verða að draga í burtu til að berja verkið augum .
" Dragið rólega frá og skoðið , " stendur litlum stöfum við ör sem vísar á límmiðann á forsíðunni .
Þegar örlar á titringi í blaða- og bókabúðum í Bretlandi og hinn umsvifamikli smásöluaðili WH Smith hefur þegar lýst því yfir að hann muni ekki taka tímaritið til sölu .
Ekki upplifað meiri sársauka Hirst valdi sjálfur húðflúrlistamanninn Mo Coppoletta til að flúra verkið á Taylor en fiðrildið mun vera grænt og svart að lit .
Þurfti blómarósin hugdjarfa að setjast í tvígang í stólinn hjá honum .
" Ég stóð í þeirri von að þetta yrði bara notalegt en þegar á hólminn var komið var þetta mesti sársauki sem ég hef upplifað .
Ég hélt ég myndi falla í öngvit , " trúði hún dagblaðinu New York Post fyrir .
Það var þó þess virði en Taylor er hæstánægð með útkomuna .
" Þetta er geðveikt .
Ég hefði verið galin að taka ekki þátt í þessu verkefni .
Ég er með listaverk á sköpum mínum .
Engin kona hefur fram að þessu getað sagt að hún hafi alið barn gegnum listaverk eftir Damien Hirst .
Það get ég ef ég eignast barn .
" Skemmst er að minnast þess að Hirst var kallaður sadisti fyrir nokkrum árum þegar hann skóp listaverk úr vængjum þúsunda hitabeltisfiðrilda .
Ekki er ólíklegt að þær raddir geri ó-sköp úr uppákomunni nú .
Á umliðnum árum hefur það verið íþrótt að velta fyrir sér hvað sé list og hvað ekki .
Væntanlega verður þetta nýja sköpunarverk Hirsts ekki til þess fallið að lægja öldur í þeim efnum .
Verkið vekur líka spurningar um það hver eigi listaverkið og hvers virði það sé .
Alltént er varla hægt að hugsa sér mikið persónulegra listaverk .
Auðvitað snertir fiðrildi Hirsts líka húðflúrmenninguna , sem tröllriðið hefur heimsbyggðinni á undanförnum misserum .
Er þetta áleitna verk til marks um að hún sé mettuð ? Auðugur og umdeildur Damien Hirst er 46 ára gamall breskur listamaður sem öðlaðist heimsfrægð á seinasta áratug liðinnar aldar .
Hermt er að hann sé auðugasti núlifandi myndlistarmaður heims en eignir hans munu vera metnar á 215 milljónir sterlingspunda .
Árið 2008 seldist sýning hans , Beautiful Inside My Head Forever , í heilu lagi fyrir 111 m. punda á uppboði hjá Sotheby ' s. Dauði hefur löngum verið miðlægur í verkum Hirsts en hann vakti fyrst athygli fyrir verk þar sem dauð dýr komu við sögu , svo sem hákarl , sauðkind og kýr .
Varðveitir hann skepnurnar gjarnan í formalíni , jafnvel aflimaðar .
Hirst hefur alla tíð verið umdeildur og margoft verið vændur um brot á höfundarrétti , bæði af listamönnum og blaðamönnum á prenti .
Slíkt mál hefur þó aðeins einu sinni endað fyrir dómstólum og lauk því með sátt .
Hirst gerði allt vitlaust eftir hryðjuverkaárásirnar 11. september þegar hann óskaði gerendunum til hamingju með vel heppnað verk .
Viku síðar baðst hann velvirðingar .
Hefur brennandi áhuga á samtímalistum Dasha Zhukova , ritstjóri hins nýja tímarits Garage , er þrítugur Rússi , dóttir óligarkans og vopnasalans Alexanders Radkins Zhukovs og ástkona auðkýfingsins og Íslandsvinarins Romans Abramovitsj , sem meðal annars á enska knattspyrnufélagið Chelsea .
Eiga þau saman einn son , tæplega tveggja ára .
Zhukova var áður í nánu vinfengi við rússneska tennisleikarann Marat Safin .
Foreldrar Zhukovu skildu þegar hún var tíu ára og flutti stúlkan þá með móður sinni , sem er prófessor í sameindalíffræði , til Bandaríkjanna .
Hún brautskráðist með láði frá Kaliforníuháskóla með gráður í bókmenntum og slavneskum fræðum .
Eftir það flutti hún aftur til Moskvu og þaðan til Lundúna en býr nú í Los Angeles .
Zhukova hefur lengi verið mikil áhugakona um samtímalist og -menningu og setti fyrir nokkrum árum á laggirnar stofnun í heimalandi sínu sem hefur það hlutverk með höndum að koma nútímalist á framfæri .
Tímaritið Garage er rökrétt framhald á því starfi .
Zhukova ritstýrði áður tískuritinu Pop .
