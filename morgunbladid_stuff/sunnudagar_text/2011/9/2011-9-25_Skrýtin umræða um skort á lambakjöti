Nú er sláturtíðin hafin , þá hugsa ég til baka þegar ég vann í sláturhúsinu á Akureyri með skólanum .
Það var stemning sem ég held að sé svipuð og hjá fiskverkafólki á vertíð .
Svo ekki sé minnst á kartöfluuppskeruvertíð sem ég prófaði einhvern tímann líka .
Þetta er það sem undirstrikar árstíðabundið hráefni , ég velti því fyrir mér hvort ungt fólk í höfuðborginni tengi nýjar kartöflur við haustið , ég veit það eftir umræður núna síðsumars að margir alþingismenn hafa ekki hugmynd um að lambakjöt er árstíðarvara og lömbum er einungis slátrað á haustin .
Ég er ekki mikill áhugamaður um útflutning á kjöti og finnst að við eigum heldur að flytja inn ferðamenn til að borða lambið hér .
Umræðan um lambakjötsskort í sumar finnst mér mjög skrýtin , ég lagði mig fram og fór á milli verslana til að velta þessu fyrir mér , eins hafði ég samband við nokkra birgja þar sem ég stóð í talsverðum veisluhöldum og lambakjötið lék þar stórt hlutverk .
Ég var í engum vandræðum að fá það hráefni sem vantaði og upplifði ekki vöntun .
Nema þá kanski í verslunum Haga enda held ég að umræðan hafi hafist þar , líklega út af áhuga þeirra á að flytja inn lambakjöt með því yfirvarpi að það sé í þágu neitenda .
Einhverjir spekingar töluðu um að búið væri að flytja út alla hryggi og læri en það kom mér skemmtilega á óvart þegar ég talaði við tvo stóra kjötbirgja að helsta aukningin í útflutningi þeirra hafi verið í slögum sem notuð eru í kebab í Bretlandi , beinum sem flutt eru til Nígeríu og innmat til Asíu ; allt eru þetta afurðir sem við Íslendingar notum lítið í dag .
Íslenskt lambakjöt er einstakt á heimsvísu og talsvert frábrugðið lambakjöti eins og flestir aðrir þekkja , bæði aldur , uppeldisskilyrði , meðhöndlun , hlutun og eldamennska .
Við eigum að nýta okkur þá sérstöðu að vera eyja og eiga þessa einstöku náttúruafurð , bera virðingu fyrir henni og njóta .
Það má eflaust endurskoða styrkjamálin , en ég vil benda á að ýmislegt annað er styrkt hér á landi sem við viljum ekki missa , eins og t.d. menning og listir .
Hrósið fær verslunin Víðir í Skeifunni , þar var full búð af lambakjöti og útsala á súpukjöti , meðan sumir vældu yfir að ekki væri til lambakjöt í landinu .
Verslunin fær mig líka til að hugsa til baka , minnir á gömlu hverfisbúðirnar sem voru um allan bæ fyrir norðan og í Vesturbænum sem ég heimsótti oft þegar ég var hjá ömmu og afa .
Vissulega er Melabúðin ennþá til og Guði sé lof fyrir það .
Í Víði geislar ástríða eigenda og starfsmanna í bjartri og vel verðmerktri búð , þar sem vöruúrvalið er í senn þjóðlegt og nútímalegt .
Fullorðnir starfsmenn sem leggja metnað sinn í vinnuna og vilja allt fyrir viðskiptavinina gera með bros á vör .
Ég verð að viðurkenna að mér finnst ekki gaman að versla , en ég gleymi mér í matvöruverslunum , þarna er engin tilgerð , ekki verið að reyna að selja þér sokka eða nærbuxur rétt áður en þú kemur að kassanum , og það virðist breiður kúnnahópurinn kunna að meta .
Mín hverfisbúð er Fjarðarkaup sem er líka einstök , en það er frábært að vera búinn að fá Víði í hópinn með " litlu " kaupmönnunum .
Ekki skemmir fyrir að nú í vikunni þegar ég skrapp í búðina tóku á móti mér glæný íslensk aðalbláber og krækiber um leið og ég var minntur á sláturtíðina með gullfallegum innmat .
Þess vegna vil ég nota tækifærið og hvetja landsmenn alla til að taka slátur .
