Allir þeir sem vilja nýta sér tungumálið markvisst gera sér grein fyrir því að mörg orð búa yfir töfrum .
Sum orð hafa það við sig að geta lyft manni upp úr táradalnum djúpa og látið mann skyggnast inn í annan og fegri heim .
Svo eru önnur orð sem á einhvern hátt færa mann með tóni sínum nær myrkrinu og drunganum .
Stundum er jafnvel óþarfi að skilja orðin til hlítar til að verða fyrir þessum áhrifum frá þeim .
Um það er þessi saga .
Ég kenndi á sínum tíma framhaldsskólanemum íslensku og hafði á mínum snærum nokkra nemendur sem langaði til að semja ljóð .
Í einum tímanum gerðist það að ein stúlkan , sem var í miðjum klíðum að yrkja funheitt ástarljóð til kærastans síns , lenti í óvæntum vanda .
Að hætti hinna eldri og reyndari skálda , t.d. Jónasar Hallgrímssonar og Steingríms Thorsteinssonar , þótti henni ekki annað hæfa en hafa í ljóðinu einhvern fugl .
Gallinn var sá að henni komu ekki í hug neinir fuglar sem gætu undirstrikað hina heitu ást hennar .
Hún leitaði nú í örvæntingu til bekkjarsystkina sinna sem bentu henni á bæði þresti og svani .
Þeir fuglar þóttu skáldinu ekki koma til greina ; báðir ofnotaðir og svanurinn auk þess klossaður og rámur .
Nú voru góð ráð dýr .
En nemendur deyja sjaldan ráðalausir .
Skyndilega horfði ég eftir bekknum mínum taka strikið upp í bókasafn skólans .
Þeir sögðu mér að þeir ætluðu sér að líta í fuglabækur og kanna hvort ekki fyndist álitlegur ástarfugl .
– Og viti menn .
Ástarfuglinn fannst , og ekki af verri endanum .
Þrotlausa leitin hafði loks borið árangur .
Fugl ástarinnar skyldi verða rauðbrystingur .
Stoltið leyndi sér ekki .
Rauðbrystingur hlaut að vera einhver traustasti sendiboði ástarinnar sem fyrir fyndist á byggðu bóli .
Að vísu viðurkenndu allir að þeir vissu ekkert um rauðbrystinga og hefðu aldrei séð þá .
Heiti fuglsins væri bara svo frábært ! Og það er alveg hárrétt .
Í nafninu sjálfu má finna bæði heimkynni ástarinnar og lit hennar , rauða litinn og brjóstið .
Nemendur höfðu uppgötvað merk sannindi um tungumálið .
Orðin geta staðið án merkingar en samt haft æðri skírskotun .
Stúlkan lauk við ljóðið og bar það undir vinina og allir sáu að rauðbrystingurinn var einmitt rétti fuglinn .
Svona getur nú verið gaman að vera kennari .
Hið sama gildir um hljóma orðanna .
Við segjum að sum orð séu ómstríð en önnur ómþýð .
Þetta hafa mörg skáld nýtt sér með athyglisverðum árangri .
Kunnasta dæmið er náttúrlega ljóðið Hvarf séra Odds frá Miklabæ eftir Einar Benediktsson þar sem stendur : " Hátt slær nösum hvæstum / hestur í veðri geystu .
/ Gjósta af hjalla hæstum / hvín í faxi reistu .
" Í þessum ljóðlínum sjáum við , eða öllu heldur heyrum , hversu mikið hlutverk blásturinn í s-hljóðinu hefur auk h- , hv- , hj- og hv-hljóðanna .
Rím og stuðlar magna síðan þessi áhrif hljóðanna .
Andrúmsloft einhvers óhugnaðar og innra óveðurs magnast upp .
Þannig hafa afar mörg skáld nýtt sér dróttkvæðan hátt , sem er sérlega hljómmikill vegna innrímsins , til að magna upp ýmis áhrif , eingöngu með hljómum orðanna .
Lítum á hvernig skáldið Halldór Helgason lýsir ferð á hesti í ljóðinu Jódyn ( 1. erindi ) : Hestur fyltur hreysti hristir fax og tvístrar gneistum út í gjóstinn gneystan , svalan , æstan , ristir ása-rastir , rúst og móa-hrjóstur , kreistir lyng og kvisti – kyst er fold með hasti .
Og vel fer á því að lýsa tröllauknum átökum illviðra með svo hljómríkum hætti sem dróttkvæður háttur er .
Þetta gerir Kristján Fjallaskáld í Vetrarvísu svo vel að maður fer að skjálfa í stofuhitanum fyrir framan tölvuna : Kveðr nú köldum móði Kaldr vindr yfir strindi , Kveðr fugl klakaleiðir , Klökugr titrar jökull .
Römm geysar veðra rimma ; – ráð forn hörð ero norna – Hrollir hug minn illa .
Hel oss glottandi spottar .
Þannig eru orðin ekki bara flytjendur merkingar .
Þau töfra fram óvæntar hugrenningar utan við merkingarsviðin og flytja auk þess tónverk .
