Ein vinsælasta hljómsveit landsins lék og fáklæddar meyjar stigu dans á þaki Sjónvarpshússins í ágúst 1968 .
Var þar Hljómsveit Magnúsar Ingimarssonar , þá húshljómsveit á Röðli , sem kom raunar oft fram í sjónvarpinu , við upptökur á skemmtiþættinum Litli-Sandur .
" En líklegt er að fáir hafi öfundað fólkið þar uppi , sem var fáklætt , það er að segja í baðfötum , því að ekki var allt of heitt .
Þuríður Sigurðardóttir söng með hljómsveitinni , þrjár dansmeyjar hlupu og hoppuðu og Bessi Bjarnason lagði sinn skerf til málanna en ekki eru þar með allir leikendur taldir því að myndarlegur krókódíll verður líka með í þættinum .
Leiksviðið var baðströnd .
Og hafði þurft að fá sanddælubíl fyrr um daginn til að dæla vænum skammti af sandi þarna upp svo að allt liti rétt út .
Milli atriða börðu skemmtikraftarnir sér ákaft , líkt og um hávetur til að halda á sér hita , " sagði í frétt Morgunblaðsins af upptökunum sem fram fóru 7. ágúst 1968 .
Sá sjónvarpsþáttur sem hér er gerður að umtalsefni er sjálfsagt flestum gleymdur og líklega hafa upptökur af honum glatast .
Æði mikið af því efni sem Sjónvarpið tók upp á þessum árum fór á myndbönd sem voru notuð aftur og aftur í sparnaðarskyni .
Í minni þjóðarinnar lifa þó enn í einskonar myndbrotum og minningum einstaka þættir .
Má þar nefna umræðuþætti þar sem Vilmundur Gylfason og fleiri létu vaða á súðum .
Einnig frægan þátt með flestum andans mönnum landsins þar sem Halldór Laxness óskaði vinsamlegast eftir því að umræðan yrði færð upp á ofurlítið hærra plan .
Jú , og svo muna margir eftir Agli Ólafssyni í hlutverki kynnis í söngvakeppni Sjónvarpsins árið 1981 þar sem hann stóð fyrir framan myndavélarnar í köflóttri skyrtu og sagði hin fleygu orð : " Þið sjáið mig , en ég sé ykkur ekki .
– Og slíkur var áhrifamáttur myndmiðils ljósvakans að á árunum milli 1970 og 1980 að æði margir fréttamanna hans þóttu upplagðir kandídatar þegar stjórnmálaflokkarnir fóru að leita eftir mönnum á þing eða borgarstjórn .
" Áhrifamáttur Sjónvarpsins á þessum fyrstu árum þess var mikill .
Sömuleiðis hafði Kanasjónvarpið , sem náði til allrar byggðarinnar á Faxaflóasvæðinu , mikil áhrif meðal annars sakir þess að það sendi út öll kvöld vikunnar en íslenska sjónvarpið aðeins þrjú til fjögur kvöld , að minnsta kosti fyrstu árin .
Og fá þeim tíma man ég líklega best eftir leynilögregluþáttunum um Dýrlingnum , enda náðu þeir vel til unglingsins , " segir Hallgrímur Thorsteinsson útvarpsmaður .
" Síðan man ég seinna eftir umræðuþáttum sem á mælikvarða dagsins í dag eru í afskaplega stífu formi og allan léttleika skortir .
Hins vegar er formið mjög líkt því sem gerðist hjá erlendum sjónvarpsstöðvum , til dæmis BBC , en þangað og eins til stöðva á Norðurlöndunum sóttu fyrstu starfsmenn sjónvarpsins lærdóm og fyrirmyndir .
" Sigurður Bogi Sævarsson sbs@mbl.is 