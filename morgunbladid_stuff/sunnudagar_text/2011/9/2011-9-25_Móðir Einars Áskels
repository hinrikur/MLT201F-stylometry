Á dögunum kom út enn ein bókin um hinn stórskemmtilega , sænska dreng Einar Áskel .
Undirritaður hefur lengi verið aðdáandi Einars og föður hans ( hefur hann einhvern tíma verið nefndur á nafn ? ) , haft unun af því að lesa bækur Gunnillu Bergström um feðgana fyrir son sinn sem nú er orðinn fjögurra ára .
Það sem gerir lesturinn einkum skemmtilegan fyrir undirritaðan eru samskipti feðganna sem oft og tíðum eru kunnugleg .
Faðirinn er eins og hver annar maður á miðjum aldri , vill fá sinn frið til að lesa dagblaðið og horfa á kvöldfréttirnar .
Það getur verið erfitt þegar menn eiga ærslafullan dreng sem þarf sína athygli .
Má þar nefna sérstaklega bókina Góða nótt , Einar Áskell , þar sem Einar á erfitt með að sofna og pabbinn þarf að hlaupa fram og aftur , sækja eitthvað að drekka , finna bangsann o.s.frv. Undir lok bókar er faðirinn orðinn svo uppgefinn að hann sofnar á stofugólfinu , búinn að teygja sig eftir bangsanum sem liggur undir sófa .
Og aldrei kemur mamma Einars við sögu , þ.e. ekki fyrr en í nýjustu bókinni , Einar Áskell og allsnægtapokinn .
Þar rifjar pabbinn upp gamlan draum .
Í honum hafi hann hitt elskuna sína , mömmu Einars .
Þá hafi hann verið glaður og það dögum saman .
Meira fær lesandinn ekki að vita um mömmuna , skemmtileg kitla þar frá Bergström .
Nú kann að vera að fullorðnir lesendur hafi velt því fyrir sér hvað varð um mömmuna , það er mikil ráðgáta en aldrei hefur fjögurra ára sonur undirritaðs velt því fyrir sér enda er ekkert óeðlilegt við að einstæður faðir ali upp barnið sitt .
Mamman er bara ekki hluti af sögunni , það er svo einfalt .
Pabbinn stendur sig , hjálpar drengnum sínum að leysa lífsins gátur og þær eru margar .
Hvort mamman dó eða yfirgaf þá kemur kannski í ljós í næstu bókum .
Eða ekki .
