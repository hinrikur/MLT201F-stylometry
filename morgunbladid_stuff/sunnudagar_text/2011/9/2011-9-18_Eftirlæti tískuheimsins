Líklegt þykir að bandaríski hönnuðurinn Marc Jacobs taki við sem listrænn stjórnandi franska tískuhússins Christian Dior .
Framtíð þessa þekktasta tískuhúss Frakklands ( ef mögulega Chanel er undanskilið ) hefur verið í lausu lofti síðasta hálfa árið , eða allt frá því að aðalhönnuður hússins , John Galliano , var rekinn fyrir að hafa látið út úr sér óviðeigandi og hatursfull ummæli um gyðinga er hann var drukkinn á bar .
Jacobs er einhver þekktasti og áhrifamesti hönnuður heims í dag .
Hann hannar tvær mjög vinsælar fatalínur undir eigin nafni , Marc Jacobs og Marc by Marc Jacobs .
Til viðbótar er hann listrænn stjórnandi hins fornfræga tískuhúss Louis Vuitton , sem er ekki síst þekkt fyrir töskur sínar prýddar lógói hússins en líka fáguð frönsk föt .
Dior og Louis Vuitton eru í eigu sama fyrirtækisins , LVMH , sem er risi í hágæðatískuiðnaðinum .
Women ' s Wear Daily greindi fyrst frá þessu .
Þetta þýddi að LVMH þyrfti að finna staðgengil Jacobs hjá Louis Vuitton og kemur Phoebe Philo sterklega til greina .
Philo hefur að undanförnu gegnt starfi listræns stjórnanda Celine við mikla velgengni en henni hafði áður tekist að gera tískuhúsið Chloé smart á ný eftir niðursveiflu .
" Þetta er öruggasta leiðin fyrir LVMH .
Allir elska Marc .
Hann er ótrúlega skapandi .
Hann veit hvernig á að setja saman og stjórna frábæru liði .
Og hann er mjög nútímalegur , " sagði Dana Thomas , tískublaðamaður og höfundur bókarinnar Deluxe : How Luxury Lost Its Luster , í samtali við fréttastofu AP .
Jacobs virðist líka vera öruggur kostur í heimi þar sem andlegt jafnvægi hönnuða er orðið atriði en Bretinn Alexander McQueen framdi sjálfsmorð í fyrra , svo ekki sé minnst á vandræðin í kringum Galliano .
Þó að Jacobs teljist líklegastur til að verða fyrir valinu eru aðrir hugsanlegir arftakar Alber Elbaz hjá Lanvin , Sarah Burton hjá McQueen , Riccardo Tisci hjá Givenchy og Haider Ackermann .
" Þau hafa unnið svo lengi með Marc [ hjá Louis Vuitton ] að LVMH veit alveg hvað fyrirtækið fengi hjá Dior .
Ekkert óvænt og ekkert drama , " sagði Thomas ennfremur við AP .
Jacobs hefur sjálfur ekki neitað orðróminum .
" Það væri heiður .
Ég á við að það er engin spuring um að tvö stærstu hátískuhúsin í París eru Chanel og Dior .
Það væri mjög erfitt að hafna slíku tilboði , " sagði Jacobs í samtali við CNN .
Miklar launakröfur Samkvæmt nýrri frétt WWD hafa þó launakröfur hönnuðarins sett strik í reikninginn .
Kröfur Jacobs og viðskiptafélaga hans til langs tíma , Roberts Duffy , hljóða upp á átta stafa tölu ( í bandaríkjadölum ) fyrir hvorn .
Líklegt má telja að samningar náist enda Jacobs ósamanburðarhæfur við aðra hönnuði og vel hægt að sjá fyrir sér að hann bjargi Dior út úr þeirri krísu sem tískuhúsið er í .
Galliano dæmdur sekur John Galliano , fyrrverandi listrænn stjórnandi Christian Dior , var rekinn fyrir andgyðingleg ummæli sem hann lét falla á bar í Marais-hverfinu í París .
Nú hefur hann verið dæmdur sekur fyrir brot á frönskum lögum .
Hámarksrefsing var sex mánaða fangelsisvist en hönnuðurinn var fyrr í mánuðinum dæmdur til að greiða um milljón krónur í sekt .
Dómarinn tók til greina við mildun refsingar að hann sæi eftir öllu saman og hefði leitað sér hjálpar .
Galliano hefur ennfremur beðið manneskjurnar þrjár , sem hann braut gegn á barnum , fyrirgefningar .
Hönnuðurinn var fyrir þetta einhver allra stærsta stjarnan í hönnunarheiminum .
Hann á sér ennþá marga vini og í vikunni lýsti Franca Sozzani , ritstjóri ítalska Vogue , því yfir að hún vildi að Dior tæki aftur við Galliano .
" Ég skil að þeir geti ekki sagt : " Vondur strákur ! Við fyrirgefum þér ! Komdu aftur ! " En það er algjör synd , " sagði hún í samtali við Newsweek .
" Hann var drukkinn og einn á bar .
Þegar fólk verður brjálað verður það brjálað .
Þetta er bara mannlegt .
Ekki pólitískt eða trúarlegt .
Það er ekki eins og hann hafi myrt mann ! " Ferill Jacobs Marc Jacobs er fæddur og uppalinn í New York .
Hann er 48 ára gamall og vegna vinnu sinnar býr hann núorðið bæði í París og gömlu heimaborginni .
Hann lærði við Manhattan High School of Art and Design og fór þaðan beint í nám við Parsons The New School for Design og var þar útnefndur nemandi ársins , sem hafði sannarlega forspárgildi um velgengni hans .
