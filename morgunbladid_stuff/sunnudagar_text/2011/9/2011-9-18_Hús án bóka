Ekki skal efast um að rafbækur séu hinar þægilegustu og örugglega góðar til síns brúks .
En þær eru náttúrlega ekki alvöru bækur .
Alvöru bækur eru uppi í hillu í bókaskápnum manns , sumar bústnar og pattaralegar , aðrar með ákveðin ellimörk en þó enn glæsilegar .
Þegar maður kemur heim til sín og sér bækurnar sínar er maður kominn meðal vina og maður fyllist öryggistilfinningu .
Stundum kemur maður inn á heimili þar sem eru engar bækur af því að þær myndu vera stílbrot gagnvart hvíta og rándýra sófasettinu .
Maður fær þá algjörlega nýja og fremur dapurlega sýn á þá einstaklinga sem eiga þar heima .
Maður reynir af fremsta megni að leyna vorkunn sinni , því fólk sem vill ekki eiga bækur á auðvitað dálítið bágt .
Sjálfsagt verðum við sem viljum ekki rafbækur heldur pappír álitin furðufyrirbæri þegar fram líða stundir en það er allt í lagi .
Fátt er jafn tilgangslaust og að spegla sig í áliti annarra .
Við sem viljum taka bók með okkur í flugvél frekar en rafbók eigum sennilega eftir að verða í minnihluta .
" Bækur eru svo þungar , miklu þægilegra að taka með sér rafbók , " er okkur sagt en við fussum við svoleiðis rökum .
Kannski eru þetta bara tilfinningarök en þau nægja okkur líka alveg .
Okkur þykir vænt um bækurnar okkar og finnst þær hafa persónuleika en okkur stendur alveg á sama um rafbækur sem eru bara tækni .
Það veitir gleði og ánægju að eiga gott bókasafn og maður skilur fullkomlega af hverju fólk sem hefur misst bókasafn sitt í eldi eða öðrum hörmungum kemst nálægt því að missa lífsgleðina .
Bókasafnið manns er svo stór hluti af manni sjálfum .
Algjörlega nauðsynlegur þáttur í tilverunni .
