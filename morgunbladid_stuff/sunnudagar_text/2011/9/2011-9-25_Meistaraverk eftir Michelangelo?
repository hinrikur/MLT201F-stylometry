Ítalski forvörðurinn og listsagnfræðingurinn Antonio Forcellino er sérfræðingur í myndlist endurreisnartímans og meðal annars kunnur fyrir að hreinsa og forverja meistaraverk eftir einn kunnasta listamann þess tíma , Michelangelo Buonarroti .
Það var einmitt vegna þeirrar reynslu og þekkingar á verkum ítalska endurreisnarmeistarans sem honum var boðið að koma til Bandaríkjanna , í heimahús skammt frá Niagara-fossunum , að skoða lítið málverk sem eigandinn kvaðst sannfærður um að væri eftir Michelangelo .
Forcellino var efins þegar hann flaug vestur um haf og þótti sagan öll hin undarlegasta , enda koma á hverju ári fram verk sem eru eignuð þessum miklu meisturum listasögunnar en afar sjaldan reynist nokkur fótur fyrir þeim staðhæfingum .
En svo fór , eftir nokkuð ævintýralega atburðarás , að Forcellino varð sannfærður um að málverkið væri í raun verk sem vitað er að Michelangelo gerði fyrir Vittoriu nokkra Colonna árið 1545 , en listsagnfræðingar hafa um aldið talið að væri teikning , með sama þema og í raun eins og málverkið sem varðveitt er í listasafni í Boston .
Forcellino rekur þessa sögu alla í áhugaverðri bók , The Lost Michelangelos , sem kom út fyrir skömmu .
Forcellino kveðst ekki bara hafa fundið þetta eina meistaraverk Michelangelos , heldur fullyrðir hann að í klaustri í Oxford á Englandi sé löngu týnt verk Michelangelos niður komið , af krossfestingu Jesús , en það var einnig talið hafa verið teikning .
Hann færir talsvert sannfærandi rök máli sínu til stuðnings .
Eins og spuni eftir Dan Brown Ef þessi tvö málverk eru í rauninni eftir Michelangelo , þá er það stórfrétt .
Einungis er vitað með vissu um nokkur lítil málverk á striga eða á tréplötur sem hann málaði ; öll hans frægustu verk eru flennistórarar höggmyndir eða veggmálverk .
Forcellino er vel meðvitaður um að mörgum fræðimönnum muni þykja uppgötvun hans ósennileg ; að málverkið sem orustuflugmaðurinn bandaríski erfði sé frumverk eftir Michelangelo en ekki kópía sem einhver samtímamaður hans gerði eftir teikningu meistarans .
Þegar Forcellino og samstarfskona hans ræða við eigandann , eftir að hafa skoðað röntgenmyndir og endanlega sannfærst um að verkið sé málað með hendi Michelangelos , undrast eigandinn og konan að Forcellino skuli ekki gleðjast .
" " Hvað er að , ertu ekki ánægður ? " spyr hún .
" Þú hafðir rétt fyrir þér .
Þetta er Michelangelo .
Þetta er einstök uppgötvun .
Ég geng ennþá lengra en það : þetta er merkilegasta uppgötvunin í gjörvallri listasögunni ...
Sagan gæti verið eftir Dan Brown .
" " Það er vandamálið , " svaraði ég , " skrifar Forcellino .
Klaufaskapur eða snilld ? Eftir að bókin kom út hafa margir fræðimenn rengt niðurstöður Forcellinos , einkum hvað varðar verkið í Bandaríkjunum , en aðrir eru hikandi og vilja ekki taka afstöðu fyrr en eftir ítarlegar rannsóknir á verkinu .
Þær standa um þessar mundir yfir í Rómaborg en að þeim loknum verður málverkið til sýnis almenningi .
Sumir benda á að hlutar verksins séu klaufalega málaðir og beri alls ekki snilli Michelangelos vitni .
Forcellino tekur undir það , en segir röntgenmyndir sýna að þeir hlutar séu seinni tíma yfirmálun eða viðgerðir .
Aðrir hlutar verksins sýni handbragð meistarans .
Hver sem lokaniðurstaðan verður , þá er bókin hin áhugaverðasta lesning .
Á stundum er höfundur fullkappsamur við að reyna að skemmta lesandanum , jafnvel með sleggjudómum um menn og málefni , en þar fyrir utan er ferðalagið um aldirnar hrífandi .
Frá vinnustofu málarans í Rómaborg berst verkið með hugsjónaklerkum , sem vildu breyta hinum kaþólska sið , til Króatíu .
Löngu síðar er það komið til Þýskalands og loks til Bandaríkjanna , þar sem það var meðal annars sýnt árið 1885 í Metropolitan-safninu í New York , sem verk sem gæti " mögulega " verið eftir Michelangelo .
Það skyldi þó ekki hafa verið raunin ? 