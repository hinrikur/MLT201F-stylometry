Það er ekki forsjárhyggja stjórnvalda sem býr til störfin .
Þau verða ekki til á fámennum kontór ríkisstjórnarinnar .
Sá misskilningur kom fram í máli Jóhönnu Sigurðardóttur forsætisráðherra á föstudag , og raunar hafa fleiri forystumenn stjórnmálaflokka fallið í þá gryfju í gegnum tíðina að líta svo á að það sé stjórnarráðið sem skapar störfin .
Nema forsætisráðherrann misskilji sjálfan sig þegar hún lofar að hrista þúsundir starfa fram úr erminni .
Þess gætir víðar á stjórnarheimilinu að ráðherrar misskilji sjálfa sig , því Katrín Júlíusdóttir hét því í febrúar árið 2010 að þúsundir starfa myndu skapast í aðgerðum ríkisstjórnarinnar í atvinnumálum .
Össur Skarphéðinsson talaði ámóta digurbarkalega í janúar 2009 er hann eignaði sér að framkvæmdir í Helguvík myndu skapa allt að 2500 störf á byggingartíma nýs álvers .
Á sama tíma og ráðherrarnir sjá ný störf í hillingum sýna tölur Eurostat annan veruleika og varla efast Samfylkingin um þá mælikvarða sem þar eru lagðir á samfélög .
Ísland hefur síðustu tvö ár verið á botninum innan Evrópska efnahagssvæðisins hvað varðar fjárfestingar .
Hvergi í Evrópu var fjárfestingin minni og horfurnar eru ekki bjartar ef marka má gagnrýni Samtaka atvinnulífsins og ASÍ .
Allt er þetta sorglegur misskilningur því ráðherrarnir gera best í því að þvælast ekki fyrir .
Enda er það dugnaðurinn , áræðnin , frumkvæðið og hugvitssemin sem býr í fólkinu í landinu sem hreyfir samfélög fram á við , krafturinn sem býr í 320 þúsund Íslendingum .
Dæmi um sköpunargleði eins þeirra er rakið í Sunnudagsmogganum í dag .
Eygló Scheving Sigurðardóttur vantaði sumarvinnu til að fleyta sér í gegnum námið á veturna , virkjaði samtakamáttinn í vinum og fjölskyldu , ruddi öllu út úr Gamla fjósinu á Hvassafelli undir Eyjafjöllum og stofnaði veitingastað .
Ekkert er sjálfgefið þegar fólk afræður að taka örlögin í sínar hendur og stofna til atvinnureksturs .
Margt þarf að leggjast á eitt til að vel gangi og ábyrgðin er mikil þegar búið er að ráða fólk í vinnu .
En þegar kemur að því að byggja upp fyrir framtíðina , hvort sem það er eigin framtíð eða vina og fjölskyldu , þá setur fólk ekki fyrir sig að verja mánuðum í að hreinsa út úr gömlu fjósi .
Það hefur verið sjón að sjá " rokkarann glerharða " með vírburstann á lofti ! Sagan sýnir hinsvegar að þegar fulltrúar hins opinbera ætla að taka ráðin af fólkinu , væntanlega af því að þeir þykjast vita betur , þá leiðir það af sér stöðnun og úrræðaleysi .
Og það eru ekki ný sannindi .
Það er hlutverk stjórnvalda að skapa hagstæð skilyrði fyrir atvinnulífið , þannig að krafturinn í fólkinu nái að brjótast fram .
Atvinnuleysi er mein sem má ekki grafa um sig í íslensku samfélagi .
En það er ekki sjálfgefið að fólk leggi allt undir í nýsköpun og leggi tíma og fjármuni í ný atvinnutækifæri .
Það verður að búa við þá vissu , að stjórnvöld styðji við bakið á því – án þess að rýtingurinn sitji þar eftir .
