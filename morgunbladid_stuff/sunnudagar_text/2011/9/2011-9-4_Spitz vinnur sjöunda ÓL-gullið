Ég veit að ég segi fyrir hvert einasta sund að ég vilji ekki synda en að þessu sinni meina ég það .
Ef ég syndi sex sinnum og vinn sex gull þá er ég hetja en ef ég syndi sjö sinnum og vinn bara sex gull hefur mér mistekist .
" Ekki var lítið í húfi þegar Bandaríkjamaðurinn Mark Spitz lét þessi orð falla við fréttamann ABC-sjónvarpsstöðvarinnar fáeinum mínútum fyrir keppni í 100 metra skriðsundi á Ólympíuleikunum í München á þessum degi árið 1972 .
Spitz hafði þegar unnið til sex gullverðlauna og sett í þeim sundgreinum jafnmörg heimsmet .
Takmarkinu var náð en suðað var í honum að þreyta sjöunda sundið .
Hann lét tilleiðast .
Ekki átti kappinn eftir að sjá eftir því , hann skilaði sér auðvitað fyrstur í mark – á nýju heimsmeti .
Spitz var fyrsti maðurinn í sögunni til að vinna til sjö gullverðlauna á einum og sömu Ólympíuleikunum og afrek hans var ekki bætt fyrr en annar bandarískur sundmaður , Michael Phelps , gerði sér lítið fyrir og vann til átta gullverðlauna í Beijing fyrir þremur árum .
Alls vann Spitz til níu gullverðlauna á Ólympíuleikum en hann stóð í tvígang á efsta palli í Mexíkó 1968 .
Raunar hafði hann lýst því yfir að hann hygðist vinna til sex gullverðlauna á þeim leikum ( enda var hann handhafi tíu heimsmeta á þeim tíma ) en náði sér ekki almennilega á strik þegar á hólminn var komið .
Gullin tvö komu í boðsundum .
Þeim vonbrigðum svaraði Spitz með því að æfa eins og skepna næstu fjögur árin og ná takmarkinu í München – og rúmlega það .
Spitz var gríðarlegur keppnismaður og enginn hafði roð við honum á endasprettinum .
Allt snerist um að byrja sundið nægilega vel .
Það tókst honum í München .
Sigur Spitz í öllum greinum var öruggur , nema í 100 metra skriðsundi ( sem hann óttaðist fyrirfram ) .
Þar var hann hálfu sundtaki á undan næsta manni .
Forðað undan hryðjuverkamönnum Kvöldið eftir lokasundið réðust palestínskir hryðjuverkamenn inn í ólympíuþorpið og myrtu ellefu ísraelska keppendur .
Forsvarsmenn bandaríska liðsins óttuðust að Spitz , sem er gyðingur , gæti verið skotmark ódæðismannanna og var hann sendur með hraði heim .
Ólympíuleikarnir 1972 voru hið fullkomna mót hjá Mark Spitz og að því loknu lagði hann skýluna á hilluna – aðeins 22 ára gamall .
Í samtölum eftir leikana iðraðist hann einskis .
" Ég hef náð öllum mínum markmiðum .
" Lengi á eftir var Spitz reglulega spurður hvort hann ætlaði ekki að stinga sér út í aftur .
Svarið var alltaf hið sama : " Hvers vegna að eiga við söguna ? " Í þessu ljósi sætti það stórtíðindum þegar Spitz steig út úr hinum helga steini fyrir Ólympíuleikana í Barselónu árið 1992 , 41 árs að aldri , og keppti um sæti í bandaríska liðinu .
Þrátt fyrir góðan vilja gekk rófan ekki , Spitz vantaði herslumuninn til að ná ólympíulágmarki .
Ein athyglisverðasta endurkoma íþróttasögunnar var þar með kæfð í fæðingu .
Eftir afrekið 1972 var Spitz að vonum þjóðhetja í Bandaríkjunum .
Hann þótti að auki kvennaljómi hinn mesti og veggmynd af honum á sundskýlunni með gullverðlaunapeninga sjö seldist eins og heitar lummur .
Menn mundu ekki annað eins frá dögum Betty Grable .
Til skamms tíma var Spitz með annan fótinn í sjónvarpi en dró sig smám saman í hlé frá sviðsljósinu á níunda áratugnum .
Eftir það stofnaði hann fasteignasölu í Beverly Hills og hefur vegnað vel .
" Ég er brautryðjandi , " sagði hann einhverju sinni í viðtali .
" Enginn sem farið hafði á Ólympíuleika hafði nýtt sér það tækifæri á sama hátt og ég .
Þetta veltur á tímasetningu , meðbyr , ástandi efnahagsmála og umfram allt á útlitinu .
Þannig er þjóðfélagið sem við búum í .
Ég er ekki að segja að þannig eigi það að vera .
En þannig er það samt .
" orri@mbl.is 