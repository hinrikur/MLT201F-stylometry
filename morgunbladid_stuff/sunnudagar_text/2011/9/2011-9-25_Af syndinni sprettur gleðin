Málmskrímslið Metallica og gamla ólíkindatólið Lou Reed skyggnast inn í myrkustu kima mannshugans á plötu sem kemur út í haust .
Báðir aðilar eru í skýjunum með útkomuna og tala jafnvel um nýja stefnu í tónlist .
Verkið byggist á svonefndum Lulu-leikritum þýska expressjónistans Frank Wedekind sem bar beinin snemma á síðustu öld .
Orri Páll Ormarsson orri@mbl.is Lulu , eins og hún birtist í tvíleik Franks Wedekinds , er tælandi ungur dansari sem berst um tíma á í Þýskalandi um aldamótin 1900 vegna náinna tengsla sinna við auðmenn .
Síðan hallar undan fæti og Lulu sekkur í fen fátæktar og vændis .
Verkin , Andi jarðar ( þ. Erdgeist ) og Skjóða Pandóru ( þ. Die Büchse der Pandora ) , þóttu opinská á sinni tíð og fannst mörgum broddborgaranum nóg um ofbeldið og ástartilburðina í þeim .
Lulu rekkjar meðal annars hjá öðrum konum og kemst í kynni við sjálfan Kviðristu-Kobba , sem höfundur lék sjálfur í frumuppfærslunni .
Svar Wedekinds við gagnrýninni var einfalt : " Leitið óhrædd að syndinni , af syndinni sprettur gleðin .
" Nú , rúmum hundrað árum síðar , er Lulu blessunin orðin tveimur risum í heimi dægurtónlistar að innblæstri , málmbandinu Metallica og hinum aldna rokkara Lou Reed .
Plata sem byggist á sögu Luluar – og ber nafn hennar – var hljóðrituð í hljóðveri Metallica í San Francisco í vor og kemur út um mánaðamótin október / nóvember .
Engin tóndæmi hafa verið gefin enn og bíða rokkelskir margir hverjir með öndina í hálsinum .
Einhverjir kunna að hafa hleypt brúnum yfir þessu samstarfi en Lou Reed er ekki í þeim hópi sjálfur .
" Hvers vegna eru menn undrandi á þessu ? " spyr hann á heimasíðu verkefnisins , loureedmetallica.com .
" Metallica og Cher hefði verið undarlegt samstarf .
En við ? Það samstarf lá í augum uppi .
" Alltaf farið sínar eigin leiðir Reed og Metallica sameinuðu krafta sína fyrst á 25 ára afmælistónleikum Frægðargarðs rokksins ( e. Rock And Roll Hall Of Fame ) í New York fyrir tveimur árum .
Málmbandið lék þá með Reed í tveimur gömlum Velvet Underground-slögurum .
Það féll sem flís við rass og menn voru ekki fyrr komnir af sviðinu en farið var að leggja drög að frekara samstarfi .
" Okkur langaði mest að vinna með Lou Reed [ á tónleikunum ] , enda er hann einskonar einherjaútgáfa af Metallica , " segir Lars Ulrich , trymbill sveitarinnar .
" Hann hefur alltaf farið sínar eigin leiðir og endurnýjað sig reglulega gegnum áratugina .
Ögrar ekki bara sjálfum sér , heldur líka aðdáendum sínum .
Þetta steinlá og þegar Lou stakk upp á því að við gerðum plötu saman þurftum við ekki að hugsa okkur um tvisvar .
Við urðum bara að flengjast í þrígang kringum hnöttinn til að klára Death Magnetic-tónleikaferðina , síðan vorum við klárir .
" Upphaflega var hugmyndin að taka snúning á nokkrum gömlum Reed-slögurum .
Það breyttist fljótt .
" Lou hringdi og sagði : Heyriði , ég er með aðra hugmynd , " rifjar Ulrich upp .
Lulu var skellt á borðið .
Breyting fyrir lífstíð Reed átti í fórum sínum texta og drög að nokkrum lögum sem hann hafði unnið fyrir leikstjórann og danshöfundinn Robert Wilson vegna uppfærslu hans á Lulu-leikritunum .
" Hann spurði hvort við værum til í tuskið , " segir Ulrich , " og þessi reynsla hefur breytt okkur fyrir lífstíð .
" James Hetfield , söngvari og gítarleikari , kveðst hafa verið mjög spenntur fyrir samstafinu við Reed en ekki vitað hvernig best væri að fara inn í það .
" Þess vegna var frábært þegar hann sendi okkur textana .
Við gátum stungið okkur á bólakaf í þá .
Ég gat hætt að hugsa sem söngvari og textahöfundur og einbeitt mér að tónlistinni .
Þetta voru sterkir textar með tónlistarlegri umgjörð og andrúmslofti .
Við Lars settumst niður með kassagítarinn og réðumst til atlögu við tóman strigann .
Það var mikil gjöf að mega þrykkja ' tallica á hann .
Og það gerðum við .
" " Það þrykk næst ekki af , " bætir Reed við sposkur .
Hann kveðst hafa verið lengi með verkefnið í vinnslu en aldrei fundið almennilegan flöt á því .
Síðan datt honum í hug að rokka það upp og þá kom aðeins ein hljómsveit til greina – Metallica .
" Lulu mín var með höfuð en vantaði búk .
Þeir voru klárir í bátana og í hljóðverinu létum við á þetta reyna .
Lulu hefur ekki alltaf orðið , í huganum skipti ég stundum um gír , karaktera .
Þetta er ekki einfalt .
Lulu er engin partíplata .
Svona lagað getur gerst þegar maður reynir að lyfta herlegheitunum upp á sama plan og Selby , Poe , Burroughs , Inge , Tennessee Williams ...
Þurfirðu að hugsa , segja sumir , geturðu ekki rokkað .
Það er fráleitt , hugurinn er næmasta fyrirbæri sem ég þekki .
Þetta er ný stefna hjá okkur og við neglum þetta .
Hér vil ég framvegis vera .
" Ekki seinna vænna að finna sinn stað , karlinn verður sjötugur á næsta ári .
Fallegt en óþægilegt Saga Luluar er saga um mannlegan breyskleika .
" Þetta gæti átt eftir að verða óþægilegt , " segir Rob Trujillo bassaleikari um upplifunina af plötunni , " en á sama tíma gæti þetta átt eftir að verða fallegt .
Kenndirnar renna saman .
" Lögin á plötunni eru tíu talsins , mörg hver engin smásmíði .
Tvö þeirra losa ellefu mínúturnar og lengsta lagið er hálf tuttugasta mínúta að lengd .
Spurður hvort hann hafi dregið Metallica út á sléttuna með þessu verkefni hlær Reed og svarar með annarri spurningu : " Hvenær dregur maður þessa gaura út á sléttuna ? " Metallica-liðar eru eigi að síður sammála um að þeir hafi aldrei upplifað neitt þessu líkt á löngum ferli .
" Þetta hefur verið ósvikið ferðalag , augljóst og hvatvíst í senn .
Við vorum ekki alltaf klárir á því hvert við værum að fara en ferðalagið var eigi að síður helvíti skemmtilegt , " segir Ulrich .
Kirk Hammett gítarleikari segir að Lulu sé klárlega ekki Metallica-plata , ekki heldur Lou Reed-plata .
" Hún er eitthvað allt annað , ný skepna , blendingur .
Enginn í málmheimum hefur gert neitt þessu líkt .
" " Við erum betra band fyrir vikið , " segir Trujillo .
" Sumir eiga eftir að fara yfir um þegar þeir heyra plötuna .
Það er besta mál .
" Látum meistara Lou Reed draga þetta saman : " Þetta er það besta sem ég hef nokkru sinni gert .
Og ég gerði það með besta bandi sem ég gat fundið í gjörvöllum heiminum .
Allir voru ærlegir , verkið kemur tært og ómengað í heiminn .
Við þöndum okkur út að ystu mörkum veruleikans .
" Sat inni fyrir satíru Frank Wedekind ( 1864-1918 ) fæddist í Hannover en bjó lengst af og starfaði í München .
Hann vann til skamms tíma hjá Maggi-súpugerðinni áður en hann lagði fyrir sig söng og leiklist og sló í gegn með satíríska kabarettinum Die elf Scharfrichter árið 1901 .
Satíran var vinsælt form í Þýskalandi á þessum tíma og hikuðu menn ekki við að draga stjórnvöld sundur og saman í háði .
Wedekind galt fyrir það með níu mánaða fangelsisvist eftir að ljóðabók hans , Simplicissimus , kom út .
Eftir það gerðist Wedekind dramatúrg við leikhúsið í München .
Meðfram öðrum störfum sínum skrifaði Wedekind tólf leikrit , hið fyrsta 1891 og það síðasta 1917 .
Þeirra frægust eru Lulu-leikritin , Erdgeist ( 1895 ) og Die Büchse der Pandora ( 1904 ) .
Verk Wedekinds voru flest umdeild enda höfundurinn bersögull með afbrigðum .
Einkum gengu kynferðislegir tilburðir á sviðinu fram af fólki .
Margir hafa lagt út af Lulu-leikritunum gegnum tíðina .
Má þar nefna þöglu myndina Pandora ' s Box , sem G.W .
Pabst gerði með Louise Brooks í aðalhlutverki árið 1929 og rómaða óperu Albans Bergs ( 1937 ) sem þykir eitt af lykilverkum tónbókmenntanna á 20. öldinni enda þótt Berg næði ekki að ljúka við það .
Af yngri listamönnum sem glímt hafa við Lulu má nefna söngvarann Rufus Wainwright sem sendi í fyrra frá sér breiðskífuna All Days Are Nights : Songs for Lulu .
Nú er röðin komin að Lou Reed og Metallica .
