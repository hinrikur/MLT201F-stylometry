Flestir snjallsímar byggjast á því að skjárinn sé notaður eingöngu þó margir sakni þess að hafa ekki lyklaborð , enda nær maður þannig meiri hraða og nákvæmni með fullri virðingu fyrir snertiskjánum .
Í nýjum síma frá Sony Ericsson , Xperia Mini Pro , er bæði lyklaborð og snertiskjár í nettum pakka .
Síminn er ekki stór um sig , aðeins 9,2 v 5,3 cm á hæð og breidd , en það er þykkt í honum ; hann er 1,8 cm að þykkt , ekki síst til að koma lyklaborðinu fyrir .
Hann er líka þungur , 136 g , en fer vel í hendi .
Síminn sem ég prófaði var hvítur , en hægt er að fá hann svartan , bleikan og blágrænan .
Skjárinn er mjög góður , frábær reyndar , og einkar gott að horfa á vídeó á honum , til að mynda , þó hann sé lítill .
Myndavélin er fín , tekur 5 M díla myndir og 720p HD vídeó og hugbúnaður með vélinni er ríkulegur .
Hljómur í símanum í honum er góður fyrir tónlist ( og vídeó ) eins og búast má við af Sony .
Lykaborðið er náttúrlega ansi lítið , nema hvað , en það er þrælfínt þegar maður hefur vanist því og svörun er mjög góð .
Það er svo gaman hvernig lyklaborð og skjár vinna saman .
Dæmi : Til að gera broddstafi heldur maður niðri viðkomandi hnappi og þá birtast broddstafir á skjánum og eru valdir þar .
Það kemur á óvart hvað síminn er sprækur , keyrir vel ýmis smáforrit og hentugt að nota hann fyrir Facebook , músíkspilun , YouTube og AngryBirds og aðra smáleiki , svo dæmi séu tekin .
Í honum er GHz-örgjörvi og öflugur grafík-örgjörvi líka , sem gerir gæfumuninn .
Niðurstaðan : Fínn Android-sími á fínu verði .
Hvað með Windows ? Android leggur undir sig heiminn Síminn sem lýst er hér til hliðar er með Android-stýrikerfi .
Lítið fer fyrir Windows fyrir snjallsíma , þótt nokkrir framleiðendur séu að framleiða slíka síma .
Skammt er í að Android verði í helmingi snjallsíma , en Symbian kemur næst Android hvað varðar útbreiðslu , skammt þar undan er símastýrikerfi Apple og RIM , sem er í Blackberry , er fjórða útbreiddasta stýrikerfið .
Önnur kerfi koma þar á eftir með litla útbreiðslu , til að mynda Bada , sem leysa mun RIM af hólmi , og Microsoft Windows Phone , með um 2% útbreiðslu .
Það á væntanlega eftir að breytast því þótt næsti snjallsími Nokia , N9 , verði með MeeGo-stýrikerfi þá skiptir Nokia yfir í Windows Phone eftir það og fróðlegt verður að sjá framhaldið .
