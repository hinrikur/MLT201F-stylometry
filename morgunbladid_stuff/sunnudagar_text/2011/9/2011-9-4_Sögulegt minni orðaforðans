Minningarnar hrúgast upp í tungumálinu og þegar málið breytist lítið geta þær fylgt því lengi .
Tungumálið heldur Íslandssögunni lifandi á hverjum degi , eins og ef þjóðin hefði alltaf búið í sama húsinu og uppsafnað dót íbúanna væri heilt og nothæft í stofunni .
Örfá orð hafa verið lögð til hliðar .
Þótt þau séu sjaldan á vörum okkar eru þau heil í geymslu bókanna og lifna í hvert sinn sem við tökum þær fram .
Eitt slíkra orða er minþakið sem segir frá í Landnámu og er notað um mat sem þrælar Hjörleifs hnoðuðu saman úr mjöli og smjöri þegar þá rak vestur með landinu og voru orðnir svangir og vatnslitlir um borð .
Orðið lifði á vörum fólks í landinu í nokkur hundruð ár og vekur upp mynd af kjörum og fæðu fátæks og ánauðugs fólks sem hingað var flutt gegn vilja sínum .
Minningin um hörmungar þrælanna gæti líka leynst í viðurnefni Þorgerðar brákar , fóstru Egils Skallagrímssonar , sem Brynhildur Guðjónsdóttir samdi leiksýningu um fyrir Landnámssetrið í Borgarnesi .
Brynhildur getur sér þess til að Þorgerður hafi komið ánauðug að Borg með Óleifi hjalta ( frá Hjaltlandi en ekki sverðs-hjalta eins og stundum er skýrt í útgáfum ) og að hún hafi kennt Agli litla að yrkja fyrstu vísuna sína á leiðinni í veisluna hjá Yngvari afa á Álftanesi .
Viðurnefni Þorgerðar hefur verið tengt áhaldinu brák sem notað er til að elta skinn og þannig hefur Brákarsund verið skýrt sem sund þar sem straumur gengur fram og til baka líkt og eltiskinn í brák – fremur en sem sundið þar sem Skallagrímur drekkti Þorgerði brák eins og sagan segir .
Í sýningunni vekur Brynhildur athygli á að í fornírsku sé orðið brága notað um háls og í afleiddri merkingu um fanga eða ánauðugan mann sem er haldið með því að grípa eða hlekkja um hálsinn .
Í víkingadeild Þjóðminjasafnsins í Dyflinni geta gestir séð hlekki sem fundust í jörðu á Írlandi og hafa verið notaðir í þrælaversluninni þar .
Varla er hægt að hugsa sér hæfilegra viðurnefni en brák , leitt af írska orðinu brága , um ambátt á Íslandi .
Ekki geyma öll orð sem rekja má til athafna víkinga svo daprar minningar .
Norrænir menn í Miklagarði , sem kallaðir voru væringjar , hafa fyrst komist í kynni við fíla í austurvegi og um leið lært það orð sem haft er um þá í arabísku og tyrknesku : fil .
Orðið fíll hefur svo borist norður hingað með ferðasögunum og haldist á vörum Íslendinga á meðan aðrir Evrópubúar tóku upp orðið elefant um sömu skepnu .
Á víkingaöld skildi það fólk sem bjó við Norðursjó og Eystrasalt að líkindum hvert annað – þar til kom að Póllandi og austanverðu Eystrasalti .
Þar byrjuðu tungumálavandræðin og því er lýsandi að orðið túlkur er ættað úr slavneskum tungumálum – líkt og orðið torg sem vekur upp mynd af verslun og viðskiptum norrænna manna í borgunum sem þeir byggðu þar eystra .
Tökuorð berast ekki endilega á milli tungumála þótt tungumálin séu töluð hlið við hlið .
Orðin fylgja nýjungum sem orð eru til um á öðru málinu en ekki hinu .
Íslensk orð hafa t.d. ratað inn í heimstungurnar , geysir og saga , og víða í Kanada þekkjast orðin skyr og kleinur í enskunni – hið síðara vegna kökubasara vesturíslenskra kvenna .
Eins getur tungumál ráðandi afla í þjóðfélagi rutt sér til rúms meðal almennings eins og eftir innrásina í England frá Normandí árið 1066 þegar enskan tók að breytast úr því að vera lík forníslensku í hina frönskuskotnu nútímaensku .
Vinnandi alþýða hefur aldrei slík áhrif á tungumál .
Leifar af tungutaki hennar sjást aðeins á afmörkuðum sviðum , eins og í fátækramatnum minþaki .
Eða svo höfum við haldið hingað til .
Í ljósi nýrrar þekkingar úr erfðafræðinni um uppruna fólks sem fluttist til Íslands í öndverðu ( um 60% kvenna og 20% karla voru af skosk / írskum uppruna , auk fjölmargra norrænna manna sem höfðu fæðst eða alist upp í norrænum byggðum á Írlandi og í skosku eyjunum ) er full ástæða til að taka uppruna orðaforðans til endurskoðunar og setja upp gelísku gleraugun í stað hinna norrænu .
Þá koma án efa fleiri orð í ljós en viðurnefni Þorgerðar brákar – eins og Þorvaldur Friðriksson hefur verið ódeigur að vekja athygli á .
