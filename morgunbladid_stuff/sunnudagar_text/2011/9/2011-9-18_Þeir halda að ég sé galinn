Bandaríski skurðlæknirinn og skútuskipstjórinn Ned Cabot veit fátt skemmtilegra en að sigla um norðurhöf .
Hann kom til Reykjavíkur frá Færeyjum á dögunum en í áhöfn voru m.a. Burnes-hjónin sem sigldu fyrst til Íslands fyrir aldarfjórðungi .
Þeim þykir margt hafa breyst .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Seglskútan Cielita er auðfundin í Snarfarahöfn .
Bandaríski fáninn blaktir við hún .
Skipstjórinn sjálfur , Ned Cabot , tekur glaðbeittur á móti okkur Ragnari Axelssyni ljósmyndara á dekkinu ásamt einum hásetanna , Finn Perry , og vísar okkur til káetu , þar sem hinn helmingur áhafnarinnar , hjónin Rick og Nonnie Burnes , bíður eftir okkur .
Cielita er hingað komin frá Færeyjum og mun hafa vetursetu í Reykjavík .
Fjórmenningarnir ætla á hinn bóginn að fljúga heim til Boston .
Ned mun svo sækja skútuna næsta vor en þá er förinni heitið til Grænlands .
" Ég flaug hingað ásamt frúnni í mars til að kanna hvort hægt væri að skilja skútuna eftir nú í haust og menn héldu það nú .
Mér var alls staðar vel tekið og Cielita verður í góðum höndum í vetur , " segir Ned .
Ferðalagið hefur í alla staði verið ánægjulegt .
" Siglingin frá Færeyjum gekk einstaklega vel , " upplýsir Rick Burnes .
" Við sigldum fyrst til Reyðarfjarðar .
Það er fallegt þarna fyrir austan .
Síðan héldum við sem leið lá til DJ-fjarðar .
" Nú reka bátsgestir upp stór augu .
Ég horfi á Ragnar sem þekkir landið okkar eins og lófann á sér .
Hann kemur bersýnilega af fjöllum líka .
" Æi , þið vitið , " byrjar Rick , þegar hann sér undrunina í andlitum okkar og skellir stóru landakorti á borðið .
" Það er útilokað fyrir útlendinga að bera þetta nafn fram , " segir hann og bendir á staðinn .
Ó , Djúpivogur , ljúkum við Ragnar sundur einum munni .
" Einmitt .
" Dátt er hlegið .
Útsýnið engu líkt Áhöfnin er á einu máli um að siglingin meðfram suðurströnd landsins hafi verið stórfengleg .
" Útsýnið var engu líkt , " segir Rick , " allir þessir jöklar .
Þið eruð rík þjóð , að eiga þessa náttúru .
" Rick Burnes er einn stofnenda fjárfestingafyrirtækis Charles River Ventures í Boston og Nonnie Burnes er fyrrverandi dómari og núverandi háskólakennari í Massachusetts .
Þau eru ekki að koma til Íslands í fyrsta sinn , þau sigldu hingað fyrir 26 árum ásamt föður Ricks og þremur börnum sínum .
Hvernig skyldi það hafa komið til ? " Við kynntumst Guðríði Sigurðardóttur og fjölskyldu hennar í Harvard á sínum tíma .
Þau sögðu okkur eitt og annað um landið sitt og kveiktu þannig í okkur , " rifjar Nonnie upp .
" Þegar færi gafst ákváðum við því að sigla hingað og kynnast landi og þjóð .
" Man enn eftir sturtunni Hjónin segja þau kynni hafa verið afskaplega ánægjuleg .
" Þegar við komum hingað vorum við búin að vera sautján daga á siglingu og sárþurftum að komast í sturtu .
Við leituðum til bláókunnugs fólks sem vildi allt fyrir okkur gera .
Það var minnsta mál í heimi að fá að fara í sturtu , " segir Nonnie .
" Ég man ennþá eftir þeirri sturtu , " segir Rick og lætur hugann reika .
" Við höfum óvíða kynnst eins mikilli gestrisni og á Íslandi .
Það stendur upp úr .
" Ned skipstjóri og Finn kinka kolli til samþykkis .
" Ég get tekið undir hvert orð , " segir Ned .
Fyrir austan lenti hann í vélarvandræðum og þurfti að leita á náðir heimamanna .
" Í Bandaríkjunum hefði tekið óratíma að finna mann með sérfræðiþekkingu á téðum vanda en ekki hér .
Fyrsti maðurinn sem við fundum hjólaði í málið og leysti það án þess að blása úr nös , " segir Ned og Rick bætir við að augljóst sé að Íslendingar kunni að bjarga sér .
Burnes-hjónunum þykir Ísland hafa breyst mikið undanfarinn aldarfjórðung .
" Trén hafa vaxið heilan helling , " segir Rick .
" Það er mun meiri gróðursæld hérna núna en 1985 .
" Þau segja ferðamenn líka meira áberandi en þá og mannlífið fjörugra .
" Almennt er mun meira um að vera hérna en 1985 , þrátt fyrir kreppuna , sem ég veit að verið hefur ykkur erfið , " segir Nonnie .
" Það er ekki lítið átak að reisa glæsilegt tónlistarhús við þessar erfiðu aðstæður en við vorum einmitt að dást að Hörpunni í gærkvöldi .
Þetta er yndisleg bygging .
Ég vona bara að þið hafið efni á henni ! " Af mörgum fallegum stöðum á Íslandi nefna þau Vestmannaeyjar sérstaklega .
" Það er einstakur staður , þvílík dýrð , " segir Nonnie .
Rick rifjar upp að hann hafi furðað sig á öllu þessu fólki hlaupandi um með háfa .
" Í fyrstu héldum við að það væri að veiða fiðrildi en við nánari eftirgrennslan kom í ljós að það var lundi .
Merkilegur fugl , lundinn .
Ég hef aldrei smakkað lunda en hann er svo smár að það hlýtur að þurfa býsna marga fugla til að búa til heila máltíð .
" " Kannski fyrir þig , " skýtur Nonnie inn í .
Þau glotta hvort til annars .
" Lundinn er ekkert ósvipaður dúfu á bragðið .
Hefurðu smakkað dúfu ? " spyr Ned .
" Hvað segirðu ? Dúfu ? Ertu frá þér , " svarar Rick .
" Annars bragðast þetta allt eins og kjúklingur , eins og við segjum um framandi kjöt í Bandaríkjunum , " segir Ned sposkur á svip .
Óverulegt sauðfall Skipstjórinn er líka hrifinn af Vestmannaeyjum .
" Ég hef hvergi séð aðra eins fugladýrð , þar getur að líta hundruð þúsunda fugla .
" " Og sauðfé hangandi utan í hlíðunum .
Það hlýtur að vera umtalsvert sauðfall í eyjunum á sumri hverju , " skýtur Nonnie inn í .
" Tvær til þrjár skjátur , " segir Ragnar ljósmyndari .
Það eru engar ýkjur , vestmanneyska sauðfjárkynið er annálað fyrir sjálfsbjargarviðleitni sína og seiglu .
Ned Cabot er enginn nýgræðingur á sjó .
Frá blautu barnsbeini sigldi hann með foreldrum sínum til Nova Scotia , Nýfundnalands og víðar og tók sjálfur við stjórnvelinum um leið og hann hafði aldur til .
Ned nam læknisfræði og starfaði um árabil sem brjóstakrabbameinsskurðlæknir .
Á þeim tíma hafði hann takmarkaðan tíma til að sinna siglingunum .
" Ég tók ákvörðun um að setjast í helgan stein fyrir rúmum tíu árum , fyrst og fremst til að helga mig siglingum .
Síðan hef ég siglt vítt og breitt um höfin .
" Ned lét byggja Cielitu fyrir sig árið 2002 en svo skemmtilega vill til að Burnes-hjónin eiga einmitt samskonar skútu .
Í kjölfar víkinganna Cielita er sérhönnuð til Grænlandssiglinga en Ned hefur mikið dálæti á því landi .
Þegar Ragnar ljósmyndari heyrir það færist hann allur í aukana og skiptast þeir um stund ákafir á reynslusögum .
Ned sigldi fyrst til Íslands á Cielitu árið 2005 .
" Fyrst ég var kominn til Grænlands , langaði mig að halda áfram til Íslands og Færeyja .
Ég hef lengi haft áhuga á þessum slóðum og langað að sigla í kjölfar víkinganna .
Ég var búinn að lesa mikið um Ísland , skoða kort og myndir , þannig að ég renndi ekki alveg blint í sjóinn .
Landið hefur staðið fyllilega undir væntingum .
" Spurður hvernig vinir og kunningar í Boston taki þessu norðurhjaraflandri hans er Ned fljótur til svars .
" Þeir halda að ég sé galinn .
" Hann brosir .
" Ég er þráspurður hvers vegna ég sigli ekki frekar í suðurhöfum en svarið er einfalt : Það er of heitt , drullugt og fjölmennt í suðurhöfum fyrir minn smekk .
Ég kann mun betur við mig hérna norður frá .
" Líkurnar á að hitta aðrar bandarískar skútur eru hverfandi hér um slóðir en Ned , sem hefur kynnt sér málið , segir í mesta lagi tylft bandarískra skútna hafa siglt til Grænlands .
" Það hafa örugglega ekki mikið fleiri komið hingað , " segir skipstjórinn sem hefur verið duglegur að herma af ferðum sínum í fagtímaritum vestra .
Frúnni illa við úthöfin Eiginkona Neds fer með honum í styttri siglingar en fæst ekki til að sigla á úthöfunum .
Hún kom hins vegar fljúgandi hingað fyrir sex árum ásamt börnum þeirra hjóna og sigldi með ströndinni .
" Við erum öll búin að smita börnin okkar af þessum Íslandsáhuga , " segir Nonnie .
" Elsti sonur okkar Ricks er einmitt að koma hingað í helgarferð ásamt eiginkonu sinni og vinafólki seinna í haust en hann var einmitt með okkur hérna árið 1985 .
" Finn Perry , sem er byggingaverktaki , er einnig að koma öðru sinni til Íslands .
Hann sigldi hingað á eigin skútu árið 2004 .
" Ég hafði aldrei komið til Færeyja og þess vegna slóst ég í hópinn nú , " segir hann , " en auðvitað spillti það ekki fyrir að komast aftur til Íslands .
" Aðspurður kveðst hann hafa alveg jafnmikið yndi af því að vera óbreyttur skipverji og skipstjóri .
" Maður siglir reyndar ekki með hverjum sem er .
Skipstjórnin verður að vera fumlaus eins og hjá Ned .
" Skipstjórinn þakkar honum hólið .
" Þú ert einum of almennilegur , Finn , " segir hann og horfir síðan á mig .
" En þér er samt alveg óhætt að birta þetta ! " Aye , aye captain ! Sjávarpláss í blóma Rick og Nonnie Burnes hafa komið í ófá sjávarplássin á Íslandi og dást að því hversu góðar aðstæðurnar eru almennt .
" Það er eins og svart og hvítt að koma í sjávarpláss á Íslandi og í Bandaríkjunum .
Heima er allt í niðurníðslu og andinn á stöðunum eftir því .
Hér er allt í tipptopp standi , hafnirnar eins og best verður á kosið og hugur í fólki , " segir Rick .
Hann gerir hlé á máli sínu , hugsi .
" Ég veit að Ísland er búið að sækja um aðild að Evrópusambandinu .
Hvers vegna ? Gangið þið í sambandið myndi það hafa skelfilegar afleiðingar í för með sér fyrir þessar byggðir .
Ég skil ekki hvers vegna þið ættuð að taka þá áhættu .
" Rick er nýbúinn að lesa bók um hrunið , þar sem þeirri spurningu var velt upp hvort Ísland ætti yfir höfuð að vera sjálfstætt ríki .
Hann hristir höfuðið þegar hann færir þetta í tal .
" Þvílík endemis vitleysa .
Af mínum kynnum að dæma eruð þið Íslendingar fullfærir um að gera hlutina eins vel og aðrir – ef ekki betur .
" 