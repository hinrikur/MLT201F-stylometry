Eigum við að koma í berjamó ? " spurði ég fjögurra ára son minn sem svaraði mér brosandi út að eyrum : " Jahá , jibbí ! " Ég lét mér ekkert bregða við að honum þótti mikilvægara að taka til sverð og skjöld í leiðangur okkar út í móann en að leita að berjatínunni .
Það er alvanalegt fyrir þriggja stráka mömmu að ferðast um með fylgdarsveina sem eru gráir fyrir járnum .
Eins og gefur að skilja eru vígbúnir synir auðvitað stolt allra friðelskandi mæðra .
Kátínan var þó fljót að breytast í vonbrigði og gremju þegar hnokkinn áttaði sig á að það höfðu orðið hræðileg mistök .
Móðir hans virtist ætlast til þess að hann tíndi ber .
Honum hafði greinilega misheyrst .
Hann taldi sig nefnilega vera á leið í berja-MÁ .
Þegar mesta bræðin var runnin af honum settist hann sáttur í berjalyngið og tíndi dýrindis bláber í fötuna sína .
Yngsti sonurinn hafði annan háttinn á .
Honum þykir algjör óþarfi að berin þurfi að millilenda í krukkunni áður en þau enda óhjákvæmilega uppi í munni .
Enda þykir honum margfalt mikilvægara í þessu lífi að gleðja bragðlaukana en að standa í stríðsrekstri .
Það er óþarfi að óttast að hann týnist í móanum þar sem hægt er að ganga á unaðshljóðin í þeim stutta .
Berjablár og alsæll situr stúfurinn á milli þúfna og kyrjar " mmmm " samtímis og hann tínir upp í sig dásemdina .
Eftir dágóða stund voru afköstin borin heim og skipt bróðurlega á milli fjölskyldumeðlima .
Hvítum strásykri sturtað yfir berin og öllu sökkt í þeyttan rjóma .
Þegar þetta var borið á borð skildi ég vel hvernig hreindýraskyttum líður þegar þeir borða bráðina sem mikið var haft fyrir að elta uppi , skjóta og bera til byggða .
Að borða nýtínd bláber með roða í kinnum eftir endurnærandi útiveruna er eitt af því besta sem til er .
Vertíðin í berjatínslunni markar enda sumarsins .
Sumarið var yndislegt .
Næst tekur haustið við með skólabjöllum og leikskólavist .
Fjölskyldan lenti í stórum og smáum ævintýrum í sumar ; í garðinum heima , uppi á hálendi Íslands og meira að segja suður við Miðjarðarhafið .
Þegar líður á sumarið reynir á samheldni fjölskyldunnar .
Það er dýrmætt að eiga góðar stundir saman en fyrir mitt leyti er ég afskaplega þakklát fyrir að mæta á morgnana með glaða stráka í skóla og leikskóla þar sem vel er tekið á móti þeim .
Það eru allir ánægðir með festuna í hversdagsleikanum .
Svo til að brjóta upp rútínuna má kíkja í berjamó seinnipart dags , já eða kannski í svolítið berja-má .
