11. september .
Dagsetningin ein segir sögu heils áratugar , hrottalegs hryðjuverks og breyttrar heimsmyndar .
Þegar útsendarar Osamas bin Ladens og hryðjuverkasamtakanna al-Qaeda gerðu árás á Bandaríkin 11. september 2001 nam heimurinn staðar .
Hryðjuverkamönnum hafði tekist að fella Tvíburaturnana í New York , sem voru meðal hæstu bygginga heims og táknrænir fyrir efnahagsmátt Bandaríkjanna , og ráðast á varnamálaráðuneyti Bandaríkjanna .
Bandaríska þjóðin var í losti og átti samúð heimsbyggðarinnar .
Leikarinn Robert De Niro lýsir því svo í grein í Sunnudagsmogganum í dag að eftir árásina hafi sér liðið eins og ekkert af því , sem hann hafi gert um ævina , skipti máli .
Það hefur örugglega átt við um fleiri .
Yfirlýst markmið al-Qaeda var að koma höggi á Bandaríkin og knésetja þau .
Eftir tíu ára hernað eru Bandaríkjamenn nálægt því að knésetja al-Qaeda og bin Laden er allur .
En herkostnaðurinn af baráttunni gegn hryðjuverkum hefur verið slíkur að færa má rök að því að bin Laden hafi að minnsta kosti að hluta tekist ætlunarverk sitt .
Hernaðurinn í Afganistan og Írak hefur kostað Bandaríkin fjögur þúsund milljarða dollara samkvæmt úttekt , sem gerð hefur verið við Brown-háskóla .
Það er um fjórðungur af ört vaxandi þjóðarskuldum Bandaríkjamanna , sem ört nálgast að verða jafnmiklar og þjóðarframleiðsla þeirra .
Ekkert hryðjuverk hefur verið framið í Bandaríkjunum síðan 11. september 2001 .
Al-Qaeda á í vök að verjast og á erfitt með að skipuleggja starfsemi sína .
Sjálfstæðar einingar fremja hryðjuverk í nafni samtakanna , en vefur þeirra er ekki þéttriðinn .
Málstaður þeirra , heilagt stríð gegn Bandaríkjunum og stofnun kalifats , veitir ungu fólki í arabaheiminum ekki innblástur .
Þeim tekst ef til vill enn að laða til sín fólk , en þegar mótmælin , sem kölluð hafa verið arabíska vorið , hófust í byrjun árs mátti einu gilda um al-Qaeda .
Fólk krafðist frelsis og mannréttinda og vildi vera laust undan oki einræðisherra , ekki skipta á þeim og hugmyndunum að baki hryðjuverkasamtaka bin Ladens .
Henry Kissinger , fyrrverandi utanríkisráðherra Bandaríkjanna , sagði einhvern tímann að frekar myndi hann kjósa óréttlæti og reglu , en réttlæti og glundroða .
Í grein í Sunnudagsmogganum í dag segir Condoleezza Rice , fyrrverandi utanríkisráðherra Bandaríkjanna , að í sextíu ár hafi Bandaríkin sóst eftir stöðugleika á kostnað lýðræðis með því að styðja ógnarstjórnir og bætir við : " Við hefðum átt að vita betur .
" Þetta er kannski sá lærdómur , sem á að draga af hryðjuverkunum 11. september og atburðunum í kjölfarið .
Fórnarlömb hryðjuverkanna 11. september voru óbreyttir borgarar .
Sama á við um þau hryðjuverk , sem síðan hafa verið framin um allan heim .
Stríðin í Afganistan og Írak bitna einkum á saklausu fólki og líkurnar á því að uppskeran verði lýðræði verða að teljast litlar eins og staðan er nú .
Condoleezza Rice segir að Bandaríkjamenn eigi ekki að unna sér hvíldar fyrr en fólk njóti frelsis um heim allan .
Það mun ekki gerast án gagngerrar endurskoðunar á forsendum bandarískrar utanríkisstefnu , að hún taki málstað almennings , en ekki einræðisherra og harðstjóra og verði mótuð í anda þeirra hugsjóna sem hafðar voru að leiðarljósi við stofnun Bandaríkjanna .
Þannig yrði minningu fórnarlambanna 11. september 2001 gert hátt undir höfði .
