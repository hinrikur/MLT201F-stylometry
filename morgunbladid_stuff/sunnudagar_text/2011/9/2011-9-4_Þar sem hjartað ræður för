Ekki er langt síðan Páll Heimir Pálsson byrjaði að " fikta " við það heima á Kjalarnesi að setja líkön af byggingum í Reykjavík inn á sýndarheimsforritið Google Earth .
Nú er hann farinn að sækja alþjóðlegar ráðstefnur með helstu sérfræðingum á þessu sviði , en Google hefur mikinn áhuga á að koma Reykjavík fyrir í þrívídd á Google Earth .
Texti : Orri Páll Ormarsson orri@mbl.is Ljósmynd : Kjartan Þorbjörnsson golli@mbl.is Páll Heimir Pálsson er myndlistarmaður að mennt en " endaði á verkfræðistofu " , eins og hann orðar það , þar sem hann varð einn af eigendum .
Eftir hrun brustu forsendur fyrir rekstri stofunnar og Páll þurfti að róa á ný mið. " Ég fór að fikta við að setja líkön af byggingum í Reykjavík inn á Google Earth og fann mig strax vel í því verkefni .
Þetta sameinar allt sem ég hef verið að bögglast við um ævina .
Þetta byrjaði smátt , ég var eiginlega bara að þessu fyrir sjálfan mig , en hefur smám saman undið upp á sig , " útskýrir Páll .
Fyrr á þessu ári hafði Reykjavíkurborg samband við Pál og bauð honum aðstöðu til að sinna verkefninu .
" Þetta gæti ekki verið betra , ég er í vinnu við að gera það sem mig langar mest að gera , " segir hann .
Páll heyrir undir Landupplýsingakerfi Reykjavíkurborgar ( LUKR ) sem sér um allt sem viðkemur gagnagrunni borgarinnar , Orkuveitunnar og Símans , og segir húsbændur sína hafa mikinn áhuga á verkefninu , ekki síst deildastjórann Lech Pajdak .
" Lech er ákaflega framsýnn maður og hefur vilja til að halda þessu starfi áfram , " segir Páll sem er ráðinn tímabundið til borgarinnar .
Páll hefur mest dálæti á gömlum byggingum og hefur hann til að mynda þegar gert líkön af flestum húsunum á Árbæjarsafninu .
Frábærar móttökur í Póllandi Að sögn Páls skila fleiri þúsund líkön af byggingum sér inn á Google á degi hverjum .
" Það er fólk að hamast við þetta út um allan heim en ég áttaði mig fljótt á því að hópurinn sem er í þessu af lífi og sál er ekki fjölmennur .
Ég hef smám saman verið að kynnast þessum hópi og á dögunum varð ég þess heiðurs aðnjótandi að hitta hann á ráðstefnu í Wroc & lstrok ; aw í Póllandi .
" Páll fór utan í boði Google .
" Boðið var höfðinglegt og móttökur frábærar , " segir hann en aðeins var um tuttugu manns frá Evrópu og Mið-Austurlöndum boðið á ráðstefnuna .
Að sögn Páls var ástæða boðsins tvíþætt : Annars vegar vildu menn fá hann til að taka þátt í umræðum og halda fyrirlestur um vinnubrögðin og tæknina sem hann beitir .
Hins vegar leggur Google áherslu á virkt tengslanet og mjög sterka liðsheild .
Því er mikilvægt að kollegar víðsvegar að hittist í eigin persónu og styrki þannig tengsl og vináttubönd .
Páll segir meiri tíma en hann gerði ráð fyrir hafa farið í umræður um Reykjavík og áhuga Google á að setja höfuðborgina okkar inn á Google Earth .
Þennan áhuga fékk hann staðfestan með bréfi nú fyrir helgina .
" Þetta kemur ánægjulega á óvart en það eru aðallega stórborgir inni á Google Earth .
Mér var falið að kanna áhuga á samstarfi hér heima og vonandi finnum við flöt á því máli , " segir Páll .
Um eitt hundrað reykvískar byggingar eru komnar inn á Google Earth nú þegar , en kæmi til samstarfs við Google myndi þeim fjölga hratt .
Hitti engar vampírur Páll segir kollegana , sem hann hitti á ráðstefnunni , hafa komið sér þægilega á óvart .
" Ég reiknaði fastlega með að mæta nördahóp með náföl andlit eins og vampírur , " segir hann og skellir upp úr .
Það var öðru nær .
" Þetta var bara ósköp venjulegt fólk , gjarnan með bakgrunn í arkitektúr eða verkfræði .
Þetta er greinilega ástríða hjá mönnum , ég kynntist til að mynda frönskum arkitekt sem seldi húsið sitt og lækkaði lífsstaðalinn til að geta látið drauminn rætast , að setja líkön af byggingum inn á Google Earth .
Það er alltaf gaman að hitta fólk sem lætur hjartað ráða för .
" Hann segir andann í hópnum einstaklega góðan og ekkert mönnum fjær en samkeppni .
" Menn eru mjög áhugasamir hverjir um verk annarra og boðnir og búnir að veita ráð og aðstoð .
" Frá Póllandi hélt hluti hópsins til Japans til að vera heimamönnum innan handar við uppbygginguna eftir jarðskjálftana miklu .
" Þessi tækni kemur í góðar þarfir í því tilliti , " segir Páll .
Þess verður að líkindum ekki langt að bíða að Páll hitti kollega sína á ný , en Google leggur hart að honum að mæta á næstu ráðstefnu sérfræðingahópsins sem fram fer í Barcelona í október næstkomandi .
Vonast hann til að geta þekkst boðið .
Eins og að ganga inn í Legoland Páll rak upp stór augu þegar hann kom í útibú Google í Wroc & lstrok ; aw .
" Það var eins og að ganga inn í Legoland .
Slík var litadýrðin .
Ég hef aldrei séð neitt þessu líkt .
Umhverfið er ákaflega lifandi og skrifstofurnar fullar af hæfileikaríku fólki , " segir Páll , en á annað hundrað manns starfa hjá Google í Wroc & lstrok ; aw .
Þess má til gamans geta að höfuðstöðvar Google í Sviss eru tíu sinnum stærri .
Leikmaður gæti haldið að um feykilega flókna tækni sé að ræða þegar líkönum af byggingum er komið fyrir í sýndarheimum .
Páll hafnar því .
" Þetta er í raun sáraeinfalt .
Börn geta hæglega gert þetta .
Fljótlega eftir að ég byrjaði á þessu kom sonur minn til mín og rak upp stór augu .
" Pabbi , ert þú líka að leika þér í þessu ? " spurði hann og kannaðist greinilega við viðmótið , " segir Páll hlæjandi og bætir við að í grunninn sé hann að vinna með ljósmyndir sem hann búi til þrívídd utan um .
Google Earth-forritinu hefur alls verið hlaðið niður 500 milljón sinnum .
Það er ekkert smáræði .
" Það er undarlegt til þess að hugsa fyrir mig , sem er einn að gaufa við þetta uppi á Kjalarnesi , að vinnan mín sé aðgengileg milljónum , " segir Páll en bætir við að auðvitað séu ekki milljónir að skoða myndirnar hans .
" Ekki ennþá ! " Hann hlær dátt .
Búinn að stofna fyrirtæki Til að bregðast við vaxandi áhuga á verkefninu hefur Páll sett á laggirnar fyrirtækið GAIA ásamt tveimur félögum sínum , Jóni Pálssyni rekstrarverkfræðingi og Degi Hilmarssyni , grafískum hönnuði .
Gangi allt upp mun Reykjavíkurverkefnið taka drjúgan tíma á næstu misserum en Páll segir margt annað koma til álita .
" Þessi tækni er ekki bara fyrir túrista , hún getur á margan hátt verið hagnýt , " segir hann og nefnir sem dæmi kynningu á deiliskipulagi og annað í þeim dúr .
Páll Heimir Pálsson á að óbreyttu eftir að verja drjúgum tíma í sýndarheimum á komandi misserum .
Ekki svo að skilja að það sé honum á móti skapi .
" Þegar ég byrjaði sá ég aldrei annað fyrir mér en að Google Earth yrði pínulítið hobbí .
Nú er þetta mitt aðalstarf – og meira .
" Páll postuli Þeim sem vilja kynna sér verk Páls á Google Earth er bent á , að nafn hans í netheimum er St .
Pall , eða Páll postuli .
" Í þessu Google-samfélagi er ég aldrei kallaður annað en Páll postuli .
Þegar Reykjavíkurborg fór að hafa samband við mig út af þessum verkefnum svaraði ég Reykjavíkurborg með pósti sem ég kallaði m.a. " Fyrra bréf Páls postula til Reykjavíkurborgar " og " Síðara bréf Páls postula til Reykjavíkurborgar " .
Þetta gerði ég bara til gamans og svona til að auka dramatíkina , " segir Páll hlæjandi .
Sýndarheimsforrit Google Earth er sýndarheimsforrit gefið út af Google sem gerir notendum kleift að sjá loftmyndir og kort af jörðinni í þrívídd .
Upprunalega var forritið framleitt af Keyhole , Inc en Google keypti fyrirtækið árið 2004 .
Með því að nota Google Earth er hægt að skoða upphleypt kort af jörðinni , en myndirnar eru teknar með gervihnöttum .
Sumar stórar borgir eru líka með þrívíddarlíkön af byggingum sem hægt er að skoða með forritinu .
Google Earth leyfir notendum að stilla sjónarhorn , til dæmis er hægt að skoða kortið frá jörðu niðri eða úr lofti .
Heimild : Wikipedia .
Á fimm af tíu bestu líkönunum " Best of 3D Warehouse " er safn 1.300 bygginga sem Google Earth vekur sérstaka athygli á .
Líkönunum er raðað eftir einkunnagjöf skoðenda og á Páll fimm af tíu efstu líkönunum á listanum , Þjóðmenningarhúsið , Hljómskálann , Dómkirkjuna , Þjóðminjasafnið og Brautarholtskirkju á Kjalarnesi .
Það er raunar tilviljun að síðastnefnda húsið er yfir höfuð á Google Earth .
" Skömmu eftir að ég byrjaði á verkefninu fótbraut ég mig og varð fyrir vikið að einbeita mér um tíma að byggingum sem auðvelt var að staulast í kringum á hækjum , " segir Páll .
" Þess vegna varð Brautarholtskirkja fyrir valinu .
Það er virkilega ánægjulegt að gestir Google Earth kunni að meta kirkjuna enda er hún ákaflega falleg .
" Annað líkan sem nýtur vinsælda , Páli til undrunar , er kindakofi sem getur að líta á Árbæjarsafninu .
Hróður íslensku sauðkindarinnar berst víða .
