Sl. fimmtudagsmorgun stóð maður við glugga á skrifstofu sinni og horfði yfir nærliggjandi hverfi , þar sem fjöldi stórra fyrirtækja hefur höfuðstöðvar sínar eða starfsstöðvar , taldi þau upp hvert á fætur öðru og sýndi fram á , að þau væru ýmist í eigu banka , dótturfélaga þeirra eða aðila á vegum lífeyrissjóðanna .
Viðmælandi minn spurði síðan á hvaða veg eignarhald í atvinnulífinu væri að þróast .
Það er full ástæða til að spyrja .
Í kjölfar hrunsins lenti fjöldi fyrirtækja í eigu bankanna eða einhvers konar eignarhaldsfélaga , sem lífeyrissjóðir koma m.a. að .
Í fæstum tilvikum hafa þessi fyrirtæki verið gerð upp , starfsemin lögð niður og eignir seldar .
Í þess stað hafa hinir nýju eigendur haldið rekstri þeirra áfram í von um að geta fengið meira verðmæti út úr þeim síðar .
Það geta verið ákveðin rök fyrir því út frá hagsmunasjónarmiði þeirra en þó er ástæða til að íhuga eftirfarandi af því tilefni .
Áframhaldandi rekstur fyrirtækja , sem í raun eru komin í þrot en rekin áfram með það í huga að auka verðmæti þeirra af aðilum , sem til þess hafa fjármagn , eins og á við um bankana eða dótturfélög þeirra , skekkir auðvitað samkeppnisstöðuna á þeim sviðum , sem þessi fyrirtæki starfa á .
Hvernig eiga vel rekin einkafyrirtæki , sem lifðu kreppuna af , að geta vaxið og dafnað í skugga samkeppni af þessu tagi ? Hvernig á byggingarvöruverzlun , sem byggð hefur verið upp af dugnaði og útsjónarsemi af einstaklingi , að geta keppt við byggingarvöruverzlun , sem haldið er á floti af banka eða áþekkum aðilum ? Hvernig eiga bílaumboð í einkaeign , sem byggð hafa verið upp úr engu ( Bílabúð Benna á rætur í viðgerðum á skellinöðrum í bílskúr foreldra eigandans ) og lifðu hrunið af , að geta stundað eðlileg viðskipti í samkeppni við bílaumboð , sem í raun eru rekin af bönkum ? Hvernig eiga litlar bókabúðir , sem stunda líka viðskipti með ritföng og reknar eru af einstaklingum , að geta keppt við stórar ritfangakeðjur í eigu banka ? Hvernig eiga lítil dekkjaverkstæði í eigu dugmikilla einstaklinga að geta keppt við stór dekkjaverkstæði í eigu banka ? Enginn hefur vakið jafnrækilega athygli á þessum sérstaka vanda í atvinnulífinu og Óli Björn Kárason , varaþingmaður Sjálfstæðisflokksins , sem hefur gert það bæði á Alþingi , með greinum hér í Morgunblaðinu og annars staðar .
Það er tímabært að taka þetta mál til meðferðar og umræðu .
Fyrsta skrefið er að taka saman yfirlit yfir eignarhald á fyrirtækjum og sjá hve mikill hluti atvinnulífsins er í eigu banka og eignarhaldsfélaga á vegum þeirra , lífeyrissjóða og áþekkra aðila .
Það væri ekki óeðlilegt að slíkt yfirlit yrði tekið saman á vegum Viðskiptaráðs eða Samtaka atvinnulífsins .
Reyndar mætti ætla að þeir aðilar teldu sér skylt að berjast fyrir því , að heilbrigðar aðstæður geti skapast í atvinnulífinu til frjálsrar samkeppni .
Svo er auðvitað hugsanlegt að fyrirtækin , sem haldið er á floti með ofangreindum hætti , séu aðilar að þessum samtökum og þess vegna eigi þau ekki hægt um vik að hafa frumkvæði um slíka skýrslugerð .
Þá hljóta aðrir aðilar að koma til skjalanna .
Óbreytt ástand gengur ekki lengur .
Það kemur í veg fyrir þá heilbrigðu og eðlilegu uppstokkun í atvinnulífinu , sem er ein af forsendum þess að endurreisn í kjölfar hrunsins geti orðið að veruleika .
Sú endurreisn er ekki hafin .
Annars vegar koma stjórnmálalegar ástæður í veg fyrir að eðlileg uppbygging fari fram í orkufrekum iðnaði , sem gæti orðið atvinnulífinu almennt mikil lyftistöng .
Hins vegar kemur þessi óheilbrigða og falska samkeppnisstaða í mörgum greinum viðskiptalífsins í veg fyrir eðlilega framþróun á öðrum sviðum .
Það getur ekkert einkafyrirtæki staðið í samkeppni við fyrirtæki , sem haldið er gangandi með banka á bak við sig .
Og með því eru bankarnir raunverulega að grafa undan öðrum viðskiptavinum sínum .
Þeir eiga að stunda bankaviðskipti en ekki annars konar atvinnurekstur .
Þetta er ekki bara mál atvinnulífsins .
Þetta er pólitískt mál .
Það er rétt sem viðmælandi minn sl. fimmtudagsmorgun sagði , að þetta væri spurning um framtíðareignarhald í atvinnulífi Íslendinga .
Sumir mundu kannski segja , að aukinn opinber rekstur væri að finna sér leið inn um bakdyrnar í íslenzku atvinnulífi .
Kannski þarf engan að undra þótt núverandi stjórnvöld gefi þessari þróun lítinn gaum .
Stjórnarflokkarnir byggja auðvitað á gömlum sósíalískum og sósíaldemókratískum grunni .
Einkarekstur var höfuðóvinur þeirra stjórnmálaafla fram eftir 20. öldinni .
Ekki get ég gagnrýnt Sjálfstæðisflokkinn fyrir að láta sig þessi málefni einkarekstrar engu varða , því að sá sem stóð við gluggann á skrifstofu sinni í Valhöll við Háaleitisbraut og lýsti þessum áhyggjum yfir eignarhaldi í atvinnulífinu var Bjarni Benediktsson , formaður Sjálfstæðisflokksins .
Þessi uppstokkun eignarhalds og endurreisn í atvinnulífinu er stórmál , sem engum stendur nær en Sjálfstæðisflokknum að taka upp baráttu fyrir .
En það er kannski ekki alveg einfalt .
Tveir bankar af þremur eru í eigu erlendra vogunarsjóða .
Þeir voru einkavæddir af núverandi ríkisstjórn .
Hver ætlar að segja þeim erlendu vogunarsjóðum fyrir verkum og í krafti hvers ? Þeim er alveg sama um stöðuna í íslenzku atvinnulífi .
Þeir hugsa um það að ná eins miklu til baka af fé sínu og þeir mögulega geta .
Afleiðingar þeirrar einkavæðingar eru ekki enn komnar fram .
Kannski styttist í að nýir eigendur þeirra birtist á sjónarsviðinu ? Hverjir skyldu það verða ? ( ! ) Hitt er víst að þeir munu hafa sömu markmið og núverandi eigendur .
Að ná eins miklu út úr þessum eignum og þeir geta .
Þeim verður alveg sama um eignarhald í íslenzku atvinnulífi .
