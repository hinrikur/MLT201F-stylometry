Háskóli Íslands fagnar hundrað ára afmæli í ár .
Kristín Ingólfsdóttir hefur verið rektor í sex ár .
Hún segir skólann hafa verið í mikilli sókn hvað varðar gæði náms og vísindastarfs , þrátt fyrir erfiða tíma .
" Fyrir sex árum gerðum við fimm ára áætlun og það hefur skipt miklu fyrir skólann að setja skýra mælikvarða sem miða við það besta í hverri fræðigrein .
Markmiðasetningin hefur hvatt til dáða og árangursmælikvarðar gera okkur kleift að meta hvernig miðar og staðfesta gagnvart stjórnvöldum að fjárfesting í Háskóla Íslands er arðbær .
Við sjáum til að mynda að fjöldi birtinga rannsóknaniðurstaðna í kröfuhörðustu vísindatímaritum hefur meira en tvöfaldast á fimm árum .
Það er ekki lítið .
Á síðasta ári fjölgaði í hópi kennara sem birta í slíkum öndvegistímaritum um 10 prósent .
Einn mælikvarði á gæði námsins er hversu vel nemendum tekst að komast í framhaldsnám í kröfuhörðum háskólum erlendis .
Þar hafa nemendur fengið inngöngu í mjög harðri samkeppni .
Það er í raun kraftaverk hversu vel hefur tekist að halda sjó og raunar stunda sókn á þessum erfiðu tímum .
Það hefur tekist vegna þess að starfsfólk hefur verið tilbúið til að leggja nótt við dag .
Nú er hins vegar komið að þolmörkum og ljóst að ekki verður komist lengra nema með sameiginlegu átaki stjórnvalda , skóla og samfélags .
" Staða okkar í mikilli hættu Það var markmið að gera Háskóla Íslands að einum af 100 bestu háskólum í heimi sem var háleitt markmið .
En svo kom hrunið og breytti þeim áformum .
Var þetta kannski aldrei raunhæft markmið ? " Jú , það var sannarlega raunhæft og nauðsynlegt að marka framtíðarsýn með þessum hætti .
Allar Norðurlandaþjóðirnar utan Íslands eiga skóla á þessum lista og þær leggja mikið upp úr að styrkja stöðu sína þar .
En það er mikilvægt að muna að þetta var langtímamarkmið , ekki markmið sem átti að ná á fimm árum .
Þegar við settum okkur þetta markmið höfðum við skoðað starf þeirra átta norrænu háskóla sem eru á þeim lista .
Við töldum að með aukinni fjárfestingu hins opinbera í menntakerfinu gætum við komist vel á leið með að komast í sama hóp .
Við gerðum samning við ríkisvaldið til að ná því markmiði en þeim samningi var slegið á frest eftir hrunið , sem var gríðarlega mikið áfall .
Við höfum mótað stefnu til næstu fimm ára þar sem við ítrekum sama markmið .
Tvennt gerir að verkum að við göngum þarna óhikað fram .
Annars vegar sá árangur sem hefur þegar náðst og staðfestur er með viðurkenndum mælikvörðum .
Hins vegar hefur aldrei verið meiri þörf á því en nú að eiga sterkan háskóla sem setur háleit en raunhæf markmið .
Háskólinn og samfélagið allt þarf að vera vel meðvitað um að það eru að verða gríðarlega miklar breytingar um allan heim .
Í flestum löndum , þar á meðal Norðurlöndum , er verið að setja skýr markmið um árangur í menntakerfum til að mæta breytingunum .
Forsætisráðherra Danmerkur setti markmið um að Danmörk eignaðist háskóla á topp 10-listanum fyrir árið 2020 , og fylgdi markmiðasetningunni eftir með verulega auknum fjárveitingum og stuðningi .
Lönd á borð við Singapúr , Kóreu , Kína , Brasilíu og Indland setja gífurlega mikla peninga í menntakerfið .
Þetta þýðir að innan fárra ára munu nemendur okkar sem fara í framhaldsnám í útlöndum lenda í samkeppni við fólk sem hefur búið við afar öflugt menntakerfi víða um heim .
Tækninni fleygir fram og kröfur um aðstöðu til kennslu og rannsókna og tæknibúnað verða sífellt meiri .
Þannig að þótt við stöndum ágætlega núna er staða okkar í mikilli hættu .
Verkefnið er því brýnna en áður .
Við verðum að hafa heildarmyndina í huga , sjá hvað er að gerast í kringum okkur og horfa fram á við til að geta lagað okkur að breytingunum og nýtt tækifærin sem þær leiða af sér .
Ef það gerist ekki glötum við því sem við höfum byggt upp .
Við getum ekki bara horft til næsta árs hvað varðar fjármögnun skólans , við verðum að horfa á hlutina í miklu stærra samhengi .
" Er ekki erfitt að fá stjórnmálamenn til að horfa á menntamál í þessu stóra samhengi ? " Reynsla mín af stjórnmálamönnum sýnir að þeir gera sér almennt grein fyrir því að velferð í framtíðinni veltur á því að skapa hér framtíðarhagvöxt og nýjar tekjur , og að til þess þurfi að byggja upp fyrsta flokks menntakerfi og styrkja vísindi og nýsköpun .
Þetta kom fram í þeim samningi sem við gerðum við stjórnvöld fyrir fimm árum , og kemur fram í núverandi stefnu Vísinda- og tækniráðs .
Nú eru aðstæður erfiðar , en ég finn skilning hjá stjórnvöldum og þingmönnum ólíkra flokka á að við verðum að forgangsraða í þágu menntunar .
Við erum svo langt á eftir öðrum þjóðum í fjármögnun háskóla .
Það þyrfti að tvö- til þrefalda fjárveitingar til Háskóla Íslands til að hann stæðist samanburð við fjármögnun norrænna háskóla .
Þetta tekur augljóslega tíma , en það er nauðsynlegt að byrja strax .
Við verðum að temja okkur að hugsa til langs tíma , setja skýr markmið og fylgja þeim eftir .
" Viljum miða við það besta Hver eru helstu vandamálin sem Háskólinn glímir nú við ? " Við erum með of fáa starfsmenn miðað við fjölda nemenda .
Í kreppu og niðurskurði höfum við ekki getað staðið að fjölgun og nýliðun starfsfólks eins og við hefðum þurft .
Eftir kreppu jókst mjög ásókn í skólann .
Við vorum hvött af stjórnvöldum til að taka við fleiri nemendum og álagið á starfsfólk hefur aukist verulega .
Þetta er stærsta vandamálið .
" Sérðu fram á einhverja lausn á því ? " Maður verður að vera bjartsýnn .
Við vitum að næsta ár verður erfitt en ég treysti því að upp úr því fari okkur að miða verulega áfram .
" Hvaða framtíðarmarkmið hefur þú fyrir hönd háskólans ? " Við viljum halda áfram að miða við það besta í vísindum og kennslu og leggja áherslu á að þjóna íslensku samfélagi sem best .
Hér á landi verða að vera atvinnutækifæri fyrir vel menntað fólk , þannig að það vilji búa á Íslandi .
Ungt fólk í dag hefur skýra sýn á hvernig það vill lifa lífinu .
Það ætlar ekki að fórna fjölskyldulífi , frístundum og áhugamálum fyrir vinnuna .
Ísland er þátttakandi í alþjóðlegu opnu hagkerfi og hæfileikaríkt fólk á margra kosta völ .
Fólk flytur til þeirra landa þar sem best er boðið , þangað sem kjörin eru best og þar sem aðbúnaðurinn er bestur .
Þess vegna er mikilvægt að huga að uppbyggingu sem mun gera að verkum að fólk sækist eftir að búa hér og vilji leggja sitt af mörkum til að skapa gott samfélag .
Þegar fólk flytur úr landi , eða kemur ekki heim að loknu námi , gerist tvennt .
Við missum af sérþekkingu og hæfileikum þessa fólks og sú fjárfesting sem sett var í menntun þeirra hér heima á öllum skólastigum er okkur glötuð .
" Konur eru tveir þriðju af nemendum skólans .
Er ekki best að hlutfall kynjanna sé sem jafnast ? " Það er ástæða til að hafa verulegar áhyggjur af karlmönnunum .
Svo virðist sem strákar hafi í ríkara mæli flosnað úr framhaldsskóla .
Eitthvað virðist gera að verkum að of mörgum þeirra líður ekki vel .
Margir úr þessum hópi eru atvinnulausir eftir kreppu .
Þess vegna fagna ég verkefni velferðarráðherra , menntamálaráðherra og Vinnumálastofnunar að opna framhaldsskólana fyrir þessum hópi , og hvetja þá sem eru án atvinnu en með stúdentspróf að fara í háskólanám .
Við bjóðum þá 184 einstaklinga sem þannig eru að hefja nám í Háskóla Íslands hjartanlega velkomna og munum gera allt sem við getum til að taka vel á móti þeim .
" Ummæli háskólakennara og greinaskrif þeirra hafa stundum orðið umdeild og kvörtunarmál vegna þessa hljóta að koma inn á þitt borð .
Er ekkert erfitt að taka á svona málum sem pólitík blandast oft inn í ? " Háskólakennarar hafa sama tjáningarfrelsi og aðrir og þeir setja skoðanir sínar fram undir eigin nafni .
Það getur í sjálfu sér ekki verið hlutverk rektors að segja að þar hafi einn rétt fyrir sér og annar ekki .
" En er ekki oft ætlast til þess að þú gerir það ? " Stundum er ætlast til þess .
Mitt svar við því er þetta : Fólk hefur tjáningarfrelsi .
Háskólamenn hafa verið hvattir til að taka þátt í þjóðfélagsumræðunni og gera það í eigin nafni .
Ef einhver er ósammála er um að gera að koma sjónarmiðum sínum á framfæri .
Þannig geta farið fram eðlileg skoðanaskipti .
" Sterk bein og vinnuþrek Háskólinn útskrifar fjölda doktora á hverju ári .
Er of auðvelt að verða doktor á Íslandi og er Háskólinn hugsanlega að fjöldaframleiða doktora ? " Nei þvert á móti er það erfitt .
Bæði innlendar og erlendar úttektir sýna að miðað við stærð skólans sem rannsóknarháskóla er fjöldi útskrifaðra doktorsnema lítill .
Lönd í kringum okkur eru hlutfallslega að útskrifa miklu fleiri doktora vegna þess að atvinnulífið kallar eftir starfsfólki með slíka þjálfun .
Af Norðurlandaþjóðunum útskrifa Svíþjóð og Finnland flesta doktora og Danmörk og Noregur hafa sett sér markmið um að ná hlutfallslega sama fjölda .
Háskóli Íslands er ennþá langt á eftir en doktorsnemum hefur fjölgað mikið á undanförnum árum .
Við gerum strangar kröfur um það hvernig nemandi í doktorsnámi hefur staðið sig í fyrra námi , miklar kröfur til leiðbeinanda og til þess hverjir eru andmælendur við doktorsvarnir .
Mikið er í húfi að við stöndum vörð um gæði til að tryggja að doktorsgráða frá Háskóla Íslands njóti virðingar hvarvetna og standist alþjóðlegan samanburð um gæði .
" Heldurðu að það skipti máli að rektor Háskólans er kona ? " Að konur séu kosnar til rektors , deildarforseta eða annarra trúnaðarstarfa gefur til kynna að þær njóti virðingar fyrir störf sín , og er því ákveðinn mælikvarði á jafnréttisviðhorf .
Fyrir skólann sjálfan er mikilvægast að sá sem gegnir rektorsembætti sé víðsýnn , hafi skilning á mikilvægi ólíkra fræðigreina og haldi sig við skýr markmið , sem samþykkt hafa verið af háskólasamfélaginu .
Sterk bein og vinnuþrek hafa líka mikið að segja .
Þessa eiginleika geta bæði konur og karlar haft , en það sem mestu skiptir er að bæði kyn komi að verkefnum og vinni vel saman .
" Er starf háskólarektors eins og þú bjóst við þegar þú tókst við því ? " Þetta er miklu víðfeðmara starf en ég bjóst við , og í raun mun erfiðara , ekki síst eftir kreppuna .
Skólinn hefur stækkað mikið á þessum árum og nemendum hefur fjölgað mikið .
Við viljum styrkja tengsl við atvinnulífið , skólakerfið og almenning í landinu , auk þess sem við höfum styrkt alþjóðleg tengsl verulega .
Ég hef lært mikið eftir að vera kosin í stjórn Samtaka evrópskra háskóla og það styrkir mig óneitanlega í mínu starfi .
Starfið er gífurlega áhugavert og lærdómsríkt en því fylgir mikil ábyrgð , því hér eru 14.000 nemendur og 2.000 starfsmenn .
Við finnum öll fyrir auknu álagi og ég er tilbúin að vinna eins og þarf meðan ég er í þessu starfi .
" Hvað ætlarðu að vera lengi í þessu starfi ? " Rektor má lengst sitja tvö kjörtímabil .
Ég má því vera fjögur ár í viðbót .
" Ertu farin að hugsa um hvað þú ætlar svo að gera ? " Já , ég hugsa oft um það .
Ég á mér mörg hugðarefni og margt sem mig langar til að gera þegar þessu starfi lýkur .
Ég vona að ég haldi þeirri starfsorku sem ég hef í dag því mig langar til að vinna að uppbyggingu á ýmsum sviðum .
Mig langar líka til að skrifa um lyfjafræðileg málefni , menntamál og fleira og hef mikinn áhuga á að geta ræktað matjurtir og aðrar nytjaplöntur .
Ég er sannfærð um að við Íslendingar getum ræktað miklu fleiri tegundir en við gerum í dag , bæði í gróðurhúsum og undir berum himni .
Ég sé því framtíðina með plóg og penna í Þverárhlíð í Borgarfirði .
" 