Á fáum stöðum á jarðkringlunni eru Íslendingar jafn vel kynntir og í þorpinu sem kennt er við Apaflóa í Malaví .
Á þessum slóðum hefur Þróunarsamvinnustofnun Íslands stutt við uppbyggingu fátæks fiskimannasamfélags í rúmlega tuttugu ár fyrir íslenskt þróunarfé , reist sveitasjúkrahús með nýrri fæðingardeild og skurðstofu , umbylt vatns- og hreinlætismálum , stórbætt menntun barna og fullorðinna og reist menningarmiðstöð , svo fátt eitt sé talið .
Texti og myndir : Gunnar Salvarsson Hraðbanki var tekinn í notkun í Monkey Bay í síðasta mánuði .
Víðs vegar um þorpið eru múrsteinar í tugatali albúnir að taka á sig mynd og umbreytast i verslanir og þjónustufyrirtæki .
Það fer ekki milli mála að Apaflóaþorpið er á uppleið þótt engir séu byggingarkranarnir .
Tem reka leiguhjólaþjónustu , þeir bíða á vegamótum stæltir hjólreiðaknapar með dúnmjúka bögglabera og taka tvö hundruð kall íslenskan fyrir að skjótast bæjarleið með farþega .
Karlpeningurinn situr einn að þessari atvinnugrein og farþegarnir oftast nær konur og því er það undrun þegar kona sést á reiðhjóli með svartan karl á bögglaberanum .
Hún er enda hvít og aðkomumaður .
Höfðingi heim að sækja Spurðir að því hvort ekki væri bæjarstjóri í Monkey Bay svöruðu malavískir starfsmenn Þróunarsamvinnustofnunar með því að skella upp úr .
Bæjarstjóri ! Nei , nei , en hins vegar væri þorpshöfðingi í nágrenninu sem réði yfir átta þorpum , vænsti maður , og það gæti verið áhugavert að ná af honum tali .
Hann er líka höfðingi heim að sækja , þorpshöfðinginn James Laini .
Búinn að draga fram tvo stássstóla út á bæjarhlaðið fyrir framan fábrotið einbýlishúsið sitt skammt utan við Monkey Bay til að taka á móti gestum .
Hann er með bláan snjáðan hött á höfðinu , klæddur bandarískri hermannskyrtu merkri US Army á brjóstinu og blæs gráum sígarettureyk út í heiðríkjuna á þessum vordegi í þrjátíu gráða hita .
Það er hlýja í augunum sem hann pírir á móti sólinni undir hattbarðinu um leið og hann tekur síðasta smókinn og lætur ljósbrúnan filterinn falla í þurran sandinn .
Höfðinginn er berfættur í lúnum sandölum .
ICEIDA , segir hann – þið komuð Monkey Bay á kortið .
Þegar ICEIDA hóf starfsemi hér á þessu svæði fyrir rúmum tuttugu árum var þorpið mjög lítið , nánast ekkert , en núna er blómleg starfsemi og viðskipti af ýmsu tagi .
Hann lofar íslenska stuðninginn í hástert , nefnir ICEIDA á nafn í öðru hverju orði og það er hreinræktað þakklæti , oflof er ekki háð í hans munni og hann rifjar upp samfélagsbreytinguna sem varð með byggingu sjúkrahússins , umbæturnar í skólamálum og vatnsverkefnin í þorpunum sem hafi breytt heilsuleysi í heilbrigði .
Og þegar hann er spurður um nýju menningarmiðstöðina í útjaðri þorpsins sem reist var fyrir íslenskt þróunarfé kveðst hann vera sérstaklega ánægur með það hús .
Ekki aðeins geti hann séð enska boltann þar á laugardögum heldur hafi húsið gerbreytt aðstöðu þorpshöfðingjanna en í sýslunni allri eru 116 þorpshöfðingar sem lúta yfirráðum yfirþorpshöfðingjans T / A Nankumba .
Hann segir að áður fyrr hafi höfðingjafundirnar verið haldnir í ómögulegu húsi en salurinn í menningarmiðstöðinni rúmi þá alla og þar fari vel um hópinn .
Embættið fylgir fjölskyldum Spurður um persónulega hagi svarar hann því skilmerkilega , sem er alls ekki sjálfgefið í Malaví , að hann sé fæddur 27. júlí 1939 , hann sé tvíkvæntur og hafi eignast fimm börn , fyrri eiginkonan hafi látist og einnig fjögur barnanna en barnabörnin séu orðin sautján að tölu .
Um stöðu þorpshöfðingja segir hann að embættið fylgi fjölskyldum og hafi menn verið valdir í hlutverkið gegni þeir því fram á dánardag .
Um laun fyrir starfið segir hann að ríkisstjórnin greiði smáræði til höfðingja mánaðarlega en einnig hafi þeir nokkrar tekjur af sáttamiðlun – þegar slær í brýnu milli manna , hjóna eða annarra , sé leitað sátta hjá höfðingjanum .
Mannasættirinn fái síðan nokkra umbun fyrir sáttagjörðina .
Og svo er boðið til stofu .
Fyrst er þó myndataka af þeim hjónum fyrir framan heimilið .
Frúin tekur utan um kallinn og þau eru sæt í morgunsólinni og brosa við linsunni .
Innandyra ræður einfaldleikinn ríkjum .
Stofan er búin tveimur stólum og einu borði , á veggjum dagatal frá Global Development Fund og einhverjir munir , inn af er svefnherbergi , fataherbergi og geymsla fyrir m.a. reiðhjól heimilisins , en utan dyra í garðinum sturtuaðstaða , geymsla fyrir maís og í einu horninu eru vappandi hænur og gargandi .
Náðhúsið enn utar .
Það er ánægjulegt að heimsækja höfðingjann og eiga þessa stund með þeim hjónum .
Hann segist ekki síður vera ánægður með heimsóknina .
Ég lofa að senda honum mynd .
