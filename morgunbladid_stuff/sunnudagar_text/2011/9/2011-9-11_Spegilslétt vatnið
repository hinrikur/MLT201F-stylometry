Gunnhildur Ólafsdóttir er deildarstjóri í búsetukjarna fyrir geðfatlaða í Reykjavík : 07:15 Vekjaraklukkan hringir .
Stutt djúpöndun og drífa sig svo á fætur .
Ískalt vatn , hafragrautur með bláberjum – orkubomba út í daginn .
Man eftir að taka lýsi .
Róta í fatahrúgum og snyrtikörfum .
Merkilegt hvað það virðist alltaf vera mun erfiðara að finna hluti svona snemma morguns ! 08:00 Mætt í vinnuna .
Byrja vinnudaginn á að hella upp á kaffi og spjalla við íbúa .
Notaleg morgunstund .
Opna dagbókina og renni yfir verkefnin framundan .
09.00 Geng hring um hverfið með einum íbúa , eins og vanalega mætum við nokkrum köttum á vappi .
10.00 Starfsmannafundur .
Rætt um hvernig hefur gengið undanfarið , allir nokkuð sáttir eftir sumarið .
Farið yfir tenglavinnu og vaktabreytingar .
Endalaust hægt að tala um starfið svo tíminn flýgur áfram .
12.30 Ávöxtum og öðru góðgæti skellt í blandarann – nauðsynlegt fyrir samviskuna .
16:00 Trítla heim .
Finn að líkaminn þarf nauðsynlega á frekari hreyfingu að halda .
Verð að henda í eina þvottavél , ekki nógu dugleg við það undanfarið og því af nægu að taka .
Blessuð húsverkin ! 16:15 Íhuga að hendast í ræktina en hugsa svo að nægur tími verður til þess þegar kuldinn kemur .
Sit stundarkorn við gluggann og horfi á aldrað tréð í garðinum .
Kveiki á tölvunni og kíki á netið , auðvelt að tapa tímanum yfir frétta- og spjallsíðum , en eftir alla inniveruna brýst súrefnisþörfin snögglega út .
Loka tölvunni án frekari umhugsunar .
Best að drífa sig út á meðan veðrið er svona ! 16.30 Fer í Sundhöllina .
Ætti auðvitað að taka sundsprett en heiti potturinn heillar meira þessa stundina .
Losna við stressið og hreinsa hugann .
Gufa í stutta stund og svo upp úr algjörlega endurnærð .
Dásamlegt ! 17.30 Rölti niður Skólavörðustíginn , flottasta gata borgarinnar .
Sé að Súfistinn í Iðuhúsinu er horfinn , þar fékk maður besta kaffið ! Finn annað kaffihús , langar í góðan kaffibolla og kíkja í blöðin .
Mannlífið skemmtilegt , allskonar fólk á ferli .
Örlítið byrjað að vera haustlegt úti , þægileg tilfinning sem því fylgir .
19:00 Horfi á kvöldfréttir .
Man sem betur fer eftir að taka úr vélinni .
Lítið um eldamennsku í kvöld .
20.30 Heyri í systur minni , fallegt kvöld svo við ákveðum að taka kvöldgöngu í kringum Rauðavatn , passleg vegalengd síðla dags .
Dökkbrúnn Labradorprins kemur með , mikill orkubolti sem æðir áfram og við systur reynum að halda í við hann .
Hressandi félagsskapur , svo sannarlega .
Blankalogn og vatnið spegilslétt í rökkrinu .
Alltaf er nú langbest að vera bara einhvers staðar úti í náttúrunni .
22.15 Komin í kotið og upp í sófa .
Athuga sjónvarpsdagskrána , ekkert þar sem vekur áhuga .
Skoða stöðuna á Feisbúkk – þar er alltaf nóg að gerast ! Ljúf tónlist í tækið , kveiki á kertum og slaka á .
23.45 Farin að sofa .
