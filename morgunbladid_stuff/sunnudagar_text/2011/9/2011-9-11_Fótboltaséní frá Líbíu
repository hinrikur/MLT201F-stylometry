Ýmsar sögur eru að komast upp á yfirborðið eftir fall einræðisherrans Gaddafis sem aðeins var pískrað um áður .
John Foot hjá The New York Times gerði eina að umfjöllunarefni sínu í vikunni , hina skemmtilegu sögu af syni Gaddafis , fótboltasnillingnum Al Saadi el-Gaddafi .
Al Saadi var slíkt séní í knattspyrnu að hann spilaði árum saman í A-deild ítölsku knattspyrnunnar sem er ein sú allra sterkasta í heiminum .
Hann var í heimsfrægum liðum eins og Juventus , Lazio og Perugia .
Nú eru þær ásakanir að verða háværari að peningar einræðisstjórnarinnar í Líbíu hafi verið notaðir til að búa til fótboltaferil hjá hæfileikalitlum syni Gaddafis .
Líbía áhrifamikil á Ítalíu Tengslin á milli Ítalíu og Líbíu ná langt aftur en í áratugi á síðustu öld var Líbía nýlenda Ítalíu .
Nú í seinni tíð hafa miklir peningar farið á milli landanna og þónokkuð af olíuauð Líbíu hefur verið notað í fjárfestingar á Ítalíu .
Stærsta ítalska fyrirtækið , Fiat , hefur átt mikil viðskipti við Líbíu og fyrirtækið á einnig fótboltaliðið Juventus .
Gaddafi keypti á sínum tíma stóran hlut í fótboltaliðinu og er talið að hann eigi um 7% hlut í því .
Vegna áhrifa Gaddafis í fótboltanum á Ítalíu var til dæmis ítalski meistaraleikurinn spilaður í Trípólí , höfuðborg Líbíu árið 2002 .
Meistaraleikur er þegar sigurvegarar bikarkeppninnar keppa gegn sigurvegurum deildarkeppninnar frá árinu áður .
Fyndinn ferill Nú telja margir að aðalástæða fyrir súrrealískum ferli Al-Saadi Gaddafis í ítölsku knattspyrnunni sé einmitt þessi auðmagnsáhrif Líbíu á Ítalíu .
Hann þótti víst ekkert sérstakur knattspyrnumaður en æfði með stórliðum ítölsku deildarinnar .
En þótt stjórnir félaga og pólitíkusa gætu þvingað Al-Saadi inn í æfingahópinn og jafnvel alla leið á varamannabekkinn var ekki hægt að koma honum á völlinn gegn vilja þjálfaranna .
En enginn af þjálfurum hans taldi hann eiga erindi í aðalliðið .
Þrýstingurinn á þjálfara hans gekk svo langt að forsætisráðherra Ítalíu , Berlusconi , hringdi í þjálfara eins liðsins hans til að þrýsta á hann að setja son Gaddafis í aðalliðið .
Aðferð Gaddafis var einföld , borga fótboltaliðum pening til að hafa Al-Saadi í æfingaliðinu .
En aðferðin gekk samt ágætlega upp enda náði þessi hæfileikalitli knattspyrnumaður að vera í æfingaliði með stærstu liðum Ítalíu .
Líklega hefur hinn skapmikli eigandi Perugia , Luciano Gaucci , fengið stórar fúlgur frá Gaddafi því á meðan Al-Saadi var að æfa hjá þeim setti Gaucci mikla pressu á þjálfara liðsins að taka son Gaddafis í liðið .
Þjálfarinn , Serse Cosmi , barðist hart gegn því .
Eigandinn fór jafnvel að ýta á það á opinberum vettvangi og Cosmi lét undan að hluta þegar hann hleypti honum inn á varamannabekkinn .
En strax eftir þennan stórsigur Al-Saadi í knattspyrnunni , þegar hann komst með pólitískum þrýstingi á varamannabekkinn hjá Perugia fannst ólöglegt efni í blóði hans .
Þá var hann , Cosmi til mikils léttis , dæmdur í leikbann í þrjá mánuði án þess að hafa nokkurn tímann spilað eina einustu mínútu .
Hápunktar ferilsins Menn töldu að þar með væri súrrealískum ferli þessa knattspyrnumanns lokið , en hann átti sínar stærstu stundir eftir .
Topparnir á ferlinum hans voru tveir , annarsvegar árið 2003 og hinsvegar árið 2006 .
Fyrri toppnum var náð þegar hann var loksins settur inn á í leik Perugia gegn Juventus í heilar 15 mínútur .
Þremur árum seinna fékk hann sitt annað tækifæri og var settur inn á í 11 mínútur í leik Udinese gegn Cagliari í síðasta leik ítölsku deildarinnar .
Leik sem skipti engu máli fyrir hvorugt liðið .
John Foot , sem er prófessor í ítalskri nútímasögu við háskóla í London , segir að ferill þessa sonar Gaddafís segi ekki aðeins mikið um Gaddafi-fjölskylduna og Líbýu í stjórnartíð hennar heldur segi þetta ekki minna um spillinguna á Ítalíu .
Það er með ólíkindum að ein besta deild heimsins í fótbolta láti undan pólitískum og peningalegum þrýstingi til að hjálpa við þann farsa að gera son Gaddafis að einhverjum knattspyrnumanni .
Tengsl Ítalíu og Líbíu Það er örstutt á milli stærstu eyju Ítalíu , Sikiley , og Afríku .
Túnis og Líbía eru svo nálægt og saga þessara landa svo nátengd Ítalíu að varla er hægt að minnast á annað án þess að nefna hitt .
Afríkumegin var Karþagó og veldi Púnverja þegar Rómverjar voru að rísa Ítalíumegin .
Sikiley var aðalvígvöllurinn í fyrsta púnverska stríðinu sem fór fram á 3. öld fyrir krist .
Á Rómartímanum varð Norður-Afríka hluti af Róm .
Við sigur múslima í Norður-Afríku náðu þeir um tíma Sikiley og Möltu undir sig .
Þeir réðu Sikiley í yfir tvö hundruð ár í kringum fyrsta árþúsundið .
Allt fram á síðustu öld hafa mikil viðskipti í bland við átök verið þarna yfir sundið .
Ítalía réð allri Líbíu frá 1911-1947 .
Á þeim tíma varð meira að segja til stór minnihluti Ítala í landinu .
Hann er afskaplega lítill í dag .
En áhrif þeirra á byggingarsögu og bissness eru enn mikil .
Viðskipti á milli landanna eru enn í dag mjög mikil .
Sérstaklega hefur stærsta fyrirtæki Ítalíu , Fiat , haft sterk viðskiptatengsl við landið , en Fiat er einmitt eigandi knattspyrnufélagsins Juventus .
Persónuleg vinátta hafði líka myndast milli Berlusconis og Gaddafis .
Í tíð Berlusconis stórjukust fjárfestingar Líbíu á Ítalíu .
Á síðustu tveimur árum fjárfesti Líbýa fyrir yfir 40 milljarða dollara á Ítalíu .
Þegar Gaddafi kom síðast í heimsókn til Ítalíu , í ágúst í fyrra , var honum fagnað eins og hetju .
Hann var með hundrað úlfalda með sér og breytti Róm í sirkus í stuttri heimsókn sinni og sjónvarpsstöðvarnar sýndu stanslaust myndir af fíflalátum einræðisherrans .
Vinasambandið Það er ekki nema eitt ár síðan einræðisherrann Gaddafi kom til Rómar með hundrað úlfalda og bedúína .
Honum var fagnað svo vel og innilega af Berlusconi að hann sendi 500 sætar fyrirsætur til að taka á móti einræðisherranum , en það gerir Berlusconi aðeins fyrir þá vini sína sem hann metur mest .
Í lok heimsóknarinnar kyssti Berlusconi hönd Gaddafis .
