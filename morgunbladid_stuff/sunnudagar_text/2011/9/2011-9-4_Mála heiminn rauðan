Áhugi kínverska auðmannsins Huangs Nobu á að kaupa Grímsstaði á Fjöllum hefur verið settur í samhengi við vaxandi umsvif Kínverja , sem eru að mála heiminn rauðan .
Talið er að Kínverjar verði orðnir voldugri en Bandaríkjamenn jafnvel innan áratugar ef fram heldur sem horfir og tortryggni í þeirra garð fer vaxandi .
Karl Blöndal kbl@mbl.is Kínverska hagkerfið er vélin sem í kreppu og samdrætti knýr efnahagslíf heimsins .
Undanfarinn áratug hefur árlegur hagvöxtur í Kína verið í kringum tíu af hundraði .
Þessum gríðarlega vexti hafa fylgt umsvif um allan heim .
Ísland hefur ekki verið undanskilið .
Kínvjerjar hafa sýnt því áhuga að reisa álver á Bakka og nú hyggst auðjöfurinn og ljóðskáldið Huang Nobu kaupa jörðina Grímsstaði á Fjöllum í því skyni að reisa þar hótel með golfvelli .
Þessar fyrirætlanir hafa þegar mætt tortryggni hér á landi og er það ekkert einsdæmi .
Það er aðeins talið tímaspursmál hvenær Kína verði voldugasta ríki heims .
Fjárfestingarbankinn Goldman Sachs spáir því að Kínverjar muni fara fram úr Bandaríkjamönnum árið 2027 , bankinn Standard Chartered telur að það muni gerast 2020 og vikublaðið The Economist býður betur og segir 2019 .
Þegar Kína bjargaði kaptítalismanum Talað er um að eftir fjármálakreppuna 2008 standi Kínverjar með pálmann í höndunum .
" Fyrir þrjátíu árum , í tíð umbótasinnans Dengs Xiaopings , bjargaði kapítalisminn Kína , " segja gárungarnir á Wall Street .
" Nú í fjármálakreppunni bjargaði Kína kapítalismanum .
" Samkvæmt könnun , sem breska ríkisútvarpið , BBC , gerði í mars lítur meirihluti Þjóðverja , Ítala og Frakka uppgang Kínverja neikvæðum augum , nokkuð fleiri en í sambærilegri könnun , sem gerð var 2005 .
Sömu sögu er að segja um Bandaríkjamenn og Kanadamenn .
Ráðamenn í Evrópu sækjast hins vegar eftir kínverskum peningum .
Þegar Wen Jiabao , forsætisráðherra Kína , var í Evrópu í sumar var honum tekið með kostum og kynjum .
Hann sagði að kínversk stjórnvöld myndu halda áfram að kaupa ríkisskuldabréf í evrum .
Aukin umsvif Kínverja eiga sér ekki stað í tómarúmi .
Óhjákvæmilegt er að vaxandi heimsveldi stígi á einhverjar tær .
Jon Huntsman , sendiherra Bandaríkjanna í Kína , sagði í sendiráðspósti að kínversk stjórnvöld væru farin að " sýna vöðvana " .
Þegar nágrannar Kína kvörtuðu yfir því hvað heimssýn kínverskra ráðamanna væri Kínamiðuð á fundi samtaka Asíuríkja , ASEAN , í fyrrasumar svaraði Yang Jiechi , utanríkisráðherra Kína , um hæl : " Vinsamlegast hafið hugfast hvað efnahagsleg velferð ykkar er háð okkur .
" Þennan tón nota Kínverskir ráðamenn ekki á Vesturlöndum , en þó er til marks um að valdajafnvægið í heiminum er að breytast hvernig Kínverjar gagnrýna nú Bandaríkjamenn fyrir gáleysi í fjármálum .
Umsvif Kínverja í Afríku Þegar Kínverjar byrjuðu að ryðja sér til rúms með fjárfestingum í Afríku var þeim tekið fagnandi .
Fjárfestingum þeirra áttu að fylgja störf og uppbygging .
Kínverjum fylgdi ekki farangur gömlu nýlenduveldanna auk þess sem þeir fylgdu stefnu " afskiptaleysis " , sem þýðir að þær voru ekki skilyrðum háðar um mannréttindi og því um líkt .
Þessi þáttur var ráðamönnum í Afríku að skapi .
Kaupsýslumönnum og stjórnmálamönnum í Afríku fannst ferskur andi fylgja kínverskum áherslum á niðurstöður eftir að hafa hlustað á fyrirlestra um mannréttindi frá gömlu nýlenduveldunum , Alþjóðabankanum og Alþjóðagjaldeyrissjóðunum .
Í bókinni African Perspectives on China eru tvær sláandi tilvitnanir .
" Við kunnum að meta kínverska fjárfestingu vegna þess að það er haldinn einn fundur , við ræðum það sem þeir vilja gera og síðan bara framkvæma þeir , " er haft eftir Johnny Sahr , sendiherra Síerra Leone í Peking .
" Það eru engin viðmið og skilmálar , ekkert mat á umhverfisáhrifum .
" Síðan er haft eftir Alfred Mutua : " Þú heyrir Kínverjana aldrei segja að þeir muni ekki ljúka verkefni vegna þess að ríkisstjórnin hafi ekki gert nóg til að taka á spillingu .
Ef þeir ætla að leggja veg verður hann lagður .
" Talsmenn fjárfestinga Kínverja bentu á að Afríkuríki hefðu fylgt vestrænum fyrirmyndum og ráðum með hrikalegum afleiðingum undanfarin fimmtíu ár og því væri eðlilegt að reyna eitthvað nýtt .
Á undanförnum tíu árum hefur útflutningur Kínverja til Afríku tólffaldast og innflutningur frá Afríku aukist enn meira .
Kínverjar tóku í fyrra við af Bandaríkjamönnum sem helsti viðskiptavinur Afríku .
Árið 2009 námu fjárfestingar kínverskra fyrirtækja í Afríku 56,5 milljörðum dollara .
Fjárfestingunum hafa fylgt miklir fólksflutningar .
Ein milljón Kínverja býr nú í Afríku og segir Sanou Mbaye , fyrrverandi embættismaður hjá Þróunarbanka Afríku , að fleiri Kínverjar hafi komið til Afríku á undanförnum tíu árum en Evrópubúar undanfarin 400 ár .
Án þessara umsvifa Kína hefði aldrei náðst fimm prósenta hagvöxtur í álfunni .
Skipta sér ekki af innri málum Bandaríkjamenn hafa gagnrýnt framgöngu Kínverja í Afríku .
" Kína er mjög ágengur og skaðlegur keppinautur án nokkurs siðferðis , " sagði Johnnie Carson , sem fer með málefni Afríku í bandaríska utanríkisráðuneytinu , á fundi með frammámönnum í olíuiðnaði í Lagos í Nígeríu .
Bandaríkjamenn eru reyndar ekki alveg hlutlausir í málinu .
Þeir ásælast sömu auðlindir og Kínverjar , hvort sem er olía , gas , kol , kopar , viður eða koltan .
En gagnrýni þeirra á rétt á sér .
Einn tíundi af innfluttri olíu í Kína kemur frá Súdan og láta Kínverjar sér mannréttindabrot súdanskra stjórnvalda í Darfur í léttu rúmi liggja í þeim viðskiptum .
Bakslag í sambúðinni Viðskiptin við Kínverjana hafa hins vegar ekki alltaf verið dans á rósum í Afríku .
Önnur menning ríkir í kínverskum fyrirtækjarekstri en vestrænum .
Í Kína eru fyrirtæki tilbúin að stytta sér leið og það hefur ekki breyst þótt til Afríku sé komið .
Í Gabon ríkir óánægja vegna rasks , sem olíufélagið Sinopec hefur valdið í þjóðgarði einum , og í Súdan hefur kínverskt ríkisfyrirtæki látið slíkt magn af hráolíu fara til spillis að heilu tjarnirnar hafa myndast .
Kínversk fyrirtæki bera litla virðingu fyrir rétti verkamanna .
Í koparnámum , sem kínverskt fyrirtæki rekur í Sambíu , fá starfsmenn ekki öryggishjálma fyrr en þeir hafa verið við störf í tvö ár .
Þar eru banaslys daglegt brauð .
Kínverskir stjórnendur múta verkalýðsleiðtogum og fara með þá í " námsferðir " á nuddstofur í Kína .
Starfsmenn , sem eru með uppsteyt , eru reknir .
Þegar námamenn í bænum Sinazongwe í Sambíu mótmæltu lélegum aðbúnaði skutu tveir kínverskir stjórnendur úr haglabyssum á hópinn og særðu tug manna .
Einnig hefur komið bakslag í samskiptin vegna slælegra vinnubragða .
Spilling er síður en svo óþekkt í Afríku , en heimamenn kvarta undan því að ástandið hafi versnað með tilkomu Kínverja .
Kínverskir verktakar reistu sjúkrahús í Lúanda , höfuðborg Angólu , með viðhöfn , en gleðin var skammlíf .
Fyrr en varði mynduðust sprungur í veggjum og nokkrum mánuðum síðar var sjúkrahúsinu lokað .
Annað dæmi er 130 kílómetra vegur , sem kínverskt fyrirtæki lagði frá Lusaka , höfuðborg Sambíu , til Chirundu .
Vegurinn skolaðist í burtu í næstu rigningum .
Reynslan af viðskiptum Kínverja í Afríku er vitaskuld ekki aðeins neikvæð og kínversk fyrirtæki eru ekki ein um að hafa brotið af sér í álfunni .
Mikil þörf var á fjárfestingu í Afríku og leiðtogar í álfunni hafa tekið lánsmöguleikum fegins hendi .
Annað mál er hvað þessi fjárfesting skilur eftir og hvort tekist hafi að nota hana til að byggja upp til framtíðar .
Halda evrunni uppi Upp á síðkastið hafa augu kínverskra fjárfesta beinst að Evrópu .
Í sumar birtist grein í vikuritinu The Economist þar sem sagði að ef til vill héldu menn að þeir fengju að kynnast Bretlandi ef þeir væru í London og tækju leigubíl frá fjármálahverfinu Canary Wharf til Englandsbanka , en þá fengju þeir einnig nasasjón af Kína .
Framleiðandi svörtu leigubílanna , sem setja sinn svip á London , væru að hluta í eigu bílaframleiðandans Geely í Sjanghæ , sem einnig ætti sænska bílaframleiðandann Volvo .
Kínverska fjárfestingafélagið CIC ætti Songbird-fasteignafélagið , sem stjórnar Canary Wharf-félaginu .
Turnar þess setja sterkan svip á borgarmyndina .
Kínverjar eiga ekki Englandsbanka , en allt í kring eru kínverskir bankar , sem hafa keypt eða tekið á leigu 28 þúsund fermetra eftir að kreppan skall á 2008 .
Bank of China , sem hefur verið í London frá 1929 , var að flytja í nýjar höfuðstöðvar , sem gnæfa yfir breska seðlabankann .
Þótt almenningur í Evrópu sé tortrygginn í garð Kínverja hafa evrópskir ráðamenn og fyrirtæki borið í þá víurnar .
Í Bandaríkjunum gegnir hins vegar öðru máli .
Þar hafa menn fyrirvara bæði í stjórnmálum og viðskiptalífi .
Fjárfestingar Kínverja í Evrópu eru þríþættar .
Í fyrsta lagi eru fjárfestingar kínverska ríkisins í gegnum félög á borð við CIC og gjaldeyrisviðskiptastjórn kínverska ríkisins ( SAFE ) .
Bandaríski bankinn BNY Mellon telur að um fjórðungur rúmlega 3.000 milljarða dollara gjaldeyrisforða Kína sé í evrutengdum eignum .
Gera megi ráð fyrir að 150 til 200 milljarðar dollara úr forða Kínverja hafi farið inn á evrusvæðið síðan í fyrrasumar .
Leiðir bankinn getum að því að þetta skýri að evran hafi ekki veikst meira en raun ber vitni .
Í öðru lagi eru fjárfestingar auðugra einstaklinga og einkarekinna fjárfestingarsjóða og í þriðja lagi fjárfestingar kínverskra fyrirtækja .
Hin miklu umsvif Kínverja erlendis vekja athygli , hvort sem það eru framkvæmdir við grískar hafnir eða kaup á jörð á Íslandi .
Kínverjar hafa undanfarin ár sýnt Íslandi áhuga , verið áfjáðir bæði í að bjóða íslenskum ráðamönnum í heimsókn og fá heimboð til Íslands .
Í fyrra gerðu Kínverjar gjaldeyrisskiptasamning við Ísland upp á 500 milljónir dollara .
Sagði þá í frétt í blaðinu Financial Times að þessi samningur væri í samræmi við það samskiptamynstur , sem Kínverjar notuðu þegar þeir vildu tryggja hagsmuni sína , og vekti því því spurningar um það hvort þeir væru að seilast til áhrifa á Íslandi .
Kínverskur Trójuhestur ? Í frétt Financial Times um áhuga Huangs Nobus á Grímsstöðum á Fjöllum koma þessar vangaveltur aftur fram og gefið í skyn að hér sá á ferðinni einhvers konar kínverskur Trójuhestur .
Andstæðingar hafi spurt hvers vegna svo stórt land þurfi til að reisa hótel : " Þeir vara við því að verkefnið kunni að þjóna því hlutverki að fela heimspólitíska hagsmuni Kína fyrir eyríki í Atlantshafi , sem er aðili að Nato .
" Í frétt frá fréttastofunni Reuters á föstudag sagði að Grímsstaðamálið undirstrikaði vaxandi grunsemdir margra ríkja í garð Kínverja .
Þar er haft eftir Jonathan Holslag , sem stjórnar rannsóknum við fræðistofnun um Kína samtímans í Brussel , að þótt " þetta verkefni á Íslandi kunni að vera einkafrumkvæði , passar það inn í breiðari stefnuskrá [ Kínverja ] um að komast yfir mikilvægar eignir erlendis , allt frá landi og hráefni til þekkingar " .
Kínverjar eru viðkvæmir fyrir ásökunum af þessu tagi .
Huang sagði í viðtali við Reuters í Peking á föstudag að úlfaþyturinn út af málinu gæti orðið til þess að hann drægi sig til baka .
Það ylti á því hvernig kínversk stjórnvöld bregðast við , en þau munu þurfa að veita leyfi sem getur tekið allt að hálft ár að fá .
Kínverska ljóðskáldinu kann að finnast umræðan um áhuga hans á Grímsstöðum ómakleg en hann getur ekki furðað sig á því að tilboð hans um að kaupa jörð , sem samsvarar 0,3% af flatarmáli Íslands , skuli vekja umræður , ekki síst þegar horft er til kínverskra umsvifa um allan heim .
Heimildir : The Economist , Der Spiegel , Far Eastern Economic Review og China Daily .
