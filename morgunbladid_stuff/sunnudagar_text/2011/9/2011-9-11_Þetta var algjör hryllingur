Þegar fólk rifjar upp hvar það var þegar það frétti af hryðjuverkaárásunum 11. september 2001 kalla flestir fram minningar um hver það var sem hringdi og sagði þeim að kveikja á sjónvarpinu , hvar þeir voru að horfa á atburðinn og með hverjum .
Það voru ekki margir Íslendingar sem voru staddir í miðjum harmleiknum og hvað þá sem aðstoðuðu við björgunarstörf fyrstu dagana á eftir .
Gunnlaugur Erlendsson lögfræðingur gerði það aftur á móti og settist niður með okkur og rifjaði upp erfiða lífsreynslu sína .
" Þegar ég fékk hringingu og var beðinn að kveikja á sjónvarpinu var norðurturninn alelda og ég vissi í raun ekkert hvað hafði gerst .
Ég bjó þarna rétt hjá og hljóp upp á þak á heimili mínu og sá turninn í ljósum logum .
Þegar ég var rétt kominn upp þá fór önnur flugvélin í hinn turninn .
Ég sá sprenginguna þó að ég hafi ekki séð flugvélina sjálfa fljúga inn í turninn .
Ég horfði á þetta ásamt nágrönnum mínum sem ég þekkti ekki neitt og við horfðum á fólk sem var að stökkva úr byggingunni .
Það kaus frekar að hrapa og deyja þannig en að verða eldinum að bráð .
" Það stóð ekki á Gunnlaugi að hjálpa til og skráði hann sig strax á lista yfir sjálfboðaliða .
Hann var síðan einn af fáum útvöldum sjálfboðaliðum sem voru valdir í björgunarstörf inn á Ground Zero þar sem 90% þeirra sem voru þar við störf voru slökkviliðsmenn og lögreglumenn New York-borgar .
" Ég á ekki enn í dag næg orð til að lýsa almennilega þeirri hrikalegu sýn sem blasti við mér þegar ég gekk inn á Ground Zero .
Á þeim tímapunkti upplifði maður hversu mikil eyðilegging þetta var .
Þetta var algjör hryllingur , það voru líkamspartar á víð og dreif , steypuvirki og stólpar út um allt og á þeim stóðum við og vorum að reyna að bera líkpoka .
Helsta von björgunarsveitarmanna var að finna eftirlifendur á svæðunum í kringum turnana , sérstaklega þar sem slökkviliðsmenn höfðu haft bækistöðvar og þar sem fólk taldi sig hafa verið í skjóli rétt áður en turnarnir hrundu .
Það hafði fundist fólk á lífi fyrsta daginn en ekkert eftir það .
Maður fann fyrir því að slökkviliðsmennirnir voru sérstaklega að leita eftir sínum vinum og félögum .
Við vorum með hunda og hljóðmæla og fleiri hjálpartæki og í hvert skipti sem við töldum okkur heyra eitthvað var allri vinnu hætt til að hlusta betur og við byrjuðum að grafa á þeim stað sem við töldum að hljóðið hefði komið frá .
Magnið af rusli var svo mikið og hindranirnar alls staðar svo óyfirstíganlegar .
Við þurftum að standa í löngum röðum og flytja þannig á milli það sem þurfti að nota inni á svæðinu eins og til dæmis vélsagir og fleiri verkfæri og svo þegar við vorum að flytja hluti frá svæðinu komu líkpokarnir til baka með öllum líkamspörtunum .
" Nályktin grefur sig í minnið Viðburðarásin sjálf er þó ekki það sem hefur grafið sig helst inn í minni Gunnlaugs heldur er það lyktin .
" Ég get enn fundið hana ef ég loka augunum .
Það var lykt af brunnum líkamsleifum í bland við lykt af rotnandi líkum .
Fólk gerði sér alveg grein fyrir því hvaðan þessi lykt var .
" Gunnlaugur var með grímu á sér við björgunarstörfin en margir kusu að sleppa grímunum þar sem erfitt reyndist að anda í gegnum þær í hitanum .
Upp hafa því komið fjölmörg tilfelli af langvinnum lungnasjúkdómum hjá þessum einstaklingum sem er beint hægt að rekja til áhrifa frá eiturgufum á björgunarsvæðinu .
Gunnlaugur hefur blessunarlega verið laus við öll slík einkenni en segir að í mesta hitanum hafi verið nauðsynlegt að taka af sér grímuna stöku sinnum .
Lífsreynsla sem þessi markar vissulega djúp spor í sálu þess er reynir en Gunnlaugur segir það forréttindi að hafa fengið tækifæri á að vinna við björgunarstörfin á Ground Zero .
" Maður fann að maður vildi gera allt sem maður gæti til að hjálpa til og svo fann maður til með slökkviliðsmönnunum sem voru að leita að sínu samstarfsfólki og félögum .
Við vissum ávallt að við værum í kapphlaupi við tímann , og langt fram á nótt héldum við áfram að grafa í rústunum þó að vonin um að finna einhverja á lífi færi þverrandi með hverri klukkustundinni .
Enginn okkar vildi gefast upp fyrr en í fulla hnefana en að lokum var okkur öllum skipað að yfirgefa svæðið þar sem talin var hætta á að önnur bygging myndi hrynja , og segja má að vonarneistinn hafi horfið á því augnabliki .
Það var síðan mörgum vikum síðar að ég komst að því að einn vinur minn , slökkviliðsmaður hjá FDNY , hafði látist þegar syðri turninn féll .
" Áhrifavaldur um ókomna tíð Lengi vel forðaðist Gunnlaugur þessa dagsetningu og hina árlegu umfjöllun um 11. september 2001 , því í hvert sinn vakti umtalið hræðilegar minningar sem hann hélt að myndu dofna með tímanum en Gunnlaugur segir : " Að grafa í rústunum með slökkviliðsmönnunum , oft í gegnum snúna stálbita og eitraða ösku , einungis til að finna lík saklausra einstaklinga og líkamsparta , var svo hrikaleg lífsreynsla að ég get enn í dag endurleikið í huga mínum næstum hvert andartak og handtak sem ég tók á Ground Zero .
Enn sitja í mér allir björgunarmennirnir , gjöreyðileggingin og sérstaklega nályktin sem ríkti yfir öllu svæðinu .
Ef eitthvað er hefur þessi átakanlega lífsreynsla fest dýpri rætur hjá mér með hverju ári .
Í ljósi þess að áratugur er nú liðinn ákvað ég að horfast beint í augu við þessa lífsreynslu til að reyna að loka þessum kafla í lífinu en ég sé nú að þetta var svo átakanleg lífsreynsla að hún mun hafa áhrif á mig um ókomna tíð .
Á hinn bóginn , eftir því sem tíminn hefur liðið , sé ég einnig skýrar að þrátt fyrir þessa erfiðustu lífsreynslu mína þá komum við allir saman , ólíkir björgunarmenn , og neituðum að gefast upp þótt vonin væri af skornum skammti .
Á meðan lítill vonarneisti var enn í brjósti okkar börðumst við áfram þrátt fyrir þreytu , streitu , líkamlega eða andlega uppgjöf .
Af þessari lífsreynslu hef ég því dregið þann lærdóm að sama í hvaða ógöngum maður lendir þá verður maður ávallt að halda í vonina eins lengi og hægt er .
" 