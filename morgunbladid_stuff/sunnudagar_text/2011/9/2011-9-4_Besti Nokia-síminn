Græjur Árni Matthíasson arnim@mbl.is Í heimsókn í höfuðstöðvar Nokia í Espoo í Finnlandi fyrir stuttu fékk ég að leika mér með Nokia N9 sem kemur á markað í haust og er besti Nokia-síminn til þessa ; tæknilegasti , öflugasti og flottasti síminn – alvöru snjallsími .
Nokia N9 er með MeeGo-stýrikerfi , en ekki Symbian líkt og eldri gerðir Nokia-síma .
Það er byggt á Linux og ætti að vera auðvelt fyrir forritara að snúa smáforritum úr Android yfir í MeeGo .
Stjórnkerfi símans er hrein snilld , það hvernig maður notar skjáinn , en ekki heima- eða bakkhnapp neðst á símanum , eins og alsiða er .
Legg til að Nokia-menn haldi sig við MeeGo , en sleppi því að skipta yfir í Windows Phone 7 .
Síminn sem ég tók til kosta var sprækur , svörun góð og fljótlegt að skipta á milli forrita .
Vafrinn í honum er nýr af nálinni , vel sprækur og með HTML5-stuðning .
Ovi-kortaforritið fylgir , en ekki mikið breytt frá því sem er á N8 til að mynda .
Flestir eiga eflaust eftir að bera símann saman við iPhone og í þeim samanburði hefur N9 vinninginn ( gleymum því ekki að nýr iPhone kemur í haust ) .
Þannig er skjárinn 3,9 " , sem er stærri en á iPhone , og notar AMOLED sem þýðir betri rafhlöðuending .
Það er reytingur af forritum á honum : póstforrit , dagbókarforrit , Skype , Facebook , Twitter og Angry Birds , svona rétt til að nefna það allra nauðsynlegasta , en hægt er að sækja fleiri símaforrit í Ovi-búðinni .
Vodafone 858 Smart Ódýr snjallsími Þessi nýi sími sem Huawei framleiðir fyrir Vodafone , Vodafone 858 Smart , sýnir vel hvað Nokia á við að eiga .
Hann er ódýr , kostar ekki nema 22.900 , en hefur þó flest það upp á að bjóða sem maður gæti óskað sér af snjallsíma : keyrir Android 2.2 og hægt er að lesa vefsíður á honum , keyra Android-smáforrit og leiki , sýsla með Gmail og leita á Google , uppfæra stöðu á Facebook og svo má lengi telja .
Stuðningur er við þráðlaust net , sem er að verða staðalbúnaður , Blátönn , GPRS , 3G ( HSDPA , 3,6 Mb á sek ) og svo framvegis .
Með símanum fylgir 2 GB minniskort og því gott pláss fyrir gögnin , en það má auka ef vill , setja í hann stærra kort .
Síminn er með prýðilegan snertiskjá , að vísu ekki mjög stóran , 2,8 " með 240x320 díla skjá , og hann er ekki ýkja hraðvirkur en þetta er ekki keppinautur iPhone – hér er komið dæmi um það hvernig símar flestir verða fljótlega : nettir og ódýrir snjallsímar með snertiskjá .
Það er engin tilviljun að Huawei er einn stærsti farsímaframleiðandi heims .
