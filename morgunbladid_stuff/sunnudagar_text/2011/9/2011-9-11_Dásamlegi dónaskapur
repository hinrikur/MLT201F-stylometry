Ég hef alltaf litið hjarðeðli mannskepnunnar hornauga .
En í raun ætti maður ekki að gera það .
Heldur lofa það .
Með samtakamætti náði mannskepnan að ráða við sér stærri dýr .
Þannig náði hún yfirráðum á jörðinni og hver hafði skjól af öðrum .
En þegar maður hefur séð hjarðeðlið virkjað til illra verka verður maður meira á varðbergi gagnvart því .
Maður leggur á sig ómælda vinnu við að kynna sér hvert málefni samtímans til að hafa eitthvað sem er kallað ígrundaða skoðun á málefninu .
Fylgja ekki einhverjum skipunum eða þrýstingi hópa í kringum sig .
Stundum er andúð manns á því að láta undan þrýstingi svo sterk að maður hefur tilhneigingu til að styðja andstæða skoðun aðeins vegna þrýstingsins .
Þótt þá sé í raun verið að láta þrýstinginn hafa áhrif á skoðanamyndun sína , þótt það sé í öfuga átt .
En í einu hef ég alltaf látið hjarðeðlið ráða og það er í eigin fatasmekk .
Ég fór í sambúð nánast strax við sextán ára aldur og lét kærustuna mína ráða fatasmekk mínum .
Hún tók við akkúrat þar sem yfirráðum móður minnar lauk .
Þannig hefur það haldist alla tíð .
Í sjálfu sér var þetta skynsemdarráðstöfun .
Mér er sama hverju ég klæðist svo framarlega sem það haldi á mér hita .
Fyrst þær hafa skoðun á því , er um að gera að taka þá skoðun upp .
Ný kærasta hefur kannski komið með nýjan fatasmekk og þá hefur tekið við umbreytingatímabil þar sem ég er að læra að gera mér upp nýja skoðun á fötum .
Þannig hefur viðhorf mitt líka verið gagnvart íþróttavörum , maður fylgdi vinum sínum í einhverja búð og keypti íþróttavörur sínar þar og spáði ekkert í hversvegna maður gerði það .
Þannig fór ég að versla í íþróttavöruversluninni Jóa útherja .
Maður keypti allt sitt þar því að hjörð íþróttafélaga manns gerði það .
Svo lendi ég allt í einu í því að í hugsunarleysi kaupi ég fótboltaskó á mig sem eru númeri of litlir .
Þegar ég prófaði þá á vellinum áttaði ég mig á því að þetta myndi ekki ganga .
Þegar ég ætlaði að skipta þeim daginn eftir og fá númeri stærra sagði afgreiðslumaðurinn að það mætti ekki .
Ég átti erfitt með að skilja af hverju , það var ekki eins og ég væri að reyna að skipta notuðum nærbuxum fyrir nýjar .
Þetta eru fótboltaskór , þeir eyðileggjast ekki við það að ég hafi gengið í þeim í tíu mínútur á fótboltavelli .
En honum varð ekki haggað , ekki þótt ég byði honum að hann tæki þá á hálfvirði til baka og ég myndi borga helminginn í skóm sem væru númeri stærri .
Ég spurði hann þá ráða , hvar ég gæti selt skó sem hefðu verið notaðir í tíu mínútur og hann sagðist ekki vita það .
Ég lofaði þá sjálfum mér að kaupa nýju skóna annars staðar .
Þegar ég fór í íþróttabúðina í Kringlunni daginn eftir brá mér heldur betur í brún þegar ég sá til sölu samskonar takkaskó og ég hafði keypt í Jóa útherja á meira en helmingi lægra verði .
Við það að fara í aðra verslun var kominn sparnaður upp á heilar 10.000 krónur .
Ég fékk áfall þegar ég byrjaði að velta fyrir mér hvað ég hefði hugsunarlaust eytt miklu fé í fokdýra hluti í Jóa útherja sem var hægt að kaupa fyrir lítið fé í öðrum búðum .
Ég hugsaði síðan af miklu þakklæti til afgreiðslumannsins í Jóa útherja fyrir að hafa bæði verið óliðlegur og dónalegur við mig , því annars hefði ég aldrei farið í aðra búð til að kaupa skó .
Óliðlegheitin hafa líklega til langs tíma litið sparað mér stórfé .
Dónaskapur fólks er augljóslega hollur , hann fær mann til að hugsa .
Börkur Gunnarsson borkur@mbl.is 