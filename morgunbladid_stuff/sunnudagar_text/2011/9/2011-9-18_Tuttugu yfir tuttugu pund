Lúther Einarsson rafiðnfræðingur landaði á dögunum laxi af þeirri stærð sem stangveiðimenn dreymir um , tuttugupundara – tíu kílóa fiski .
En þetta var ekki hans fyrsti af þeirri stærð , alls ekki , því þetta var tuttugasti tuttugupundarinn hans og Lúther segist brosandi vera búinn að stofna klúbbinn 20:20 ; klúbb þeirra sem hafa landað 20 löxum sem án efa eru af þeirri þyngd eða meira .
Og hann tekur ekki mark á öllum þeim löxum sem mælast 100 cm langir og er síðan sleppt óvegnum – segir marga þeirra vera léttari en tuttugu pund .
Alla sína stórlaxa hefur Lúther veitt í Víðidalsá , en þar hefur hann verið meira og minna við leiðsögn og veiðar á sumrin síðan 1984 .
Lúther byrjaði snemma að veiða og hefur verið með veiðidellu síðan hann var strákur í sveit á Skiphyl á Mýrum , við Hítará .
" Þar var ég í fjögur sumur frá því ég var átta ára .
Ég veiddi þá á pínulítið prik og einn spún allt sumarið , " segir hann .
" Ég veiddi fyrir neðan bæinn en kallinn sagði að ég mætti aldrei veiða fyrr en eftir klukkan tíu á kvöldin og ég skildi aldrei hvers vegna .
" Það var vitaskuld vegna þess að veiðimenn með leyfi veiddu til klukkan tíu .
Lúther var níu ára gamall þegar hann veitti þar sína fyrstu veiðileiðsögn .
" Þá kom þar Íslendingur með útlending og fór að spyrja bóndann um svæðið neðan við bæinn , hvort þar væri einhver veiðivon .
Talaðu við strákinn , sagði bóndinn , hann veit allt um þetta svæði .
Það varð úr að bóndinn sendi mig niðureftir með útlendinginn og Íslendinginn , sem ég vissi ekki þá að var leiðsögumaður við ána .
Ég benti þeim á bleikjupyttina mína og síðan fór útlendingurinn að kasta .
Þarna fékk karlinn fjórar bleikjur og einn lax og mér þótti sárt að sjá hann hirða þetta – mér þóttu þetta vera mínir fiskar .
Karlinn gaf mér samt laxinn fyrir leiðsögnina en konan á bænum hirti hann af mér og át hann , " segir Lúther og glottir .
" En ég fékk aldrei lax þarna .
Ég var bara með bleikjuspún og laxinn tók hann aldrei .
Ég fékk hinsvegar helling af bleikju .
" Veiðilöngunin var ekki síður sterk þegar Lúther var á unglingsárunum kominn í sveit á Skarðshömrum í Norðurárdal .
" Þar tók ekki betra við , því þá var ég aðeins farinn að kunna á þetta – ég þori varla að segja frá veiðiskapnum þar , " segir hann en lætur til leiðast .
" Inni í skemmu átti bóndinn um 200 metra af sjólínu og öngladrasl .
Ég fann mér maðka og rak , niðri hjá Fitjabökkum , hæl í bakkann sem enginn sá og var þar með sex metra taum út í Norðurá .
Þegar ég vitjaði um klukkan sex á morgnana var oftar en ekki stubbur á ...
" segir hann og hristir höfuðið yfir minningunni .
" Laxinum var yfirleitt stungið undir peysu og hlaupið heim .
En við getum orðað það sem svo að veiðiskapurinn sé í blóðinu og ekki hægt að losna við hann .
" Grýtti hjólinu út í móa Við Lúther sitjum heima hjá honum í Reykjavík , skoðum myndir af veiðimönnum og stórum fiskum og hann segir að hlutirnir hafi fyrst farið að gerast þegar hann fór að nota fluguna og tók að veiða í vötnunum í grennd við borgina .
" Ég vil ekki segja að ég kasti mjög fallega en ég kem flugunni alltaf þangað sem hún þarf að fara , " segir hann .
" Við Þingvallavatn lærði ég að kasta langt og að kasta í öllum veðrum ; ég er örvhentur og þarna í þjóðgarðinum er ríkjandi austan- og suðaustan-viðbjóður og þetta stendur stöðugt upp á mann .
Ég lærði því að kasta afturábak og út og suður og allavegana .
Því á ég stundum erfitt með að skilja það þegar ég er í leiðsögn og hvet fólk til að beita sér fram í kastinu eða gera þetta eða hitt , og fólk skilur ekkert hvað ég er að tala um .
Stundum er ekki hægt að beita því sem kalla má hefðbundið flugukast .
" Félagar Lúthers fengu hann með sér í veiðileiðsögn í Víðidalsá og Fitjaá í Húnaþingi sumarið 1984 .
Þá hafði hann bara veitt lax í Elliðaánum og í Straumfjarðará á Snæfellsnesi , þar sem hann fékk maríulaxinn við Gömlu brú .
" Svo fór ég upp að Traustabakka og setti þar í tveggja ára sláp , fisk sem ég tel nú , eftir að þekkja þetta betur , að hafi verið svona fimmtán til sextán pund , " segir hann .
" Þá var ég með gamalt Olympic-hjól á stönginni , ægilegt gargan með spólunni innbyggðri í rammann , og þegar ég var við það að landa fiskinum festist línan á milli og allt stóð fast .
Laxinn sleit .
Ég gleymi því aldrei hvernig ég reif hjólið af stönginni og grýtti því út í móa – það er örugglega þar ennþá ! " Lúther var því algjör græningi þegar hann var fyrst sendur með erlenda veiðimenn á neðsta svæðið í Víðidalsá ..
" Ég var fyrst í tvo daga á neðsta svæðinu , áin var í gargandi vatni og ég komst hvorki uppeftir né niðureftir svæðinu á bílnum .
Þetta var skelfingin ein .
Ég sá ekki fisk þessa daga , var að fara á taugum og að hugsa um að fara heim .
Samt reif ég kjaft á fullu .
Svo átti ég svæði 2 , við brúna , og eftir tvo daga þar sagði ég við sjálfan mig að þetta væri eitthvað fyrir mig .
Þvílík veiði ! Þá vorum við að aðstoða Finna , sem voru flottastir af öllum veiðimönnum .
Einn þeirra sótti sér stól , fór með hann út á gömlu brúna og setti hann þar niður .
Svo settist hann þar , beitti maðki og var með kúlu á taumnum og slakaði þessu niður .
Sat svo þar og heimtaði viskí , kaffi eða bjór af og til .
Svo hvarf kúlan stundum á kaf , þá stóð hann upp og landaði laxi .
Settist svo aftur og slakaði niður .
Þetta voru fullorðnir kallar og ekkert vesen .
" Þetta fyrsta sumar var Lúther í einn mánuð við leiðsögn í Víðidalnum .
" Ég var þá að vinna hjá pabba í rafmagninu og átti gott með að komast , " segir hann .
Eftir þetta var hann alltaf við leiðsögn þar á sumrin " og eftir 1986 tók ég þetta yfir og fór að koma með minn mannskap í leiðsögnina .
Þá fór viðveran líka að lengjast og þegar verst lét missti ég aðeins tólf daga úr sumrinu ; í ein sjö eða átta ár var ég mjög mikið í þessu .
" Gat Lúther eitthvað veitt sjálfur þegar hann var við leiðsögnina þessi fyrstu ár ? " Það opnuðust stundum gluggar , eins og ef útlendingar veiddu ekki síðasta morguninn og buðu okkur þá að fara í ána , en það var þó illa séð af leigutökum þess tíma ef við þáðum það .
Ef maður skrapp þá þorði maður ekki einu sinni að skrá aflann í bókina .
Ég man að einu sinni hleyptu útlendingar mér í ána í þrjá tíma og þá fékk ég níu laxa .
Ég fór með þá alla á bæ í sveitinni , ég vildi ekki fara með þá heim í veiðihús ...
" Þegar Lúther byrjaði að vinna og veiða í Víðidal kunni hann ekkert á maðkaveiði .
Hann náði hinsvegar fljótt tökum á henni .
" Maðkaveiði er helmingi erfiðari en fluguveiði ! Ég stend á því fullum fetum , að þeir sem hafa hæst gegn maðkaveiðinni , vilja láta banna maðkinn allsstaðar og veiða bara á flugu , það eru menn sem ég sá í gamla daga berjast við maðkinn en ná aldrei tökum á honum .
Maðkaveiði getur verið ofboðslega skemmtileg og í henni lærir maður miklu betur að umgangast laxinn í ánni en þegar veitt er á flugu .
Bæði í návígi og í því hvernig hann hagar sér .
" Nítján á flugu , einn á maðk En talandi um að Lúther kunni vel á maðkinn , og hefur gaman af að veiða á maðk , þá kemur á óvart að einungis einn laxa hans yfir tuttugu pundin hafi tekið maðk ; hinir 19 tóku flugu , þar af sex á einkrækju með portlandsbragði .
Fyrsta stórlaxinn setti Lúther í á neðsta svæðinu í Víðidalsá sumarið 1985 .
" Þetta var 24 til 25 punda grálúsugur fiskur , og ég missti hann .
Ég er eiginlega viss um að ég grenjaði í svekkelsi á leiðinni uppeftir .
Svo vandist þetta , " segir hann Sumarið eftir náði Lúther tveimur yfir tuttugu pundum , sama daginn ! " Fyrsta tuttugu-pundarann fékk ég í Steinafljóti en ég var ekki sjálfur að veiða , heldur að aðstoða Finna að nafni Kauko Rastas .
Hann gat ekki kastað flugunni og gargaði alltaf þegar ég átti að koma að kasta , " flyer ! flyer ! " , en svo tók hann við og þreytti fiskana sem ég setti í .
Þennan dag setti ég í draug í Steinafljótinu og hann stökk og við sáum stærðina – þá vildi kallinn ekki taka við stönginni .
Svo æddi fiskurinn niðurúr og ég á eftir eina 800 metra .
Ég landaði honum rétt fyrir ofan Símastreng .
Þá fórum við beint að kasta í Símastreng og þar setti ég strax í annan svona , nema sá var sínu stærri .
Honum var landað fyrir framan bæinn Dæli .
Sá fyrri var 21 pund en hinn rúm 23 .
Finninn vildi ekki eiga við þessa stóru , hann nennti ekki að hlaupa .
" " Sjáðu þennan , " segir Lúther svo og sýnir mér ljósmynd af sannkölluðum risalaxi sem þeir eru við , hann og erlendur veiðimaður , Ralph Peters .
" Hann var 16 kíló og kom úr Kæli .
Hann var rosalegur – ég var hreinlega hræddur þegar ég setti lúkurnar í hann .
Þetta var 1987 .
Peters gaf mér laxinn og ég fór með hann heim , setti hann í kistuna .
Svo hringdu leigutakarnir og vildu fá hann í reyk .
Ég hélt nú ekki , þessi fiskur yrði stoppaður upp .
Annað kom ekki til greina .
Hann er nú í veiðihúsinu .
" – Er þetta stærsti lax sem veiðst hefur í Víðidalsá , í manna minnum ? " Jú , sem örugglega hefur verið vigtaður , heill .
En á Hvammstanga er talað um flakaðan fisk þar sem flökin eiga að hafa vegið 15 eða 17 pund hvert ...
" Þyngstu laxarnir allir frekar stuttir Lúther var að segja frá fyrstu löxunum sínum yfir 20 pund , sem hann fékk fyrir 25 árum síðan .
Hvernig fékk hann þann 20. , við Faxabakka um daginn ? " Ég var þarna með tveimur köllum og það stóð stinningskaldi upp á hægri öxlina á þeim , sem gerði það að verkum að þeir komu línunni ekkert frá sér .
Flugan var að festast í hausnum á þeim og fötunum , allt var í tómu tjóni og þeir náðu aldrei að láta réttast rétt úr flugunni í strengnum .
Á endanum hentu þeir stönginni í mig og sögðu mér að gera þetta .
Ég var búinn að segja þeim að það væri draugur þarna , " – það er heiti Lúthers á sannkölluðum stórlöxum – " og sorrí , ég tók hann .
Hann tók að vísu nokkru neðar en ég bjóst við , en ekkert óeðlilega neðarlega .
Ég fann strax að þetta var fullorðinn fiskur .
Maður finnur samt engan mun á 17-pundara og 25-pundara þegar þeir taka .
" – Hvenær finnurðu að þetta er sannkallaður stórlax ? " Þegar hann róast og maður fer að taka á honum en ekkert hreyfist .
Þá veistu að þú ert með meira en 17 pund á línunni , " segir hann og brosir .
" Þarna skilur á milli feigs og ófeigs , því sumir toga og þegar ekkert gerist þá þora þeir ekki að toga fastar .
Þegar veitt er með einhendu þá gefa þær í hámarksálagi þrjú pund , eru þá farnar að bogna niður í kork , og ef maður er með 11 punda taum á maður rúmlega sjö punda togkraft eftir .
Og ef menn treysta sér ekki til að toga með þriggja punda álagi í fluguna sína , þá er bara best að slíta strax .
Laxinn þreytist ekki nema það sé togað í hann .
" Lúther togaði og laxinn fór af stað , þarna í Faxabakka eru grjóthrúgur og laxinn renndi sér hring um grjót .
" Þessi lax var næstum búinn að plata mig tvisvar sinnum , þegar hann fór kringum grjót á tveimur stöðum .
Ef það hefði verið hefðbundið vatn í ánni en ekki svona lítið , þá hefði ég líklega aldrei náð honum , " segir Lúther .
" Ég hefði þurft að gera ægilegar kúnstir , hlaupa langt niðureftir og yfir ána og aftur uppeftir , til að ná að losa festuna .
Ég fann um leið og hann fór fyrir grjótið að álagið breyttist en þá tætti ég út línu , hljóp útí og náði að vaða út til að losa .
Þá var laxinn kominn að annarri grjóthrúgu og farinn bakvið grjót þar líka en þar var nóg fyrir mig að fara út í ána og lyfta línunni upp .
Eftir það var þetta bara spurning um tíma .
Þá byrjaði þessi eðlilega leiðinlega þreyting .
Ég togaði einn snúning inn , hann fór út með þrjá .
Þannig líður tíminn .
Það tók um hálftíma að þreyta þennan .
Þeir eru á þessu bili , 30 til 40 mínútur .
Ef það tekur lengri tíma hefur maður ekki þorað að taka á þeim .
" Lúther mældi laxinn á staðnum , 104 cm .
En hann var ekki viss um að hann væri full tíu kíló .
Það vantaði bumbuna á fiskinn .
Rögnvaldur Guðmundsson , veiðifélagi hans til margra ára kom þar að og þeir voru sammála um að fyrst Lúther væri í vafa , tæki hann fiskinn heim og vigtaði hann .
" Hann var 10,9 kíló .
" Næstum 22 pund .
Sá tuttugasti hjá Lúther og allir hafa þeir verið vegnir .
Það leiðir talið að sleppingu á veiddum stórlöxum .
" Það er fínt og blessað að sleppa löxum ef menn fá ánægju út úr því , og ég hef ánægju af að sleppa bróðurpartinum af þeim sem ég veiði , " segir hann .
" Hinsvegar vil ég að menn fari að tileinka sér að segja : ég fékk 100 cm lax , ég fékk 102 cm lax .
Ekki segja hann er 20 pund eða 22 pund , þegar þeim hefur verið sleppt óvegnum .
Ég held að þessi við Faxabakka hafi verið sjöundi laxinn minn sem er 104 cm en þetta var sá fyrsti af þeim sem nær fullum 20 pundum ! Athugaðu það .
Hina hefur alla vantað eitthvað uppá , 100 grömm , einn var 19 pund , annar 18,7 .
Menn eiga bara að tala um sentimetrana , ekki áætla þyngdina .
Mínir stærstu fiskar hafa allir verið frekar stuttir .
99 , 101 , 102 .
Sá sem vó 23,6 pund var frekar stuttur en það var fyrir tíma málbandanna .
" – Þú hefur alltaf talið þá stóru ? " Já , " Sporðakastalaxinn " var til dæmis númer 13 – hann er þarna , " segir Lúther og bendir upp á vegg í stofunni heima hjá sér þar sem við sitjum og spjöllum .
Og þar á veggnum er uppstoppaður stór og samanrekinn drjóli , hinn þátttakandinn í eftirminnilegri viðureign í sjónvarpsþætti síðan hér um árið , þegar Lúther veiddi metlax ársins 1993 í Dalsárósi .
Hann vó 23 pund og var 99 cm langur .
" Þetta er alveg orginal Víðidælingur .
Þeir eru svona þykkir .
Rögnvaldur veiðifélagi fékk annan alveg eins í fyrra , en hann á ekki eftir að ná mörgum til að komast í 20:20 klúbbinn .
Ég veiði yfirhöfuð ekki lax með öðrum en Rögga , nenni því ekki .
Fer frekar einn – og nenni því ekki heldur ...
Sumir verða aldrei það heppnir að finna góðan veiðifélaga .
Ég hef alltaf sagt að laxveiði lýsi innri manni .
Ef þú ætlar út í rekstur með einhverjum , þá skaltu byrja á að fara með honum í fjögurra daga laxveiði , helst þegar er tregveiði .
Þá kemstu að því hvernig maðurinn er í samstarfi .
" Leiddist ruglið kringum bankaliðið Síðustu árin hefur Lúther dregið stórlega úr veiðileiðsögninni og leggur þess í stað meiri áherslu á vinnuna í rafmagninu á sumrin .
Nú í sumar fór hann bara tvisvar í Víðidalinn að segja mönnum til .
" Í rauninni hætti ég í leiðsögninni útaf ruglinu í kringum þetta bankalið og fólkið í kringum það , svona 2005 og 2006 .
Þá dró ég stórlega úr þessu .
Þetta var orðið svo leiðinlegt fólk ! Yfirstéttarlið frá Frakklandi og Spáni sem leit á okkur sem hvíta þræla , ætlaðist til að fá 10 laxa á dag , kunni hvorki eitt né neitt , og var illa klætt .
Ég sagði við þá í einum bankanum að þeir gætu fengið ódýrari bílstjóra en mig , þegar ég var kominn að einum veiðistaðnum með fólkið að hlusta á trúbadora og drekka rauðvín .
Þessi stemning dró ofboðslega úr mér .
Svo var það þessi endalausa veiðikennsla .
Þegar ég finn að fólk hefur engan áhuga , þá nenni ég þessu ekki .
Ef fólk hefur áhuga , þá skilar það alltaf einhverju .
" Þegar Lúther er spurður að því hvort hann eigi sér eftirlætis svæði í ánni , segir hann að Fitjaáin hafi verið frábær maðkveiðiá en eftir að maðkveiðin hafi verið stöðvuð sé hún orðin leiðinleg .
" Annars veiddi ég Víðidalsá hér áður nánast eingöngu á flugu , hvort sem maðkur var leyfður eða ekki .
Og ég nota aldrei spún .
Dalsárósinn er náttúrlega uppáhaldið , svo koma Galtarnes og Kælir .
Þetta eru uppáhaldsstaðirnir .
Það er í sjálfu sér ekkert ofboðslega gaman að veiða Galtarnes og Kæli en þar hef ég samt fundið litlu fersentimetrana sem skipta máli .
" – En hvar hefurðu fengið flesta þá stóru ? " Í Dalsárósi .
Ég hef fengið sjö tuttugupundara eða stærri þar .
" – Ertu með stórlaxasýki ? " Er ég ? " spyr Lúther á móti og hlær .
" Nei , " segir hann svo ; " ég er alls ekki með stórlaxasýki .
Þó ég viti af stórum laxi á einhverjum stað þá vil ég endilega að veiðifélaginn reyni fyrst við hann .
" 