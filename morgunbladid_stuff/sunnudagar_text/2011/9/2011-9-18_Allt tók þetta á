Sumir eiga honum líf sitt að launa , öðrum hefur hann gefið betri heilsu með starfi sínu .
Sigurgeir Kjartansson skurðlæknir var einn úr " fyrstu kynslóðinni " á sviði æðaskurðlækninga á Íslandi , eins og hann orðar það , og fyrstur lækna hér til að nýta holsjártækni .
Margt hefur á daga Sigurgeirs drifið síðan sú aðgerð fór fram og ekki allt léttbært .
Undanfarin ár hefur hann gengið í gegnum mikla lífsreynslu af völdum slyss , veikinda og missis .
Guðrún Guðlaugsdóttir Þegar ég geng út af heimili Sigurgeirs Kjartanssonar að afloknu viðtali við hann finnst mér andartak sem ég heyri daufan tregahljóm bergmála í steinsteyptri stéttinni við fótatak mitt í síðsumarsblænum .
Þegar ég kom hafði ég ekki séð Sigurgeir í tuttugu ár , eða frá því ég sem blaðamaður var viðstödd aðgerð sem hann gerði á Landakotsspítala .
Þá var hann maður í blóma síns aldurs og hafði fyrstur lækna á Íslandi tekið gallblöðru með holsjártækni .
Aðgerðin hafði gengið vel og Sigurgeir og hans fólk voru glaðbeitt vegna hinna miklu möguleika sem hin nýja tækni veitti .
Nú er Sigurgeir á öðrum stað í lífinu , situr í hjólastól með lamaða fætur eftir slys – en viðmót hans hefur ekki breyst .
Enn á hann glettið bros og einlægt og hlýtt augnaráð til að gefa samferðafólkinu .
Við skulum hverfa til upphafs heimsóknar minnar til Sigurgeirs , þar sem við erum sest við borðstofuborð í vistlegu einbýlishúsi hans Kópavogi , hundurinn á heimilinu farinn að leika sér með bein á gólfinu – og húsbóndinn segir mér undan og ofan af sínum fyrstu jarðvistarárum .
" Ég er sveitastrákur , " segir Sigurgeir .
Hann er fæddur 7. mars 1938 og ólst upp í Þórisholti í Mýrdal .
Hann kveðst ekki eiga til lækna að telja .
" Raunar engra langskólagenginna að telja , " bætir hann við .
Foreldrar hans voru hjónin Þorgerður Einarsdóttir frá Reyni og Kjartan Einarsson frá Þórisholti .
" Við vorum sjö systkinin og einn bróðir minn tók við búskap í Þórisholti .
Þar standa nú fyrir búi synir hans tveir , sjötta kynslóð af okkar ættlegg , " segir Sigurgeir .
Ekki gaman fyrir sveitamann Eftir nám í Skógaskóla og einn vetur í Menntaskólanum í Reykjavík lá námsleið hans í Menntaskólann á Laugarvatni .
" Það var ekki gaman fyrir sveitamann , alveg einan á báti , að koma inn í MR þá .
Þar voru fyrir heilu árgangarnir úr t.d. Laugarnesskóla , klíkur í jákvæðri merkingu sem ég átti ekki aðgang að þótt ég kannaðist við úr barnæsku Brynju Benediktsdóttur , það dugði ekki til .
En námið og heimavistin á Laugarvatni hentaði mér vel og á sumrin gat ég unnið mér fyrir viðurværi .
Ég kostaði mig sjálfur á Laugarvatn með því að vinna í símavinnu víða um land .
Ég var í flokki Kjartans Sveinssonar ; stórkostlegur flokkur og frábær tími .
" Eftir stúdentspróf 1958 lá leið Sigurgeirs í læknadeild Háskóla Íslands .
" Ég hafði ekki hugmynd um hvað ég ætlaði að verða , en um haustið , daginn áður en umsóknarfrestur í HÍ var að renna út , hnippti kærastan mín og skólasystir frá Laugarvatni , Halla Sigurjóns , í mig og spurði hvað ég ætlaði að gera .
" Best að fara í læknisfræði , " svaraði ég , hafði heyrt að hægt væri að dúlla í læknadeild dálítinn tíma og fannst að svo mild tímamörk myndu henta mér vel .
En um haustið var reglugerðinni breytt og hún gerð miklu strangari , " segir Sigurgeir .
Ekki voru komin námslán þegar þetta var .
" Ég var í símamastravinnu í tvö sumur , svo fór ég á sjóinn á togara .
Þannig gat ég klofið þetta , " bætir hann við .
" Það hjálpaði líka mikið að ég flutti heim til kærustunnar , þar fór ljómandi vel um okkur í einu herbergi í nær 3 ár .
Þrjátíu og sex hófu nám við læknadeildina haustið 1958 en sex komust upp um vorið 1959 – og ég var einn af þeim .
Við Halla giftum okkur þetta vor .
Hún hóf tannlæknanám í HÍ um leið og ég fór í læknisfræðina .
Hún varð síðar sérfræðingur í tannlækningum og kenndi við tannlæknadeild HÍ jafnframt því að vera með eigin stofu þar til hún lést 31. mars 2002 .
Það var mikill missir og breytti öllu .
Börn okkar Höllu eru tvö , Aðalsteinn skógfræðingur og Elín tannlæknir .
Barnabörnin eru sex , " segir Sigurgeir .
Hann rennir augunum að þremur stórum römmum á veggnum um leið og hann segir þetta .
Í römmunum eru myndir frá ýmsum viðburðum í lífi fjölskyldunnar um áratuga skeið .
Eftir að þau Halla og Sigurgeir luku námi við HÍ fóru þau til frekara náms í Worchester .
" Ég lauk læknanáminu hér á sex og hálfu ári , tók kandidatsárið hér heima og stundaði svo mitt sérfræðinám , almennar skurðlækningar í Massachusetts , ég vildi fara til Bandaríkjanna til að upplifa eitthvað nýtt .
Halla var við sitt sérnám við sama spítala .
Síðan vorum við ár í Boston þar sem ég var í sérfræðinámi í æðaskurðlækningum .
Heim fluttum við 1972 .
Áður en ég fór frá Boston rakst ég á bók um umfangsmiklar aðgerðir í kviðarholi og æðakerfi .
Ég reiknaði með henni til uppflettingar , þar voru m.a. til umfjöllunar aðgerðir á vélinda , maga , lifur , brisi , ristli og ósæð .
Ég bjóst ekki við að þurfa að grípa til þessara aðgerða .
Og fyrsta daginn á Landakotsspítala var mér falið að taka sýni úr húðbletti .
Þó fór það svo að þegar litið er til baka voru þær aðgerðir teljandi á fingrum annarrar handar sem lýst var í bókinni og ég hafði ekki gert , " segir Sigurgeir .
" Ég hafði alltaf áhuga á handverki , " svarar hann að bragði þegar ég spyr hvað hafi ráðið vali hans á sérgrein .
" Dómgreind og handverk eru mikilvægir eiginleikar í skurðlækningum .
" Þú hefur aldrei verið hræddur við blóð ? " Ónei , ég var vanur því að sjá blóð þegar skepnum var slátrað , " svarar Sigurgeir með hægð .
En skyldu menn og skepnur vera líkar að innan ? " Já , en fráleitt eins , " svarar hann og brosir .
" Ég var í Indianapolis um tíma við tilraunaskurðlækningar .
Tekin var ósæð úr hundi og splæst inn í gerviæðabút sem hafði verið meðhöndlaður sérstaklega með þekjufrumum .
Verið var að rannsaka storknun blóðs í smáum æðum .
Ósæðin liggur nánast frí í hundum en þarf næstum að grafa hana fram í mannskepnunni .
" Ég gýt augunum til heimilishundsins sem enn leikur sér glaðlega á gólfinu .
" Auðveldara er sem sé að gera hjartaaðgerðir á hundum ? " segi ég svo .
" Já , miklu auðveldara , " svarar Sigurgeir .
Gott að vinna á Landakoti Þegar heim kom úr sérfræðináminu beið Sigurgeirs staða við Landakotsspítala .
" Það vildi mér til að skurðlæknir sem þar hafði verið ráðinn fór skyndilega til starfa í Ameríku .
Á Landakoti var gott að vinna .
Ég sinnti þar almennum skurðlækningum og æðaskurðlækningum .
Ör þróun var í síðarnefnda geiranum og ég var þar í " fyrstu kynslóð " , ef svo má segja .
Æðaskurðlækningar hófust fyrir alvöru i í Kóreustyrjöldinni .
Þar notuðu læknar upphaflega æðar úr líkum sem sérstaklega höfðu verið meðhöndlaðar með geislum og saumaðar svo inn í stað ósæða .
Þetta var ekki gert hér á landi .
Einnig fóru menn að þreifa sig áfram með gerviæðar og þær urðu ofan á þegar um var að ræða stórar æðar .
Gerviæðar reyndust ekki vel neðan við nára .
Þess í stað voru notaðar yfirborðsbláæðar .
Þær voru skrældar út og snúið við svo blöðkurnar sem eru í bláæðum og tryggja einstefnustreymi blóðsins myndu ekki stífla æðina .
Mikil handavinna var að losa æðar upp og sauma þær inn í fótinn – tekin var þá bláæð og lögð í fótinn í stað stíflaðrar slagæðar .
" Gerir þetta ekkert til ? spyr ég .
" Nei , þetta eru bara yfirborðsbláæðar sem mega missa sig .
Í rauninni væri hægt að frysta slíkar æðar og nota síðar , ég var alltaf hikandi við að farga þessum æðum .
Þegar ég var að taka æðahnúta reyndi ég að taka ekki bláæðina ofan við hné , það gat komið sér vel að eiga hana í fætinum ef t.d. kransæðastífla kæmi upp síðar .
Þær breytingar hafa orðið á æðahnútaaðgerðum að núna eru teknar yfirborðsbláæðar ofan hnés en neðri hluti æðarinnar látinn vera .
" Eins og Sigurgeir lýsir þessu hljómar það áhugavert – en blóðugt .
Vissulega þurfti að fylgjast vel með nýjungum á þessu sviði og það gerði okkar maður .
" Ég fór árlega á American Collage of Surgeons .
Þar komu upp þær nýjungar sem maður gat búist við , " segir Sigurgeir .
En hver var næsta stóra nýjungin í aðgerðartækni sem hann kynntist ? " Holsjáraðgerðirnar , " svarar hann hiklaust .
" Ég gerði fyrstu slíka aðgerð hér á landi – það verður ekki hrakið , " svarar hann nokkuð fastmæltur en hlær þó við .
" Ég vissi þegar ég tók þessa nýjung í gagnið að ég gæti alltaf snúið slíkri aðgerð upp í opna aðgerð , ég var því nokkuð rólegur við þetta frumkvöðulsstarf .
Fyrsta aðgerðin var gerð á sjálfboðaliða , manni af útlendum ættum sem var raunar ekki heppilegur , stór og feitur – en hann var tilbúinn að leggja sig í að láta taka úr sér gallblöðruna á þennan hátt og ég þáði tilboð hans – þurfti þá ekki að vera dekstra einn eða neinn .
Það tók mig 5 klukkustundir að gera þessa fyrstu aðgerð , einkum tók tíma að kljást við tækin .
En aðstoðarfólk mitt var afar áhugasamt og lagði sig mjög fram .
Við vorum þrír læknar , auk mín þeir Þorvaldur Ingvarsson og Tom Macgill , sá síðarnefndi var læknir á Keflavíkurflugvelli .
Þorvaldur hafði sinnt tilsvarandi aðgerðum í bæklunarlækningum í Svíþjóð .
Þetta var spennandi stund .
Þessi grein skurðlækninga var ekki til þegar ég var að læra í Bandaríkjunum .
Ég sá þetta fyrst boðað um 1990 í American College í San Francisco .
Mér fannst nánast ótrúlegt að hægt væri að taka gallblöðru í gegnum smágöt á kviðnum með því að stjórna tækjum eftir sjónvarpsskjá .
" Þess má geta að í Morgunblaðinu 29. september 1991 birtist grein eftir undirritaðan blaðamann sem horfði á og skrifaði um það þegar Sigurgeir tók í þriðja sinn gallblöðru með umræddri aðferð .
Þá var sjúklingurinn Vilhelmína R. Ólafsson , ung kona sem sagði fáeinum klukkustundum eftir aðgerðina : " " Ég neita því ekki að ég fékk aðeins sting í magann í gærkvöldi við að hugsa um að fara í eitthvað sem ég vissi ekki hvað væri , en sú hugsun hélt ekki fyrir mér vöku .
Það er mikill munur að vera laus við kvalirnar ...
Slík köst eru sárari en allt sem sárt er , fæðingarhríðar eru barnaleikur hjá þeim ...
Í síðasta kastinu lá ég uppi í sófa og gat engan veginn verið , tárin trilluðu niður kinnarnar á mér ...
Núna líður mér bara vel , það er meira að segja búið að bjóða mér upp á kaffi sem ég ætla að fara að gæða mér á .
" Í stuttu spjalli við Sigurgeir eftir umrædda aðgerð kom fram að aðgerð sem þessi fækkaði legudögum um allt að fimm dögum .
Í stað 15 sentimetra holskurðs eru bara gerð 3 til 4 stungugöt um 1 sentimetri að lengd .
Þessi aðgerð tók um 60 mínútur .
" Fannst tilveran tómleg Ég spyr Sigurgeir nú hvernig á því hafi staðið að læknir af Keflavíkurflugvelli hafi verið við þessa aðgerð ? " Tom Macill , John Livingstone og fleiri læknum á Vellinum fannst tilveran þar tómleg og skammt duga til viðhalds læknakunnáttunni að gera við eitt og eitt kviðslit eða þess háttar .
Þeir stunduðu því að fá að koma og vinna við hlið mér við aðgerðir á Landakotsspítala .
Þar voru alvöru aðgerðir í gangi .
Lengsta samstarfið af þessu tagi átti ég við Livingstone .
Hann er nú starfandi skurðlæknir í Boise , Idaho .
Hann fór þangað eftir að hann var læknir á Keflavíkurflugvelli og þá var einmitt þessi nýja tækni , holsjáraðgerðir , að koma fram .
Hann bauð mér að koma í 10 daga og fylgjast með þessari nýjung og æfa mig í slíkum aðgerðum .
Þetta var sérstakt í Bandaríkjunum , þar eru læknar mjög varir um sig og vilja ekki aukafólk á skurðstofu , það gæti skapað tortryggni og jafnvel málaferli .
En Idaho var tiltölulega ungt ríki og þar var víðsýni meiri í þessum efnum .
" En hvað með tækjakaup ? " Ég leitaði eftir kaupum á tækjum til holsjáraðgerða frá Þýskalandi en var sagt að Landspítalinn og Borgarspítalinn myndu ganga fyrir í þessum efnum hvað fjárveitingar snerti .
En svo komst ég í samband við Sigurveigu Sigurðardóttur hjúkrunarfræðing sem starfaði þá hjá kvennadeild Rauða krossins .
Hún spurði hve mikið fé Landakotsspítala vantaði til að fjárfesta í tækjum til holsjáraðgerða og útvegaði svo þá peninga .
Ég var ekki höndum seinni að panta tæki frá Ítalíu og fyrr en varði voru þau komin og allt tilbúið fyrir fyrstu aðgerðina .
Við gerðum fyrst bara gallblöðruaðgerðir á þennan hátt .
Satt að segja breytti umfjöllunin í Morgunblaðinu talsverðu , aðstreymi sjúklinga í svona aðgerð jókst mjög mikið eftir að sagt var frá henni þar , biðlistar beinlínis tæmdust .
Ekki var farið að gera svona aðgerðir fyrr en um tveimur mánuðum síðar á Landspítala og Borgarspítala .
Þá fengu læknar þar holsjártæki og gátu byrjað .
Síðar fórum við á Landakoti að taka botnlanga með holsjártækni .
Ég hafði þegar þarna var komið sögu tekið botnlanga með gömlu aðferðinni í 20 ár og ég ætla ekki að bera saman hve sjúklingunum farnaðist miklu betur sem fóru í holsjáraðgerð .
Holskurðum fylgir alltaf áhætta , raunar fylgir hún öllum aðgerðum .
Ég gerði aðeins fáar aðgerðir við bakflæði með holsjártækni .
Slíkar aðgerðir komust ekki í fullan gang fyrr en Margrét Oddsdóttir kom til skjalanna eftir sérnám á þessu sviði , – hún hafði áður verið aðstoðarlæknir hjá mér um tíma .
Margrét lést langt um aldur fram .
Þá má geta þess að ég tók góðkynja æxli úr lifur með holsjártækni , áður var lifrin þá skoðuð með sneiðmyndavél .
Mikill munur var á eftir að sú tækni kom fram .
Áður kom manni stundum ýmislegt á óvart þegar sjúklingur var opnaður .
" Tók ristil úr miklum fjölda Sigurgeir gerði á sínum starfsferli mikinn fjölda stórra og vandasamra aðgerða .
Ristilbrottnám var þar á meðal .
" Ég tók ristil úr miklum fjölda fólks og oft var þá um krabbamein að ræða .
Ristilkrabbamein er oft erfitt að finna á byrjunarstigi , einkenni þess fara hljótt , " segir Sigurgeir .
Þannig háttaði til þegar Halla konan hans veiktist .
Hún greindist með krabbamein í ristli og lést úr þeim sjúkdómi .
" Því miður greindist meinið of seint og því fór sem fór .
Mér leið mjög illa eftir að Halla dó , en svona er þetta , jafnvel þótt maður hafi þekkinguna þá dugar það ekki til í sumum tilvikum .
Andlát hennar var mér þungt áfall .
" Sigurgeir var 65 ára þegar hann missti eiginkonu sína .
Eftir lát hennar tók hann upp samband við Hildi Stefánsdóttur hjúkrunarfræðing , sem hann þekkti áður sem samstarfskonu frá Landakoti .
" Við Hildur giftumst og áttum saman dásamleg ár og ég var farinn að hlakka til starfsloka þegar ég yrði sjötugur þegar ógæfan dundi yfir .
Þá var ég læknir á skurðdeild Landspítala .
Landakoti var lokað eftir að ég hafði starfað þar í 25 góð ár , það var sárt fyrir starfsfólkið .
Eftir það var ég fimm ár læknir á Borgarspítala og síðan á LSH sem fyrr gat .
Við Hildur vorum að byggja okkur hús .
Ég var vanur handverki frá uppvextinum og sumarbústaðnum mínum og var við smíðar í nýbyggingunni þegar ég féll af stillansi , skriplaði fótur og datt niður um eina hæð .
Ég hafði unnið í 80 metra hæð í símamöstrunum og fannst ótrúlegt það sem gerðist .
Ég lenti illa og gipsplata kom ofan á bakið .
Ég fann strax að ég var lamaður , missti alla tilfinningu og hreyfigetu í fótunum frá mjöðmum .
" Þetta er varanlegur mænuskaði , " hugsaði ég þar sem ég lá á jörðinni .
Ég var satt að segja þá stundina að vona að ég hefði fengið slíkt höfuðhögg að ég myndi ekki lifa af .
En svo var ekki .
Ég var einmitt á bakvakt hjá slysadeildinni þegar slysið varð en skjótt skipast veður í lofti – ég var kominn í aðgerð hjá Aroni Björnssyni og hans fólki undra skömmu síðar .
Fékk eins skjóta og góða þjónustu og frekast var unnt hjá góðu fagfólki , læknum sem hjúkrunarliði .
En ég vissi að það myndi ekki þýða neitt .
Skaðinn var skeður .
Ég læt ekki glepjast af gyllivonum .
Ég veit að ekkert getur breytt þessu .
Ég er lamaður og verð í hjólastól meðan ég lifi .
Fyrir nokkru fékk ég svo hjartaáfall og þurfti að fara í hjáveituaðgerð hjá Bjarna Torfasyni , áður nemanda mínum og Þórarni Arnórssyni samverkamanni mínum á Landakoti svo árum skipti .
Hjartaaðgerðin gekk vonum framar og ég er stálsleginn hvað það snertir .
Allt tók þetta mjög á .
Ég var orðinn hjúkrunarsjúklingur og það er ekkert öðruvísi fyrir lækni en annað fólk .
Ég hef aldrei verið trúmaður en eftir þessi áföll fóru menn að tala um það við mig að kannski gæti trúin gætt líf mitt meira innihaldi .
En því miður – ég átti aldrei barnatrú hvað þá að ég gæti orðið trúmaður eftir þetta .
En áföllin voru ekki yfirstaðin .
Við Hildur seldum húsið sem við höfðum verið að reisa og keyptum einbýlishúsið hér , sem er á einni hæð og mjög hentugt fyrir mann í hjólastól .
En svo kom fljótlega í ljós að í þaki hússins var raki og sveppagróður .
Heilsa Hildar leyfði ekki að hún byggi við þær aðstæður .
Hildur varð fyrir eitrun í starfi sínu við speglunaraðgerðir og hefur ekki beðið þess bætur .
Það mál fór fyrir dóm og hún fékk bætur .
Nú er ljóst að sambúð okkar Hildar er lokið .
Þótt viðskilnaður okkar væri þrátt fyrir allt í kærleika gerður eru mér þetta óneitanlega sár málalok .
En þegar ég hugsa um lífshlaup mitt fyllist ég eigi að síður , mitt í dapurleikanum , ákveðinni gleði .
– Ég átti lengi gott líf og fyrir það er ég þakklátur .
" 