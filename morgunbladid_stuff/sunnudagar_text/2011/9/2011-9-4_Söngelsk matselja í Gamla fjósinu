Gamla fjósið á Hvassafelli undir Eyjafjöllum er orðið að notalegum veitingastað , sem rekinn er af heimasætunni Eygló Scheving Sigurðardóttur , en hún er einnig þekkt sem söngkona rokksveitarinnar Vicky .
Þar verður að mestu reitt fram hráefni úr héraðinu .
Stutt er síðan ekki sást á milli húsa á hlaðinu fyrir öskumekkinum úr eldgosinu í Eyjafjallajökli .
Texti : Pétur Blöndal pebl@mbl.is Myndir : Ragnar Axelsson rax@mbl.is Þó að kýrnar eigi enn samastað á Hvassafelli undir Eyjafjöllum eru þær hættar að brúka gamla fjósið .
" Það eru komnir nýir tímar með nýrri tækni , " segir bóndinn Magnús Pálsson .
" Nú labba þær sjálfar á básinn .
" Það varð til þess að Gamla fjósið varð gamalt með stórum staf , því heimasætan á bænum , Eygló Scheving Sigurðardóttir , hefur sett þar upp veitingastað og orðið sér þannig úti um sumarhýru en hún byrjar aftur í námi á veturna .
En fyrst þurfti að hreinsa út úr fjósinu og gera það vistlegt .
" Við hófumst handa 7. mars á þessu ári , " segir Magnús .
" Svo voru allir fengnir til að hlaupa undir bagga , vinir og vandamenn ...
" " ...
og líka vinir þeirra og vandamenn ...
" bætir kona hans Heiða Björg Scheving við .
" og nokkrir vandamálamenn , " klykkir Eygló út með og hlær .
" Ótrúlega margir lögðu hönd á plóg , hjálpuðu til og áttu um leið góðar stundir hér í fjósinu , " segir Heiða , sem er leikskólastjóri á Hvolsvelli og sér fyrsta kastið um eldamennskuna í Gamla fjósinu á kvöldin , en dóttir hennar vakir yfir gestum á daginn .
Syngjandi matselja " Það þurfti að hreinsa út flórinn og steypa ofan í haughúsið , " segir Magnús .
" Svo byggðum við klósettin , klæddum þau með bárujárni til að gera þau notaleg .
En mesta vinnan var í loftinu .
Það þurfti að klæða það og hreinsa alla þessa bita – það var svakaleg vinna í þeim .
Þá kom til skjalanna ein sem er með Eygló í hljómsveit ! " " Glerharður rokkari , " skýtur Eygló inn í .
" Og hún var með vírburstann á lofti heila helgi , djöflaðist í þessu og þreif allt að innan .
" – Í hvaða hljómsveit ertu ? spyr blaðamaður varlega .
" Rokksveit sem nefnist Vicky , " svarar Eygló .
Ragnar Axelsson ljósmyndari getur ekki setið á strák sínum frekar en fyrri daginn .
" Þetta eru ellimerki Pétur ! " " Þrjár gullfallegar stelpur og einn strákur , " segir Heiða stríðnislega .
Og víst þekkja margir sveitina Vicky , sem gaf út fyrstu plötuna árið 2008 , Pull Hard , og hefur ekki látið sér nægja að troða upp á tónleikum í hverju krummaskuði á Fróni , heldur einnig spilað í Kína og Bandaríkjunum .
Lagið Feelgood hefur notið vinsælda á X-inu í allt sumar og er aðeins upphitun fyrir haustið .
" Við gefum út plötu í næsta mánuði , fyrst þú ert byrjaður , " segir söngkonan Eygló brosandi .
" Hún mun nefnast Cast a Light .
" Annars vinnur Eygló í ungmennamiðstöð í Hafnarfirði , gamla bókasafninu , en ætlar eins og fyrr segir í nám í vetur .
" Í vetur verður eitthvað opið um helgar og við vonumst til að ná hópum til okkar , en síðan opnum við snemma næsta vor af fullum krafti , " segir hún .
" Þá ráðum við eitthvað af fólki til okkar .
Okkur fannst ekki taka því núna , fyrst við opnuðum ekki fyrr .
" – Var þetta meiri vinna en þið bjuggust við ? " Er það ekki alltaf þannig ? " spyr hún .
" Við ætluðum alltaf að opna um næstu helgi – í heilan mánuð ! " Hráefni úr sveitinni Og stefnan er að sækja hráefnið á veitingastaðnum í sveitina .
" Þetta er náttúrlega nautgripabú og við leggjum mesta áherslu á nautakjötið , " segir Heiða .
" Svo sækjum við grænmeti á bæina í kring , förum eins stutt og mögulegt er að sækja það .
Er það ekki hugmyndin með beint frá bónda ? " " Salatið fáum við frá sýslumanninum í Vík , " bætir Eygló við .
" Hún er með grænmetisræktun í stórum og miklum garði á sumrin .
" Og nú leggur Magnús orð í belg : " Svo verðum við með fisk dagsins , bleikju eða sjóbirting beint úr ósnum .
Þar legg ég net .
Veiðin datt að vísu dálítið niður við eldgosið og hefur ekki alveg náð sér á strik aftur .
Það er svo mikil aska í ósnum .
" – Er það ekki bara næringarefni fyrir lífríkið ? " Ég skil ekki í öðru en það verði gott þegar frá líður , " svarar hann .
– Þið hafið verið í jaðrinum á gosöskunni ? " Mökkurinn náði út að Hólsá , þannig að við vorum í honum , " svarar Magnús .
" Gosið olli töluverði tjóni hjá okkur , en uppbyggingin hefur gengið vel síðan .
" Eygló stenst ekki mátið .
" Var þetta ekki að þannig að fréttamenn voru hættir að nenna í hringja í ykkur – þið voruð svo jákvæð ? " Heiða tekur undir það .
" Við ákváðum að tala ekkert um það neikvæða , þó að við værum stundum pirruð .
Og fyrir vikið birtist aldrei neitt ! " Hún hallar sér fram á borðið .
" En ég hef mikla reynslu af eldgosum , þó að maður þurfi ekki sífellt að tala um það .
Auðvitað var ömurlegt þegar rokið og myrkrið var mest , en við tókum þá ákvörðun að láta það ekki buga okkur eða hafa neikvæð áhrif á okkur .
" " Við búum á Íslandi ! " segir Magnús með áherslu .
" Og við sáum ekki Gamla fjósið , þó að það væri rétt spölkorn frá heimilinu , og þurftum að fara á bíl á milli húsa .
En ég bjó í Vestmannaeyjum þegar Surtseyjargosið var og flúði Vestmannaeyjagosið .
Þegar maður hefur flúið heimili sitt einu sinni út af eldgosi , þá veit maður að allt verður gott á eftir og því hafði þetta ekki eins mikil áhrif á mann .
" – Þess vegna er eldfjallasúpa á matseðlinum ? " Já , súpan var líka vinsæl þegar margt fólk var hérna eftir gosið og það varð kveikjan að því að selja hana með nautakjötinu okkar .
" Það sem ég kann að baka Á Hvassafelli eru 65 mjólkandi kýr og 200 ungneyti .
" Það er nóg af kjöti , " segir Eygló .
" Og þú getur valið beint úr haganum , eins og þegar þú færð þér humar , " bætir hún við – í gamni að sjálfsögðu .
" Svo erum við með örfáar kindur og hesta , " segir Magnús .
– Ég hjó eftir því að grjónagrautur er á matseðlinum .
Er hann ljúffengur ? " Ég vona það , " segir Heiða og hlær .
– Hvert sækið þið uppskriftirnar ? " Fyrst ætluðum við að vera með heimilismat , grjónagraut og svoleiðis , en svo var eftirspurnin mikil eftir hamborgurum .
Enda veit fólk að það fær bara kjöt og engin aukaefni .
" – Hvað um þessar dýrindis kökur ? " Þetta er bara það sem ég kann að baka , " segir Eygló .
– Hvar lærðir þú það ? " Ekki hjá mömmu sinni , " skýtur Heiða inn í og hlær .
" Ætli það sé ekki mótþrói , " svarar Eygló .
" Börn vilja aldrei vera eins og foreldrarnir .
Mamma er svo löt við baksturinn að ég vildi verða góður bakari .
" Stellið á veitingastaðnum og hluti af innréttingunum var keypt á mörkuðum í Belgíu .
" Sú sem keypti það fyrir okkur flytur inn gamla muni og selur þá í húsi í Skerjafirðinum , en býr sjálf í Skerjafirðinum .
Hún kom hingað í fyrrakvöld og þá með þessa könnu í innflutningsgjöf , " segir Heiða og bendir á hillu á veglegum skáp á miðju gólfi , sem notaður er undir gamalt og fallegt stell .
" Annars teiknaði arkitektastofan ASK fyrir okkur útlínurnar að innréttingunum , Júlía Andersen innanhúshönnuður , en þetta var þó mestmegnis af fingrum fram .
" Og það má búast við sælkeramat um helgar í haust í Gamla fjósinu .
" Við stefnum að því að bjóða fýl um helgar í september og gæs í október , " segir Magnús .
" Ætli við verðum ekki líka með sauðfjárafurðir , svið og slátur .
Við erum að reyna að skera okkur úr og byggja á því sem við stöndum fyrir .
" Viðar , Lennon og Bítlarnir Viðar Einarsson sem er úr Togga-fjölskyldunni í Eyjum og því kallaður Viðar Togga , kom færandi hendi eftir að Gamla fjósið var opnað með mynd af sér á sviði ásamt John Lennon , forsprakka Bítlanna .
Viðar er goðsögn í lifanda lífi , mikill Bítlaaðdáandi og gjörþekkir allt sem þeim tengist .
Í tilefni af því létu vinir hans og kunningjar búa til þessa ljósmynd , þar sem honum er bætt inn með Bítlunum .
Þegar Viðar sá myndina dáðist hann strax að henni , þó að hann kæmi ekki alveg fyrir sig hvenær hún hefði verið tekin .
Svo bætti hann við : " Það eina sem passar ekki er að ég hef aldrei átt svört jakkaföt .
" 