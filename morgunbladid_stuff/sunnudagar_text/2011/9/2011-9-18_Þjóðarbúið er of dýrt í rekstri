Það er dýrt fyrir fámenna þjóð að búa í stóru landi .
Innviðir samfélagsins hafa að mestu verið byggðir upp á síðustu 100 árum eða rúmlega það .
Það hefur kostað mikið að byggja vegakerfið upp , fyrst malarvegi og svo uppbyggða vegi með slitlagi .
Það hefur kostað mikið að byggja hafnir um allt land .
Það hefur kostað mikið að byggja flugvelli um allt land .
Það hefur kostað mikið að byggja skóla um allt land .
Það hefur kostað mikið að byggja sjúkrahús víðs vegar um landið .
Allt hafa þetta verið nauðsynlegar fjárfestingar .
Hafnir hafa verið forsenda þess að við gætum sjálf nýtt fiskimiðin í kringum landið .
Greiðar samgöngur hafa verið forsenda fyrir blómlegu atvinnulífi og mannlífi .
Skólar og sjúkrahús eru grunnþarfir .
Allt hefur þetta verið byggt upp af fámennum hópi fólks .
Við erum núna yfir 300 þúsund en fram eftir 20. öldinni vorum við ekki nema helmingur af þeim fjölda .
Það hafa því miklar byrðar lagzt á fáar herðar .
En þessar fjárfestingar munu nýtast okkur til langframa þótt auðvitað þurfi að halda þeim við .
Á dögunum sat ég á spjalli við athafnamann af nýrri kynslóð Íslendinga , sem hefur gengið hægt um gleðinnar dyr og uppskorið í samræmi við það .
Þessi ungi maður lýsti þeirri skoðun að þjóðarbú okkar væri of dýrt í rekstri .
Það væru ekki bara of margir bankar , það væru líka of margar benzínstöðvar og yfirleitt of margt af of mörgu .
Kostnaðurinn við þennan ofvöxt í margvíslegri starfsemi legðist með einum eða öðrum hætti á hvern einstakling í þessu fámenna samfélagi .
Þetta er áreiðanlega rétt .
Það er fagnaðarefni að nú hafa stjórnendur tveggja banka staðfest þá skoðun að fjármálakerfið sé of umfangsmikið , að við þurfum ekki á svo miklum umsvifum í fjármálageiranum að halda .
Þá er spurning hvernig stjórnvöld bregðast við .
Kostnaður við of stórt fjármálakerfi lendir á viðskiptavinunum .
Það er áreiðanlega rétt að benzínstöðvarnar eru of margar , það er of mikið í þær lagt , þær eru sumar hverjar opnar allan sólarhringinn .
Til hvers ? Fólk getur afgreitt sig sjálft og borgað í þar til gerðum tækjum .
Þessi umframkostnaður kemur fram í hærra benzínverði .
Matvöruverzlanir eru of margar .
Þær starfa á of mörgum fermetrum .
Þær eru opnar of lengi .
Umframkostnaðurinn kemur fram í hærra matarverði .
Það hefur orðið ótrúlegur vöxtur í ritfangaverzlunum á Íslandi .
Hvað ætli valdi því að ritfangaverzlun hefur allt í einu aukizt svona mikið ? ! Það eru jafnvel dæmi um að slíkar verzlanir hafi opið allan sólarhringinn .
Til hvers ? Hitt er víst að þessi umframkostnaður kemur fram í hærra vöruverði .
Byggingarvöruverzlanir eru of margar og of víða um landið ef mið er tekið af eðlilegum umsvifum .
Þar er að vísu hægt að finna dæmi um að verzlun hafi verið lokað .
En auðvitað er ljóst að ofvöxtur í þessari verzlunargrein kemur fram í hærra vöruverði .
Það eru líka of mörg bílaumboð að selja of fáa bíla .
Umframkostnaðurinn kemur annað hvort fram í hærra verði á bílum en þyrfti að vera eða í földum kostnaði annars staðar við að halda uppi fjölda fyrirtækja , sem ekki eru forsendur fyrir .
Það eru líka of margir alþingismenn á Íslandi .
Við þurfum ekki svona marga .
Bættar samgöngur og ný samskiptatækni veldur því að færri þingmenn geta sinnt þeim störfum , sem fleiri þingmenn þurfti til áður .
Umframkostnaðurinn kemur fram í hærri sköttum .
Það eru of mörg sveitarfélög á höfuðborgarsvæðinu .
Það væri hagkvæmara að reka t.d. tvö sveitarfélög í stað sex .
Þá mundi kostnaður við of marga bæjarfulltrúa og of marga embættismenn minnka stórlega og hægt að lækka útsvarið sem því nemur .
Það hefur orðið ofvöxtur í utanríkisþjónustu smáríkisins Íslands .
Við höfum ekkert við svona mörg útibú í öðrum löndum að gera .
Hagsmunagæzla okkar getur auðveldlega farið fram með ódýrari hætti .
Þessi umframkostnaður kemur fram í hærri sköttum .
Það eru of margar opinberar stofnanir , of margar nefndir , of mörg ráð .
Þessi umframkostnaður kemur fram í hærri sköttum .
Í stuttu máli : það er hægt að reka íslenzka þjóðarbúið á mun ódýrari og hagkvæmari hátt , hvort sem litið er til einkarekstrar eða opinbers rekstrar .
Sennilega er einkareksturinn ekkert betur staddur að þessu leyti en opinberi reksturinn .
Með því að skera þennan umframkostnað niður og lækka verð á vöru og þjónustu og skatta sem því nemur er hægt að bæta lífskjör landsmanna umtalsvert .
Það er hins vegar ekki alveg einfalt að gera þetta og sennilega flóknara i einkarekstri en hinum opinbera .
Við viljum frjálsa samkeppni .
Það eiga allir sem þess óska að geta tekið ákvörðun um að setja upp bílaumboð eða ritfangaverzlun .
Vandinn kemur hins vegar upp ef og þegar í ljós kemur að engar forsendur eru fyrir þeim rekstri .
Þá hefur tilhneigingin verið sú að halda honum gangandi i stað þess að hann hætti .
Þá byrjar umframkostnaðurinn að verða til .
Það þurfa að fara fram umræður í samfélaginu um það , hvernig hægt er að draga úr umframkostnaði í þeim greinum , sem ofvöxtur hefur hlaupið í , án þess að það leiði til ofstjórnar og miðstýringar .
Í grundvallaratriðum snýst þetta ekki um annað en það sem heimili gerir , sem grípur til aðgerða til að draga úr óþarfa kostnaði eða fyrirtæki , þar sem kostnaður hefur farið úr böndum .
Það eru sömu lögmál sem gilda , þótt tölurnar séu aðrar .
Það er hægt að bæta lífskjörin með öðrum hætti en hækka krónutölu launa , sem engar innistæður eru fyrir .
