Ég minnist þess vel hvar ég var staddur þegar ég heyrði um árásina á New York og Washington 11. september 2001 .
Ég sat í bíl í Lækjargötunni á leið frá Alþingishúsinu í menntamálaráðuneytið .
Mér varð strax hugsað til dóttur minnar og fjölskyldu hennar sem bjó þá á miðri Manhattan-eyju .
Fljótlega tókst að ná símasambandi og sannreyna að ekkert amaði að henni , ungum syni hennar og eiginmanni .
Nokkrum árum síðar , vorið 2004 , fór ég til Washington sem dómsmálaráðherra og heimsótti þá ýmsar bandarískar öryggisstofnanir , meðal annars heimavarnaráðuneytið sem stofnað var til að skapa umgjörð um allt borgaralegt öryggiskerfi Bandaríkjanna .
Í ljós hafði komið að með betri samhæfingu og miðlun upplýsinga milli stofnana hefði mátt álykta á skarpari hátt en gert var að hætta stafaði af þeim sem síðan réðust á Tvíburaturnana í New York og varnarmálaráðuneytið í Washington .
Sem dómsmálaráðherra heimsótti ég einnig öryggisstofnanir í Noregi , Danmörku , Bretlandi , Frakklandi og Þýskalandi auk þess að kynna mér Europol í Hollandi og öryggismiðstöð ESB í Brussel .
Er með ólíkindum hvílík áhrif árásin 11. september 2001 hafði á allt skipulag borgaralegra öryggismála á Vesturlöndum og eflingu öryggis- og leyniþjónustu af öllu tagi .
Hvarvetna þar sem ég kom sögðu menn frá dæmum um að þessar forvarnir hefðu skilað árangri .
Samhliða þessu hafa verið háðar mannskæðar styrjaldir í Afganistan og Írak sem má rekja til 11. september 2001 , þó sérstaklega átökin við talibana og al-Kaída í Afganistan .
Talibanar stjórna ekki lengur Afganistan og al-Kaída er svipur hjá sjón .
Hér á landi hefur fjölmörgum lögum verið breytt til að bregðast við nýjum alþjóðlegum kröfum sem miða að því að halda hryðjuverkamönnum í skefjum .
Öryggisgæsla á flugvöllum og við hafnir er meiri en áður .
Því miður hefur lögregla ekki fengið forvirkar rannsóknarheimildir .
Skortur á þeim stangast á við öll viðbrögð í nágrannalöndunum og kann að skapa hættulegum öflum skjól í heimi án landamæra .
Eftir árásina 2001 spáðu ýmsir að í kjölfarið sigldi spenna og óvild í samskiptum Vesturlanda og ríkja múslíma .
Þróunin hefur sem betur fer orðið önnur þótt enginn viti enn hvert " arabavorið " sem nú ríkir í Norður-Afríku leiðir .
Til þess er að minnsta kosti ekki stofnað af óvild í garð Vesturlanda heldur í þágu lýðræðis gegn einræði .
Löngum hefur verið sagt að lýðræðisríki ráðist ekki hvert gegn öðru .
Þess vegna ætti að vera ástæða til bjartsýni um friðsamlegra andrúmsloft í okkar heimshluta og þar með minna leynilegt eftirlit og öryggisráðstafanir .
Hin varanlega arfleifð árásanna 11. september 2001 í frjálsum og opnum þjóðfélögum kann þó að verða minna persónulegt svigrúm og þar með skerðing mannréttinda vegna hvers kyns opinbers eftirlits .
