Síðastliðinn laugardag var ár síðan Kjartan Birgisson vaknaði að morgni með nýtt hjarta , en myndrík frásögn af hjartaskiptunum birtist í Sunnudagsmogganum .
Þá hafði Kjartan verið sjúklingur árum saman , lítið getað hreyft sig fyrir mæði og farið í fjölda hjartaaðgerða .
Ári síðar er Kjartan sjálfum sér líkur , góða skapið enn til staðar , en lífsskilyrðin hafa breyst mikið .
Hann var beðinn um að lýsa deginum sem hann hélt upp á að ár var liðið frá hjartaskiptunum .
9.00 Vakna , framundan er stór dagur .
Það var fyrir nákvæmlega einu ári sem ég fékk nýtt hjarta .
Framundan er að ganga á Þverfellshorn Esjunnar í tilefni tímamótanna .
9.45 Morgunmatur hjá Laulau systur minni .
Hún heitir Guðlaug Hildur , en er jafnan kölluð Laulau .
Þetta er öðrum þræði orkusöfnun , en líka dekrað við bragðlaukana með soðnu eggi og kavíar , rúnnstykki og svo auðvitað kaffi .
10.30 Hópurinn kemur saman við Mógilsá .
Mættir eru Hildur dóttir mín , Laulau systir mín og dóttir hennar hún Ransí , Unnella systir mín , Gylfi bróðir minn og Svandís mágkona mín .
11:00 Lagt af stað upp á Þverfellshornið , glaðbeittur hópur með markmiðið á hreinu .
Göngum hægt en örugglega .
12.00 Æjum í smáberjamó og setjum hælsærisplástur á einn hæl .
13.00 Kominn upp að steini , allir glaðir en æfingaskortur farinn að segja til sín hjá sumum .
Múgæsingur verður til þess að allir nema einn halda áfram upp á toppinn .
13:20 Ég kem fyrstur á toppinn því ferðafélagar mínir eru að aðstoða breska fjölskyldu .
Þvílík gleði að vera kominn upp , brosi allan hringinn og skrái áfangann í gestabókina á hringsjánni .
Líkaminn ótrúlega sprækur og ég hefði alveg getað gengið lengra .
13.30 Leggjum af stað niður og fáum okkur nesti við mýrina á leið niður .
Þreytan fer að segja til sín á niðurleiðinni og þá verð ég feginn að gangan er þó ekki lengri en þetta .
15.00 Komum niður að bílastæði alsæl með gönguna , þreytt en glöð .
15.30 Komum heim , ég og Hildur , til Maríu dóttur minnar sem var lasin heima , hafði verið í hálskirtlatöku í fyrradag .
Framundan er að hvíla sig vel og undirbúa komu harðsperranna .
Almennt hef ég reynt að hreyfa mig í sumar , farið í stutta göngutúra um Elliðaárdalinn og golf á Korpúlfsstaðavelli , þar sem ég á erfitt með að ganga Grafarholtið .
Svo tók ég þátt í Reykjavíkurmaraþoninu og hljóp 10 kílómetra .
Það var rosalega gaman , en gefur Esjugöngu lítið eftir hvað áreynsluna varðar .
Svo hef ég varið lausum stundum á skrifstofu Hjartaheillar , þar sem ég vinn að málefnum líffæraþega , hvort sem það eru hjarta , lungu eða nýru .
Ég reyni að vekja umræðu um þau mál , þannig að fólk sé meðvitað um stöðu fólks sem á við þann vanda að etja og hvað það er dýrmætt ef fólk skráir sig sem líffæragjafa .
19.00 Í fjarveru húsmóðurinnar Halldóru , sem er í Rangæingaferð með móður sinni , sér Hildur um að matreiða góðan kvöldverð .
20.00 Slakað á um kvöldið eftir gönguna .
Ég er ekki burðugur í samkvæmislíf eftir átök dagsins .
23.00 Góðum degi lýkur og rétt að fara að sofa .
