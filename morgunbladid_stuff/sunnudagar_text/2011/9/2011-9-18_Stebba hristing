Shakin ' Stevens , ellegar Stebbi hristingur eins og aðdáendur kappans hér í fásinninu kalla hann , fæddist í úthverfi Cardiff í Wales árið 1948 , yngstur ellefu systkina , og hlaut nafnið Michael Barratt .
Faðir Stebba fæddist árið 1897 og barðist fyrir hönd Breta í fyrri heimsstyrjöldinni .
Stebbi fiktaði ungur við tónlist en vakti lengi vel litla athygli .
Nítján ára festi hann ráð sitt með æskuástinni , Carole , og réð sig í vinnu sem mjólkurpóstur í Cardiff .
Saman eiga þau þrjú börn .
Snemma varð ljóst að Stebbi var ólseigur rokkari og næsta áratuginn eða svo túraði hann grimmt með ýmsum rokka-billíböndum , lengst af Shakin ' Stevens and the Sunsets , auk þess að senda frá sér efni .
Stóra breikið kom svo 1977 þegar Stebbi var ráðinn til að fara með hlutverk Elvis Presleys í söngleik á West End í Lundúnum .
Þótti hann standa sig vel og varð í kjölfarið reglulegur gestur í sjónvarpi .
Árið 1979 tók umboðskonan kunna Freya Miller Stebba upp á sína arma og gerði honum að hrista af sér Sólsetrið .
Hann lét ekki segja sér það tvisvar – sólóferillinn var hafinn .
Og vinsældirnar létu ekki á sér standa .
Fyrsti smellur Stebba , This Ole House , fór rakleiðis á topp breska vinsældalistans .
Næstu fjögur árin kom Stebbi hvorki fleiri né færri en tíu lögum á topp fimm , þar af þremur alla leið á toppinn , Green Door , Oh Julie og Merry Christmas Everyone .
Breiðskífa söngvarans , Shaky , átti sömuleiðis greiða leið á toppinn .
Ekki með á Live Aid Synd væri að segja að frumleikinn hafi dropið af Stebba en það bætti hann upp með taumlausri gleði og gáska .
Almenningur hreifst með .
Hann var líka flinkur að fá fræga tónlistarmenn til samstarfs við sig , svo sem Hank B. Marvin , Albert Lee , Roger Taylor og Bonnie Tyler .
Þrátt fyrir vinsældirnar var Stebbi ekki allra , einkum litu djúptþenkjandi tónlistarmenn hann hornauga .
Það kom því fáum á óvart að Stebba væri hvergi að finna á Live Aid-tónleikunum sumarið 1985 .
Sama ár varð hann þó fyrsti listamaðurinn til að koma fimmtíu sinnum fram í hinum geysivinsæla sjónvarpsþætti Top of the Pops .
Sennilega hafa gleði og gáski ekki þótt fara nægilega vel saman við hungursneyðina í Afríku .
Vinsældir Stebba dvínuðu er leið á níunda áratuginn enda þótt hann héldi áfram að dæla út plötum .
Árið 1991 dró kappinn sig hins vegar í hlé eftir að hann var dæmdur til að greiða gömlu félögum sínum í Sunsets ógoldin höfundarréttargjöld .
Stebbi komst aftur á kreik um aldamótin og hefur túrað grimmt síðan – með alla gömlu slagarana í farteskinu .
Best of-plata hans seldist til að mynda vel árið 2005 og fyrir þremur árum kom hann fram á svaðalegum eitís-tónleikum í Póllandi ásamt kempum á borð við Kim Wilde , Samönthu Fox , Thomas Anders ( úr Modern Talking ) , Söndru og Limahl .
Maður finnur bara " möllettið " síkka á ný við þessa upptalningu ! Sama ár kom Stebbi fram á hinni vinsælu Glastonbury-hátíð en var því miður sendur á svið áður en myndatökumenn BBC fóru á fætur .
Góður rómur var eigi að síður gerður að söng hans .
Fékk svæsið hjartaáfall Eins og við öll hefur Stebbi orðið fyrir áföllum á lífsleiðinni .
Árið 2002 var hann tekinn ölvaður undir stýri og missti bílprófið í tvö ár , auk þess að vera látinn rífa budduna upp á gátt .
Fyrir hálfu öðru ári þurfti hann öðru sinni að punga út , núna eftir að hafa verið dæmdur fyrir að ganga í skrokk á norður-írskum ljósmyndara .
Stebbi áfrýjaði dómnum og fékk honum hnekkt .
Sumarið 2010 var Stebbi síðan fluttur í ofboði á spítala eftir að hafa hnigið niður á heimili sínu í Windsor .
Reyndist hann hafa fengið svæsið hjartaáfall .
Stebbi hristi þau veikindi af sér og er stálsleginn í dag .
Ekki veitir af enda hefur okkar maður flengst um allar jarðir að undanförnu til að halda upp á þrjátíu ára einherjaafmæli í bransanum .
Ætli húsbændur í Hörpunni séu með símanúmerið hans ? orri@mbl.is 