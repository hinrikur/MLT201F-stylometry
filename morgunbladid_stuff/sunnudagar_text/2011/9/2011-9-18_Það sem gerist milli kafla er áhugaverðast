Segja má að kynslóðaskipti hafi orðið í íslenskri myndlist á sjöunda áratugnum .
Þá spruttu fram ungir myndlistarmenn sem margir hverjir urðu helstu kyndilberar íslenskrar myndlistar næstu áratugi , listamenn sem tilheyrðu SÚM-hópnum sem og aðrir utan hans .
Mörk myndlistarskeiða eða -stefna eru oft og tíðum óljós , þ.e. hvenær nýtt skeið tekur við af öðru , í þessu tilfelli hvenær landslagslistin og abstraktið tók að víkja fyrir óhefðbundnari list bæði hvað varðar umfjöllunarefni og framsetningu .
Á sýningunni Ný list verður til gefur að líta verk frá þessum tíma sem sum hver hafa sést oftar en einu sinni opinberlega en einnig önnur sem sjaldan eða aldrei hafa komið fyrir sjónir almennings .
Þá eru einnig til sýnis bæklingar , veggspjöld , bækur o.fl. sem tengist viðfangsefninu og viðtöl við valda listamenn sýnd en í þeim rifja þeir upp þennan merka tíma í íslenskri myndlistarsögu .
Verkin eru fjölbreytt bæði að innihaldi og formi ; skúlptúrar , málverk , teikningar , grafík og myndbandsverk , verk eftir listamenn á borð við Ágúst F. Petersen , Alfreð Flóka , Braga Ásgeirsson , Dag Sigurðarson , Dieter Roth , Erró , Tryggva Ólafsson , Gunnar S. Magnússon , Jón Gunnar Árnason , Magnús Pálsson , Sigurð og Kristján Guðmundssyni , Rósku og Sverri Haraldsson .
Blaðamaður hitti Jón yfir kaffibolla á Kjarvalsstöðum og ræddi við hann um sýninguna .
Óhræddir listamenn " Eitt af því sem ég er að reyna að draga fram á sýningunni er það hversu óhrætt fólk var við að prófa mismunandi miðla og aðferðir og að vinna með öðrum , " segir Jón .
Á sýningunni SÚM III , árið 1969 , sjáist þetta vel en ljósmyndir frá þeirri sýningu eru hluti af sýningunni á Kjarvalsstöðum auk ljósmynda af útisýningu á Skólavörðuholti árið 1970 , þar sem ólíkar kynslóðir myndlistarmanna mættust með eftirminnilegum hætti .
" Allt sem SÚM gerði til að byrja með fékk ofsalega athygli í pressunni , þetta þótti spennandi og þóttu fréttir , " rifjar Jón upp .
Heimskunnir listamenn hafi tekið þátt í sýningum SÚM-ara , m.a. Joseph Beuys og Richard Hamilton .
Þetta hafi vissulega verið spennandi tímar .
-Sýningin snýst um kynslóðaskipti í íslenskri myndlist um miðjan sjöunda áratuginn eða þar um bil og SÚM-hópurinn auðvitað áberandi þar .
Þetta hlýtur samt að hafa verið erfitt konsept að vinna út frá , að setja þessa sýningu upp í ljósi þess úr hversu mörgum verkum þú hafðir að velja eftir þessa listamenn ? " Þetta er skrítin sýning , það er alveg rétt og eiginlega alveg fram að opnun var ég alls ekkert viss um að hún gengi upp .
En kveikjan að þessari sýningu var nú eiginlega sú að ég er búinn að vera að vinna seinustu ár mikið í stóra listasöguverkefninu , fimm binda bók sem kemur út eftir tvær vikur .
Hafþór , forstöðumaður Listasafns Reykjavíkur , fór að spyrja mig hvernig þetta gengi og hvort ég hefði fengið einhverjar sýningarhugmyndir .
Og ég komst eiginlega að þeirri niðurstöðu að ég hefði mestan áhuga á því sem gerðist milli kafla , í rauninni því sem listasöguritunin nær ekki alveg yfir eða reynir að ná yfir .
Það er óhjákvæmilegt þegar við erum að skrifa eða hugsa um söguna að þá hugsum við frekar um það þegar einhver stíll eða nálgun þroskast fram og verður fullodduð og jafnvel ráðandi dálítið á sviðinu .
Eins og gerðist með abstraktið á árunum 1953-60 , þá kom þar upp öflug kynslóð með mjög skýrar hugmyndir um það hvernig myndlistin ætti að vera og vann frábært starf á tiltölulega stuttum tíma .
En svo gerist það einhvern veginn að yngri kynslóðinni finnst þessi myndlistarhugsun ekki svara kalli tímans , ekki svara því sem þau eru að leita eftir og líka hitt , að þar sem það var komin dálítið fastmótuð , sterk stefna fannst unga fólkinu að það kæmist hreinlega ekki að .
Það gat hvergi sýnt og fékk enga athygli , enga virðingu , maður myndi segja það núna .
Þannig að þá fer fólk að leita í ýmsar áttir og það er ákveðið frjálsræði sem felst í því að hafa ekki aðgang að myndlistarsenunni , að vera svolítið utangarðs og það lýsir sér á þessum tíma .
Þetta er stór hópur af ungu fólki , úr ýmsum áttum í rauninni og þau gerðu tilraunir með allt mögulegt , bæði kynntust örlítið einhverju sem var að gerast í útlöndum en fléttuðu það svo mikið saman sjálf og fóru að leita , að reyna að þróa sinn eigin persónulega stíl og þá ekki beinlínis sem hópur .
" Áhugavert umburðarlyndi " Eitt af því sem er einmitt mjög áberandi á þessum tíma er bæði náttúrlega hvað verkin , jafnvel verk einstakra listamanna , gátu verið fjölbreytt , fólk var að prófa sig á ýmsu en líka hvað það var mikið umburðarlyndi í gangi í þessum hópi .
Það sést vel t.d. á sýningum ; útisýningarnar á Skólavörðuholti sem voru haldnar ' 68 , ' 69 og ' 70 , skúlptúrsýningar úti á víðavangi .
Þar voru hefðbundnar brjóstmyndir við hliðina á popplist og við hliðina á algjörum flúxus-verkum eins og brauðvörðunni sem Kristján Guðmundsson hlóð og vakti mikla hneykslun og heilbrigðisyfirvöld létu fjarlægja .
Þetta umburðarlyndi var nokkuð sem hefði verið óhugsandi tíu árum fyrr þar sem fólk vildi hafa hreina hugsun í hlutunum og hefði þótt voðalega skrítið að blanda saman á sýningu svona ólíkum stefnum .
" Jón segir að líklega hafi verið erfitt fyrir eldri kynslóðir myndlistarmanna að kyngja því sem grasrótin var að gera en það hafi ekki átt við um alla .
Svavar Guðnason hafi t.d. tekið vel í tilraunamennskuna enda hafði hann sjálfur gengið í gegnum mikið uppreisnartímabil og verið í innsta hring tilraunalistamanna á stríðsárunum .
" Partur af þessari sýningu eru allítarleg viðtöl við nokkra listamenn þar sem þeir rifja upp þennan tíma og það er mjög gaman að hlusta á þau rifja upp , kannski sérstaklega þessi samskipti við eldri listamennina , fyrir 45 árum .
Fólk horfir kannski svolítið öðruvísi á þetta eftir svona langan tíma en þau eru öll mjög skilningsrík í garð eldri listamannanna , að það hafi verið erfitt að taka á einhverri svona hreyfingu .
" Grasrótin fær að vaxa Jón segir margt ná að spretta fram á millibilstímum á borð við þann sem tekinn er fyrir á sýningunni , tímum sem einkennist ekki af einni hugmynd heldur frekar leit .
" Ég hef mjög gaman af svona verkum .
Það er ákveðin dirfska , leit , blöndun bæði í stíl og hugsun og ákveðinn áhugi á því sem er að gerast á jaðrinum .
Grasrótin nær frekar að vaxa og fá einhverja athygli .
Þegar ein stefna er ráðandi hverfur yfirleitt allt dálítið í skuggann af henni .
Þarna er um að ræða einhverja opnun og þetta er auðvitað sú opnun sem við búum kannski ennþá að í myndlist .
Upp úr þessum tíma þróast svo margt , ekki bara SÚM , þó við höfum tilhneigingu til að horfa dálítið stíft á SÚM , heldur líka alveg ný vefnaðarlist , " segir Jón og nefnir þar til dæmis verk Hildar Hákonardóttur .
Þá hafi grafíklistin einnig verið endurvakin , leirlist sem listform og áhrifa gætt í tónlist , bókmenntum og leiklist .
" Musica nova er stofnað , félag framsækinna , ungra tónskálda og í bókmenntum koma fram nýir höfundar : Guðbergur , Steinar , Dagur Sigurðarson , Nína Björk o.fl. Allir þekktust , hittust á Naustinu og spjölluðu , tónskáldin tengdust myndlistarmönnunum o.s.frv. Þetta gerist líka og ekki síst í leikhúsinu , leikfélagið Gríma var t.d. stofnað .
Og á þessari sýningu verðum við með umræðuprógramm á sunnudögum , þá ætla ég að fá til mín fólk til að ræða um þessa hluti , " segir Jón .
Vigdís Finnbogadóttir , fyrrverandi forseti Íslands , muni m.a. koma og ræða um tilraunaleikhúsið á þessum tíma sem hún tók þátt í ; dr. Bjarki Sveinbjörnsson frá Tónlistarsafni Íslands muni koma og fjalla um tónlistina og Dagný Kristjánsdóttir , prófessor í bókmenntum og sérfræðingur í þessu tímabili , muni einnig koma og halda tölu .
Síðast en ekki síst muni Tinna Þorsteinsdóttir píanóleikari flytja tónlist frá þessum tíma .
" Við erum að reyna að vekja upp stemningu og rifja upp hvernig gæti hafa verið að upplifa þetta , " segir Jón að lokum .
Sýningin stendur til 6. nóvember .
