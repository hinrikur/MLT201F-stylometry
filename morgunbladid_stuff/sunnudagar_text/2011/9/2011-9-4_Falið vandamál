Um helgina lýkur hér á landi stórri evrópskri ráðstefnu um hugræna atferlismeðferð .
Á meðal fyrirlesara var breski frumkvöðullinn og prófessorinn David C. Clark en hann hefur síðastliðinn þrjátíu ár stundað rannsóknir og þróað aðferðir í hugrænni atferlismeðferð .
Texti : Unnur Hrefna Jóhannsdóttir Ljósmynd : Kristinn Ingvarsson kring@mbl.is Hugræn atferlismeðferð ( HAM ) sækir aðferðafræði sína til atferlisfræði og atferlisgreiningar en meðferðin hefur þróast frá því að vera einungis ætluð þunglyndum til þess að vera í mörgum tilfellum kjörmeðferð fyrir mörg geðræn vandamál eins og kvíða og félagsfælni .
En hugræn atferlismeðferð er ekki ein meðferð heldur rúmast innan hennar mörg afbrigði eins og David C. Clark bendir á .
" Ólíkar geðraskanir þarfnast ólíkrar meðferðar og að því hafa rannsóknir mínar beinst .
Sá sem þjáist af þunglyndi þarfnast annarrar nálgunar en sá sem er sjúklega kvíðinn eða félagsfælinn en meðferðirnar rúmast samt innan hugrænnar atferlismeðferðar .
" Bakgrunnur dr. Clarks er nokkuð sérstakur en hann hóf grunnnám í lyfjafræði við Oxford University .
" Mér fannst efnafræði alltaf skemmtileg og þá taldi ég einnig að lyfjameðferðir gætu virkilega hjálpað fólki .
" En þegar á námið leið fór Clark hins vegar að fá efasemdir og áhugi hans á sálfræði jókst .
" Mér fannst sálfræðin vera nákvæmari og geta fremur hjálpað fólki sem átti í tilfinningalegum vanda .
" Clark lærði um hugræna atferlismeðferð í sálfræðinni og fór að nota hana , þróa og rannsaka fleiri nálganir innan hennar fyrir hartnær þrjátíu árum og þykir með færustu sérfræðingum á þessu sviði í heiminum í dag .
Valmöguleiki í heilsugæslunni " Ef ég aðeins tek Bretland sem dæmi þá eru þunglyndi og krónískur kvíði algengustu ástæður vanlíðunar fólks þar .
Það er að mörgu leyti falið vandamál , því skömmin sem fylgir þessum röskunum er mikil .
Þetta er vandi sem snertir svo margar fjölskyldur .
Það er því sérlega ánægjulegt að bæði vinstri ríkisstjórn Blairs og hægristjórn Camerons hafa tekið þátt í átaksverkefninu IAPT ( Improving Access to Psychological Therapy ) , sem snýst um að auka aðgengi almennings að sálfræðiþjónustu , sérstaklega að hugrænni atferlismeðferð .
" Clark , sem er einn af frumkvöðlum IAPT , segir að ein af hindrununum sem hamli aðgengi almennings að hugrænni atferlismeðferð sé skortur á þjálfuðum sérfræðingum í greininni .
" Í Bretlandi þurfum við að mennta nokkur þúsund nýja sérfræðinga til þess að anna eftirspurninni , sérstaklega í kjölfar átaksins .
En fólk sem leitar til heimilislækna sem og heimilislæknar mun nú hafa valmöguleika .
Það getur í samráði við sinn lækni valið að fara í hugræna atferlismeðferð eða að taka lyf , nokkuð sem ekki var hægt áður .
Átakið byggist á svokallaðri skref-fyrir-skref-meðferð þar sem ákveðin skimun fer fram í heilsugæslunni .
Allir þeir sem taldir eru hafa þörf fyrir hugræna atferlismeðferð fá bækling og ráðgjöf í síma einu sinni í viku .
" Mikilvægt að bæta aðgengið Margir myndu ef til vill telja að það væri ekki mjög árangursrík meðferð en rannsóknir hafa sýnt að með þessari aðferð ná um 40% af sjúklingum sem leita til heilsugæslunnar bata að sögn Clarks .
" Þeim sem þurfa frekari aðstoð er boðið að koma í hefðbundnari meðferð og hitta meðferðaraðila sinn einu sinni í viku .
Í hvert sinn er viðkomandi kemur til meðferðaraðila eru einkenni geðröskunar hans metin , rétt eins og fólk fer í blóðprufu hjá lækni , og því höfum við alltaf nýjustu upplýsingar um sjúklingana , jafnvel þótt þeir hætti meðferð , hvort sem það er vegna þess að þeim líður betur eða verr .
Eftirfylgnin er því meiri en áður .
" Í kjölfar átaksins munu 900.000 fleiri fá meðferð en ella og af þeim munu 450.000 ná fullum bata við geðröskun sinni .
" Kostnaður heilbrigðiskerfisins mun ef til vill ekki lækka en kostnaður samfélagsins í heild mun gera það , " segir Clark og heldur áfram .
" Fyrir utan að auka lífsgæði fólks gerum við ráð fyrir að um 25.000 manns muni hætta á bótum , 3.600 nýir HAM-sérfræðingar bætast við þá sem fyrir eru , HAM muni verða raunhæfur valkostur fyrir heimilislækna þegar þeir velja meðferð fyrir sjúklinga sína og að bið eftir sálfræðimeðferð minnki úr 18 mánuðum niður í nokkrar vikur þegar átakinu eru lokið .
Allt skiptir þetta miklu máli fyrir samfélagið .
" Clark leggur ríka áherslu á fyrirbyggjandi mátt hugrænnar atferlismeðferðar .
" Lyf hafa sjaldnast fyrirbyggjandi áhrif .
Sé sjúklingur á lyfjum og hætti hann á þeim taka einkenni sig yfirleitt upp aftur .
Rannsóknir hafa sýnt að hægt er að beita hugrænni atferlismeðferð á fyrirbyggjandi hátt og draga úr langtímaafleiðingum geðröskunarinnar .
Þess vegna er svo mikilvægt að bæta aðgengið að meðferðinni .
" Hann tekur bæði dæmi af fólki sem er haldið félagsfælni og eins kvíðaröskun .
" Fólk sem er haldið félagsfælni er iðulega uppteknara af eigin framkomu en annarra , þ.e. það óttast hvernig það ber sig í augum annarra en er ekki svo mikið að velta fyrir sér hvernig aðrir líta út í þeirra eigin augum .
Því geta einfaldir hlutir eins og að svara í síma ef annað fólk er nálægt eða halda stutta tölu í margmenni verið því ofviða .
Tilgangur hugrænnar meðferðar er að fá þá sem haldnir eru félagsfælni til þess að skilja ferlið á bak við hegðun sína og leiðrétta , þannig að þeir geti haft eðlileg samskipti við aðra í fjölmenni .
Rannsóknir hafa sýnt að HAM getur hjálpað fólki með þetta vandamál og að árangurinn varir lengi .
Fimm árum eftir að meðferð er lokið hafa flestir haldið árangrinum eða orðið betri en þeir voru í lok meðferðarinnar .
Þú nærð ekki slíkum árangri með lyfjum .
Clark segir að sömuleiðis megi ná mjög góðum árangri með þá sem haldnir eru kvíða .
" Þeir upplifa oft sterk líkamleg einkenni tengd kvíðaköstum , eins og brjóstverk , oföndun , hraðan hjartslátt og svima .
Fólk heldur gjarnan að það sé að fá hjartaáfall og kallar á sjúkrabíl .
Með hugrænni atferlismeðferð er hægt að leiðrétta það bjagaða hugsanaferli sem fer af stað í slíkum kvíða og ná tökum á því með góðum árangri .
Það hefur orðið mikil þróun í hugrænni atferlismeðferð á undanförnum áratugum og hún hefur sannað sig sem sjálfstætt meðferðarform .
Hér á landi er unnið mikið og gott starf á þessu sviði og það er mjög viðeigandi að þessi ráðstefna skuli hafa verið haldin hér nú .
Í framtíðinni eigum við að horfa meira til forvarna og hugræn atferlismeðferð er hluti af því .
" 