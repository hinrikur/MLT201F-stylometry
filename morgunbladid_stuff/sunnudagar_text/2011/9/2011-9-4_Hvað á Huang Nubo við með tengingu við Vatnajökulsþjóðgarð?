Þjóðin kemst í uppnám , þegar hún sér peninga .
Það sást á síðustu árunum fyrir hrun og það sést nú , þegar milljarðatugir blasa við á Grímsstöðum á Fjöllum .
Auðvitað er hægt að líta á fyrirhugaðar fjárfestingar Huang Nubo út frá stórpólitísku sjórnarhorni eins og Financial Times augljóslega gerir .
Víglundur Þorsteinsson spurði mig hvað Kínverjar þyrftu að kaupa margar jarðir til viðbótar frá Jökulsá á Fjöllum í Þistilfjörð til þess að eiga norðausturhorn Íslands allt .
Það er athyglisverð spurning en í ljósi þeirrar athygli , sem málið vekur í öðrum löndum , getum við sagt sem svo : Er ekki bara gott að gömlu nýlenduveldin í Evrópu , sem hafa litið niður til okkar í kjölfar hrunsins , átti sig á því , að það eru til önnur stórveldi , sem sýna okkur áhuga ? ! En lítum okkur nær .
Ef eitthvað er að marka fréttir um þetta mál hefur Huang Nubo í hyggju að fjárfesta fyrir 10-20 milljarða á þessu svæði .
Af gamalli reynzlu veit ég að vísu að stundum er svona peningaflóð bara í fjölmiðlum og ekki annars staðar .
Verði um slíkar fjárfestingar að ræða á þessu svæði er ljóst að til þess að þær standi undir sér og skili einhverjum arði þarf að flytja þangað mikinn fjölda fólks til þess að nýta sér aðstöðuna .
Huang Nubo kveðst ætla að kaupa nokkrar flugvélar til þess að flytja þetta fólk frá Kína .
Þar er nóg af fólki , sem býr við vaxandi velmegun .
Við hljótum hins vegar að spyrja okkur þeirrar spurningar , hvort þetta landsvæði og reyndar önnur á Íslandi þoli þann mikla mannfjölda , sem fjárfestingin kallar á .
Þola Herðubreiðarlindir slíkan átroðning , svo að dæmi sé nefnt .
Er ekki álitamál , hvort þær þoli þann fjölda , sem þar hefur haft viðkomu á undanförnum árum og áratugum ? Hugmyndir Huang Nubo eru skemmtilegar að því leyti til að hann sér þetta land með gests augum og sér kannski þess vegna betur þau tækifæri , sem þetta tiltekna landsvæði hefur upp á að bjóða , en við höfum gert , en um leið setur hann á dagskrá þessa áleitnu spurningu : hvað þolir náttúra Ísland mikinn ferðamannastraum ? Of margir ferðamenn hafa ekki verið vandamál en fjöldi þeirra getur orðið of mikill .
Annað , sem vakti athygli mína í fréttum af þessum áformum , voru hugmyndir Huang Nubo um tengingu við Vatnajökulsþjóðgarð .
Hvað á hann við ? Hvers konar tengingu ? Er hann að tala um framkvæmdir ? Er hann að tala um vegagerð ? Þetta þarf að liggja ljóst fyrir .
Og þá jafnframt , hvort hinn kínverski fjárfestir er með frekari framkvæmdir í huga en að reisa eitt hótel og byggja upp einn golfvöll .
Stór þáttur í töfrum óbyggðanna er að þær eru óbyggðir .
Þar eru ekki vegir með varanlegu slitlagi .
Þar eru ekki brýr .
Þar eru ekki benzínstöðvar .
Þar eru ekki fjallahótel .
Þar eru auðnir og óspillt náttúra , svartir sandar og hvítir jöklar , gróður hér og þar , jökulár og önnur fallvötn .
Þessi svæði eru stundum erfið yfirferðar .
Það er ein af ástæðunum fyrir því , að það er skemmtilegt að ferðast um þau .
Við höfum nú þegar spillt óbyggðunum á miðhálendinu og austur af með of miklum framkvæmdum .
Sumar þeirra voru orðnar að veruleika áður en fólk vaknaði til vitundar um mikilvægi þess að halda óbyggðunum ósnortnum .
Í þessu felst ekki , að það megi ekki ferðast um þær , en það á að gera á þann veg , sem hentar þessu landsvæði en ekki með þeim hætti , sem hentar mannfólkinu .
Æskuvinur minni , Halldór Blöndal , var einu sinni samgönguráðherra .
Við deildum hart um það á fundi á Akureyri , hvort leggja ætti vegi um hálendið umfram það sem orðið er .
Mig minnir að ég hafi notið stuðnings eins fundarmanna við þau sjónarmið að á hálendi Íslands ættu engar frekari framkvæmdir að fara fram .
Ég hef ekki breytt um skoðun .
Þvert á móti .
Það á ekki að leyfa neinar framkvæmdir til að tengja saman Vatnajökulsþjóðgarð og Grímsstaði á Fjöllum .
En kannski er með þessum athugasemdum lagt meira í orð Huang Nubo en efni standa til .
Þetta mál snýst ekki um " hræðslu við útlendinga " , eins og Jóhanna Sigurðardóttir forsætisráðherra gaf í skyn í samtali við RÚV á dögunum .
Það er of lágkúrulegur málflutningur til að hæfa þeim sem gegnir embætti forsætisráðherra á Íslandi .
Það snýst að hluta til um meðferð okkar á og umgengni við landið og náttúru þess .
En aðrir þættir þess eru stórpólitískir .
Mundi Jóhanna selja Gullfoss ef nógu hátt tilboð kæmi í hann ? Gullfoss verður ekki fluttur á brott en það væri hægt að umgangast fossinn og nágrenni hans þannig að til skammar væri .
Mundi það ekki særa tilfinningalíf okkar ef Gullfoss væri í eigu útlendinga ? Væri í þeim sársauka fólgin " hræðsla við útlendinga " ? Við Íslendingar gætum ekki komið til Kína og keypt hvað sem væri , jafnvel þótt við hefðum peninga til .
Væri í okkar augum sjálfsagt að nokkur kínversk stórfyrirtæki , byggingarfyrirtæki og skipafyrirtæki keyptu upp norðausturhornið , byggðu þar höfn og notuðu til umskipunar vegna flutninga um norðurleiðina ? Það væri erlend fjárfesting en er endilega víst að það hentaði okkar hagsmunum að það yrði til " Chinatown " á Langanesi , svo vísað sé til slíkra hverfa í erlendum stórborgum .
En hér skal tekið skýrt fram , að í mínum augum eru Kínverjar ekki verri fjárfestar en aðrir erlendir fjárfestar .
Við erum fámenn þjóð í fallegu landi .
Það er enginn vandi að kaupa þetta allt upp með litlum peningum á mælikvarða stórþjóðanna .
Með þessum rökum leyfi ég mér að lýsa stuðningi við þá varkárni , sem Ögmundur Jónasson innanríkisráðherra hefur lýst í þessu máli .
Það er meiri skynsemi í pólitík Ögmundar en ábyrgðarlausu tali um að hér eigi að opna allar dyr upp á gátt , þótt asni klyfjaður gulli sé með í för .
