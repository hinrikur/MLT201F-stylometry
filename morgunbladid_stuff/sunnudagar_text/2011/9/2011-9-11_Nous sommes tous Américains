Hryðjuverkaárásirnar á New York og Washington 11. september 2001 snertu alla og ekki einvörðungu okkur , velunnara þessara góðu borga .
Þá var forsíðuyfirskriftin í Le Monde : " Nous sommes tous Américains " – Við erum öll Ameríkumenn .
Árásirnar urðu tilefni fullrar samstöðu og samúðar gagnvart Bandaríkjunum af félagsríkjum þeirra í NATO , með vísan til sjálfrar V. greinar Atlantshafssáttmálans um að árás á einn sé árás á alla .
En síðan tekur við umdeildur stríðsrekstur í Írak og Afganistan og hætta á að leiðir skilji þótt hryðjuverkaógninni linni ekki .
Á þeim tímum sem fara í hönd er brýn þörf á náinni samvinnu Evrópu og Bandaríkjanna í öryggis- og varnarmálum þótt ekki sé um að ræða hina fyrri ógn , vopnaða innrás .
Hættan á hryðjuverkum kallar sem aldrei fyrr á samvinnu .
Sameiginlegar varnir , sérstaklega á vegum NATO , sem reynst hafa vel , eiga fyrir höndum breytt hlutverk .
Stækkun NATO ætti ekki að vara lokið og nauðsyn ber til að auka samvinnuna við Rússland .
Staðan áratug eftir árásina á tvíburaturnana er vissulega ekki sú að ríkin ein síns liðs beiti hernaðarmætti sínum í varnarskyni .
