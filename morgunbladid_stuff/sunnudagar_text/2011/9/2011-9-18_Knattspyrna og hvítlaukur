Breska tónskáldið Tony Britten hóf leik eins og venjulega ; þegar Meistaradeildarlagið hans hljómar grípur marga sérstök tilfinning og svo var einnig á þriðjudagskvöldið .
Veislan um það bil að hefjast , tugþúsundir saman komnar á völlum vítt og breitt um Evrópu , milljónir í sófanum heima .
Fátt kom verulega á óvart í þessari fyrstu umferð riðlakeppninnar ; aðallega sigur Trabzonspor frá Tyrklandi á Evrópumeisturunum frá 2009 , Inter , og það í Mílanó .
Tyrkneska liðið átti ekki einu sinni að vera með í keppninni en kom í stað Fenerbahce sem sett var í skammarkrókinn fyrir að hagræða úrslitum leikja heima fyrir .
Í sjálfu sér er ómögulegt að spá um það svo snemma hverjir vinna Meistaradeildina í vor , þó svo ég hafi haldið því fram hér fyrir viku að Manchester United hreppti bikarinn .
En hafa ber í huga að sú spá var sett fram af óhefðbundnum ástæðum ! Flestir þekkja Barcelona , Real Madrid og Manchester-liðin .
Á fyrstu stigum keppninnar er því upplagt að gefa gaum þeim lítt þekktu .
Gaman að nota jafnvel tækifærið til lúmskrar kennslu í sögu og landafræði .
Ungum áhugamönnum um fótbolta verður örugglega ekki meint af því að vita að borgin Trabzon við Svartahafið í Norðaustur-Tyrklandi liggur við Silkiveginn fræga , verslunarleiðina sem tengdi Asíu og Evrópu allt frá því á annarri öld fyrir Krist .
Eða að í borginni kom í heiminn Suleman , kallaður hinn mikli , tíundi soldán Tyrkjaveldis frá 1520 til dauðadags 1566 og sá sem lengst sat þar á valdastóli .
Hvernig væri að halda spurningakeppni fyrir fjölskylduna , jafnvel kvöldið áður , og sigurvegarinn fær besta sætið við sjónvarpið meðan á leiknum stendur ? Eða að kynna sér matarmenningu frá einhverjum leikstaðanna ? Þar sem ég ákvað að fylgjast með leik Barcelona og AC Milan á þriðjudaginn varð hvunndagslegur saltfiskur fyrir valinu .
Þetta ætti að duga fyrir fimm .
Kíló af útvötnuðum saltfiski , 1 rauðlaukur , 1 græn paprika , 2 dósir niðursoðnir maukaðir tómatar .
Hvítlaukur .
Slatti af kartöflum .
Ekki verra ef þær eru nýuppteknar úr eigin garði ! Olía til steikingar .
Skerið rauðlauk og papriku , ekki mjög smátt .
Steikið grænmetið á pönnu þar til það mýkist .
Saxið hvítlaukinn og bætið á pönnuna , steikið í smástund í viðbót , ekki þó þannig að hvítlaukurinn brúnist .
Bætið tómatmaukinu út í og látið malla í nokkrar mínútur .
Raðið fiskinum í eldfast mót , skerið soðnar kartöflur og leggið ofan á .
Þokkalega stóra kartöflu er gott að skera í fjóra bita .
Hellið öllu af pönnunni yfir .
Bakið þetta í ofni við 180 gráður í 20-22 mínútur .
Athugið að ekki er gefið upp magn af hvítlauk í uppskriftinni .
Hefðbundið er þó að skera niður einn hvítlauksgeira , en sé enginn viðkvæmur á heimilinu má nota fleiri .
Að mínu mati er það góð regla í matargerð að aldrei er of mikið af hvítlauk ! Á Meistaradeildarkvöldi er heppilegast að setja fiskinn í ofninn þegar klukkan er um það bil stundarfjórðung gengin í sjö – á meðan leikirnir byrja jafn snemma að íslenskum tíma og nú ; þá passar að setjast niður með diskinn fyrir framan sjónvarpið þegar flautað er til leiks .
Best ef fjölskyldan situr öll saman , borðar og horfir á leikinn .
Ef bjóða á eftirrétt er sniðugt að vera við öllu búinn .
Eftir að Milan jafnaði óvænt í uppbótartíma var til dæmis ekki annað við hæfi en fá sér smá Gorgonzola-ost .
Eins gott að huga að öllu sem máli skiptir við innkaupin ...
