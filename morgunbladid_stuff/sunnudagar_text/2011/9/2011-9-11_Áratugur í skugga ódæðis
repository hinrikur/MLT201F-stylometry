Árása hryðjuverkamanna á Bandaríkin 11. september 2001 verður minnst með margvíslegum hætti um helgina í tilefni af því að í dag eru liðin tíu ár frá atburðinum .
Árásin olli straumhvörfum .
Tveimur farþegavélum var flogið á Tvíburaturnana í New York , einni á varnarmálaráðneytið í Washington og þeirri fjórðu hefði sennilega verið flogið á þinghúsið í Washington hefði farþegum vélarinnar ekki tekist að yfirbuga flugræningjana með þeim afleiðingum að vélin hrapaði í Pennsylvaníu .
Bandaríkjamenn voru í losti .
Hvernig gátu 19 menn vopnaðir dúkahnífum gert atlögu að innsta valdakjarna Bandaríkjanna og eyðlagt þær byggingar í New York , sem helst voru tákn um viðskiptamátt Bandaríkjanna ? Myndirnar af logandi turnunum brenndu sig inn í vitund heimsins .
Flestir tóku undir með leiðarahöfundi Le Monde , sem lagði út af orðum Kennedys með því að segja að nú væru " allir Bandaríkjamenn " .
Stríð gegn hryðjuverkum Viðbrögðin létu ekki á sér standa .
George W. Bush Bandaríkjaforseti hét því að forsprakkar ódæðisverksins yrðu hundeltir .
Bandaríkjamenn myndu leggja allt í sölurnar til að ná Osama bin Laden og brjóta samtök hans , al-Qaeda , á bak aftur .
Bush hafði í kosningabaráttunni ári fyrr gagnrýnt þáverandi forseta , Bill Clinton , fyrir að beita Bandaríkjaher til íhlutunar í átök á erlendri grund .
Án 11. september hefðu Bandaríkjamenn sennilega hvorki ráðist inn í Afganistan né Írak .
Fyrir 11. september hafði verið afgangur á bandarískum fjárlögum .
Nú er hallinn meiri en nokkru sinni .
Á hinn bóginn var bin Laden felldur í Pakistan fyrr á árinu og fyrir rúmri viku drápu Bandaríkjamenn næstæðsta valdamann al-Qaeda .
Samtökin eru veik fyrir , þótt ekki séu þau dauð úr öllum æðum , og ekki hefur verið framið hryðjuverk í Bandaríkjunum á þeim tíu árum , sem liðin eru frá árásinni .
Dýrkeypt öryggi Öryggi Bandaríkjamanna heima fyrir hefur verið dýrkeypt .
Í nýjasta tölublaði vikuritsins The Economist er vitnað í útreikninga fræðimanna við Brown-háskóla á stríðskostnaðinum .
Sex þúsund bandarískir hermenn hafa týnt lífi sínu ásamt fjölda hermanna bandamanna í lýjandi stríðsrekstrinum í Afganistan og Írak .
Varlega áætlað hafa 137 þúsund óbreyttir borgarar verið drepnir í Afganistan , Írak og Pakistan .
Vegna átakanna eru 7,8 milljónir flóttamanna í þessum þremur löndum .
Kostnaður Bandaríkjamanna með vöxtum og heilsugæslu fyrir fyrrverandi hermenn er talinn nema 4.000 milljörðum dollara , sem samsvarar samanlögðum fjárlagahalla Bandaríkjanna á árunum 2005 til 2010 .
Innrásin í Afganistan í kjölfar hryðjuverkanna naut víðtæks stuðnings .
Stjórn talibana þar í landi hafði skotið skjólshúsi yfir bin Laden og al-Qaeda .
Afganistan hefur fengið nafngiftina grafreitur stórvelda .
Breska heimsveldið hrökklaðist þaðan í burtu og Sovétmenn hurfu þaðan sigraðir á braut með herlið sitt .
Bandaríkjamenn lögðu sitt af mörkum til að styðja andspyrnuna við sovéska herinn og áttu sinn þátt í tilurð al-Qaeda .
Þeir voru fljótir að steypa stjórn talibana og sátu lengi um liðsmenn al-Qaeda til fjalla þar sem heitir Tora Bora .
Talibönum og al-Qaeda tókst hins vegar að ná vopnum sínum í löglausum héruðum Pakistans við landamæri Afganistans og hafa þaðan herjað á Bandaríkjamenn .
Erfitt samband við Pakistan Sambandið við Pakistan er sérstakur kapítuli .
Pakistanar finna til mikils óöryggis gagnvart Indverjum og hafa reynt að tryggja sig með ýmsum hætti .
Samband þeirra við stjórn talibana á sínum tíma var mjög náið .
Pakistanar reyndu án árangurs að fá stjórnvöld í Kabúl til að framselja bin Laden og liðsmenn hans til að afstýra innrásinni í Afganistan .
Pakistanar hétu stuðningi við stríðið gegn hryðjuverkum og Bandaríkjamenn hafa dælt í þá milljörðum dollara , en samband pakistanska hersins og leyniþjónustunnar við hina gömlu bandamenn og vanmátturinn gagnvart uppgangi bókstafstrúarmanna , talibana og hryðjuverkahópa í áðurnefndum landamærahéruðum hefur skapað tortryggni í samskiptum ríkjanna , sem minnkaði ekki þegar í ljós kom að bin Laden hafði dvalið undir nefinu á pakistönskum yfirvöldum í borginni Quetta svo árum skipti .
Stjórnvöld í Pakistan eru hins vegar ekki öfundsverð .
Samstarfið við Bandaríkjamenn fellur í grýttan jarðveg hjá almenningi í landinu .
Stjórn Pakistans stendur veikum fótum og falli völdin þar í hendur bókstafstrúarmönnum er það ekki síst áhyggjuefni vegna þess að landið er kjarnorkuveldi .
Óstöðugleikann í Pakistan má ekki bara rekja til atburðarásarinnar eftir 11. september , en hún á sinn þátt í því hvernig komið er .
Innrásin í Írak Innrásin í Írak var allt annað en eðlileg afleiðing af hryðjuverkunum fyrir tíu árum .
Saddam Hussein var vissulega harðstjóri , en þegar hryðjuverkin voru framin var þónokkuð síðan hann hafði framið sín verstu ódæðisverk óáreittur af bandarískum stjórnvöldum , sem þá töldu að hann væri nytsamlegur bandamaður til að halda aftur af Írönum .
Í bókum blaðamannsins Bobs Woodwards um stjórnartíð Bush kemur fram að eldarnir voru vart slokknaðir eftir 11. september þegar Dick Cheney varaforseti og Donald Rumsfeld varnarmálaráðherra byrjuðu að róa að því á stjórnarfundum að ráðist yrði inn í Írak .
Réttlætingin var fundin í kjölfarið .
Sagan af því hvernig reynt var að láta sögusagnir og óljósar vísbendingar líta út fyrir að vera beinharðar sannanir fyrir því að Írakar byggju yfir stórhættulegum gjöreyðingarvopnum og væru aðeins hársbreidd frá því að geta beitt þeim gegn Vesturlöndum hefur verið margsögð .
Bandaríkjamönnum og Bretum var svo mikið í mun að trúa eigin málflutningi um gereyðingarvopnin að þeir gáfu sér ekki tíma til að hlusta á þá , sem héldu fram hinu gagnstæða .
Tengsl Saddams við hryðjuverkin 11. september voru engin , þótt tilraun hefði verið gerð til að sýna fram á hið gagnstæða .
Gert er ráð fyrir því að bandaríski herinn fari frá Írak í lok þessa árs .
Þar hefur margt breyst til hins betra frá þeim miklu átökum , sem brutust út eftir innrásina í mars 2002 .
Olíuframleiðsla fer vaxandi og það hefur sín áhrif á efnahagslífið , en stöðnun ríkir í stjórnmálum og spurning hvort stjórn Nuris al-Malikis sé ekki frekar höll undir Írana en Bandaríkjamenn , deilur við Kúrda eru óleystar og þótt dregið hafi úr spillingu í Írak segja Sameinuðu þjóðirnar að hún sé mikill dragbítur á fjárfestingu , vöxt og atvinnusköpun .
Samkvæmt samtökunum Transparency International er Írak fjórða spilltasta land í heimi .
Pyntingar í nafni mannréttinda Bush boðaði stríðið gegn hryðjuverkum meðal annars í nafni frelsis .
Bandaríkjamenn hafa ávallt verið talsmenn mannréttinda og bandaríska utanríkisráðuneytið gerir reglulega skýrslu um það hvernig ríki heims standa sig í mannréttindamálum .
Bandaríkjamenn hafa þó ekki alltaf verið með óflekkaðar hendur í þeim efnum og má þar nefna þjálfun bandarísku leyniþjónustunnar , CIA , á bullum suður-amerískra harðstjóra .
Pyntingar urðu snar þáttur í stríðinu gegn hryðjuverkum .
Myndir af pyntingum og niðurlægingu bandarískra hermanna á föngum í Abu Ghraib í Írak vöktu óhug um allan heim .
Í ljós kom að slík meðferð á föngum var ekki einsdæmi .
Fangar , sem margir höfðu ekkert til saka unnið , voru beittir harðræði í fangelsi Bandaríkjamanna í Guantanamo á Kúbu þar sem þeir fengu að dúsa án dóms og laga .
Barack Obama hét því að loka Guantanamo , en hefur ekki enn tekist að efna það kosningaloforð .
Bandaríkjamenn handtóku menn víða um heim , fluttu þá á laun til landa á borð við Egyptaland þar sem þeir voru yfirheyrðir með " óhefðbundnum " aðferðum , þar á meðal með því að reyra þá á bretti og kaffæra þannig að þeim liði eins og þeir væru að drukkna , til þess að knýja þá til sagna .
Flugvélar , sem notaðar voru til fangaflutninga , lentu á Íslandi , en ekkert hefur komið fram í þá veru að þær hafi þá verið í fangaflugi .
Í rökstuðningnum fyrir slíkum aðferðum var ávallt dregin upp mynd af tifandi tímasprengju , sem hægt yrði að finna og aftengja með pyntingum og bjarga þar með ótöldum mannslífum .
Slíkar aðstæður voru hins vegar sjaldnast fyrir hendi þegar harðræði var beitt .
Ugglaust er hægt að finna tilfelli þar sem pyntingar skiluðu nytsamlegum upplýsingum , en hinir pyntuðu hafa örugglega líka leitt kvalara sína á villigötur með því að segja hvað sem er til að kaupa sér grið .
Að baki hugmyndinni um Bandaríkin eru háleitar hugsjónir , sem hampað hefur verið í ræðum , en erfiðara hefur reynst að framfylgja .
Eftir situr að með aðferðum sínum brutu Bandaríkjamenn þau gildi , sem þeir hafa haldið hvað mest að öðrum .
Pyntingarnar voru vatn á myllu öfgaafla í röðum múslíma .
Stríðin í Afganistan og Írak hafa valdið mikilli ólgu .
Hundeltir liðsmenn al-Qaeda eiga hins vegar erfitt með að skipuleggja sig .
Umfang aðgerða Bandaríkjamanna er slíkt að þeir geta ekki notað samskiptatækni nútímans af ótta við að eftir þeim verði tekið .
Al-Qaeda hefur ítök í Jemen , fremur hryðjuverk í Nígeríu og er enn að finna í Írak .
Helstu bækistöðvar herskárra íslamista eru á landamærum Pakistans og Afganistans .
Gríðarlegt eftirlit hefur bitnað á ferðalöngum um allan heim , en það hefur líka skilað auknu öryggi .
Arabíska vorið helsti ósigur al-Qaeda ? Kalífatið , sem bin Laden boðaði , er og verður fjarstæðukennd sýn .
Liðsmenn Bush vonuðust til þess að innrásirnar í Afganistan og Írak yrðu upphafið að lýðræðisbylgju í arabalöndunum .
Sú varð ekki raunin , en í byrjun þessa árs hófust mótmæli í Túnis , sem hafa breiðst út og hlotið nafngiftina arabíska vorið .
Fólkið hefur fengið sig fullsatt af einræðinu , hefur kastað frá sér óttanum og vill harðstjórana burt .
Það mótmælir ekki í nafni bin Ladens , heldur frelsis .
Í hugum þess skiptir al-Qaeda ekki máli og það er kannski mesti ósigur samtakanna .
Ris og fall heimsvelda Þar með er þó ekki sagt að arabíska vorið sé undanfari frelsis og lýðræðis um allan hinn arabíska heim .
Eins og Davíð Stefánsson orti : Fáir njóta eldanna , sem fyrstir kveikja þá .
Baráttan gegn hryðjuverkum og herskáum íslamistum setti mark sitt á liðinn áratug .
Ólíklegt er að hún muni móta komandi ár með sama hætti .
Baráttan hefur hins vegar haft sín áhrif á samkeppnishæfni Bandaríkjanna .
Kostnaðurinn af stríðsrekstrinum er samkvæmt áðurnefndum rannsóknum við Brown-háskóla um fjórðungur af þjóðarskuldum Bandaríkjamanna og þær eru farnar að nálgast 100% af þjóðarframleiðslu þeirra .
Á meðan baráttan gegn hryðjuverkum hefur staðið yfir hafa Kínverjar siglt hraðbyri upp að hlið Bandaríkjamanna og haldi fram sem horfir mun Kína brátt taka sess helsta viðskiptaveldis heims af Bandaríkjunum , jafnvel innan áratugar .
Sú þróun mun þegar upp er staðið hafa meiri áhrif á heimsmyndina en 11. september 2001 .
Um helgina verður hugur manna hins vegar við hina hrottalegu og óverjandi árás á Bandaríkin , sem kostaði líf næstum því þrjú þúsund manna .
Um leið og fórnarlambanna verður minnst og hetjuleg afrek á raunastund rifjuð upp er rétt að hugsa einnig til fórnarlamba hryðjuverkanna í Madríd , London , Balí og víðar um heiminn , fallinna hermanna og óbreyttra , saklausra borgara , sem látið hafa lífið í átökunum í Afganistan , Írak og Pakistan í skugga hryðjuverkanna 11. september 2001 .
Sá málstaður , sem lætur sig mannslíf engu varða , dæmir sig sjálfur .
