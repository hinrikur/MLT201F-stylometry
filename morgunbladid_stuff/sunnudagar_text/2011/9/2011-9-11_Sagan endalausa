Eins og sjá má á bóksölulistanum hér til hliðar þá er bandaríski rithöfundurinn George R.R .
Martin sannkallaður metsöluhöfundur nú um stundir ef litið er til bóka á ensku og við það má bæta að sjónvarpsþættir sem byggðir eru á verkum hans ganga nú í íslensku sjónvarpi .
Martin er þó ekki bara vinsæll hér á landi , heldur er hann nú með vinsælustu rithöfundum í heimalandi sínu og bækur hans fljúga á topp metsölulista þar í landi , nú síðast A Dance with Dragons , fimmta bókin í A Song of Ice and Fire -röðinni , sem kom út í júlí og fór beint á toppinn vestan hafs og austan .
Upphaflega áttu bækurnar að vera þrjár , eru nú fimm , eins og getið er , og að minnsta kosti tvær koma til viðbótar .
Fyrsta bókin kom út 1996 og svo komið að fimmtán milljónir eintaka hafa selst af bókunum .
Fyrsta bókin í sagnabálknum A Song of Ice and Fire var einmitt Game of Thrones , sem kom út 1996 og varð svo að umræddri sjónvarpsþáttaröð sem frumsýnd var í vor ytra , en í haust hér heima og menn eru þegar byrjaðir að taka upp framhald vestan hafs .
Í sem skemmstu máli segir bálkurinn A Song of Ice and Fire frá mannfólki sem býr í tilbúnum miðaldaheimi , aðallega á heimsálfunni Westeros , en einhverjir líka á álfunni Essos .
Þótt aðalpersónur séu mennskar er líka nokkuð um önnur kvikindi í bókunum , þar á meðal óræðar ógnarverur frá norðurslóðum og eldspúandi dreka .
Á Westeros glíma ættir um völd og áhrif , en þurfa líta að bregðast við hættu frá óvættum að norðan og eins að takast á við landflótta konungsdóttur sem hyggst snúa aftur til Westeros með óvígan her til að heimta hásætið .
Töfrar eru snar þátur í lífi manna , en í sjónvarpsþáttunum er mjög dregið úr þeim og úr orðið einskonar miðaldadrama á óræðum stað .
Það getur nærri að svo mikilli sögu , fimm bækur með 4.223 síðum komnar og að minnsta kosti tvær eftir , sé mikið um persónur ; ef marka má Wikipedia eru aðalpersónur , þ.e. persónur sem rekja fleiri en einn kafla , komnar á þriðja tug og reytingur á bara einn kafla hver .
Það er líka sú gagnrýni sem helst er beint að Martin , að hann sé of gefinn fyrir að búa til persónur til að blása lífi í söguna , en að sama skapi er það einmitt það sem margir kunna helst að meta við bækurnar , að heimurinn sem Martin býr til sé fullur af lifandi persónum , en ekki af einni eða tveimur hetjum og kippu af andlitslausum aukapersónum .
Þeir sem svo fá ekki nóg af persónugrúanum í bókunum og ekki heldur í sjónvarpsþáttunum geta unað við hasarblöð og tölvuleiki , aukinheldur sem hægt er að kaupa af þeim styttur og myndir , ýmsa muni og minjagripi , til að mynda vopn og verjur í fullri stærð svo fátt eitt sé talið .
