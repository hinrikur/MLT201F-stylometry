Tískusýning Burberry á nýliðinni tískuviku í London sló alveg í gegn , bæði fötin og framsetningin .
Þeir sem fylgjast með Burberry á Twitter sáu fatalínuna á undan ritstjóra bandaríska Vogue , Önnu Wintour , Kanye West , Philip Green , Siennu Miller og öllum hinum stórstjörnunum sem sátu í fremstu röð til að fylgjast með vor- og sumarlínunni 2012 .
Tískuhúsið sendi myndir af hverjum einasta alklæðnaði út á samskiptasíðunni Twitter áður en fyrirsæturnar gengu út á sýningarpallinn .
Í kjölfarið varð Burberry þriðja vinsælasta efnið á síðunni þegar tískuáhugafólk víðs vegar um heiminn bar saman nótur sínar .
Þetta er í fyrsta skipti sem tískuhúsið gerir þetta en áður hefur það sýnt beint frá tískusýningum á vefnum .
Ekki lengur njósnir Þetta er mikil breyting frá því sem áður var þegar kringlubúðir þurftu að smygla njósnurum inn á tískusýningar til þess að fá einhverja hugmynd um hvað kæmi í búðir frá stóru tískuhúsunum eftir hálft ár .
Nú sem fyrr var líka sýnt beint frá sýningunni á vefsíðu Burberry , á Facebook-síðunni fyrir 8,4 milljónir aðdáenda , á YouTube fyrir 20.000 áskrifendur og í fleiri en 45 verslunum , að því er fram kemur á vefsíðunni Mashable.com .
Ekki var aðeins sýnt beint frá sýningunni heldur var útsendingin vel framleidd , m.a. með viðtölum á rauða dreglinum á undan .
Stjörnurnar sem mættu voru því að mörgu leyti hluti uppákomunnar frekar en aðeins áhorfendur .
Upplifun úr hjarta samfélagsins Burberry var búið að dreifa myndum frá stemningunni baksviðs áður en nokkur fjölmiðill hafði einu sinni fengið tækifæri til að mynda baksviðs , hvað þá miðla myndunum .
Til viðbótar tók ljósmyndarinn Mike Kus fjölmargar myndir , sem hann setti jafnóðum inn á Instagram-reikning Burberry .
Mashable.com ræddi við Christopher Baily , fatahönnuð og listrænan stjórnanda Burberry , eftir sýninguna og spurði hann hvort hann teldi að Burberry næði til fleira fólks með þessum leiðum heldur en með hefðbundinni fjölmiðlaumfjöllun .
" Vörumerki snýst ekki bara um vöruna , það snýst líka um upplifun og upplifunin verður að koma úr hjarta samfélagsins , " svaraði hann .
Hann sagði að tilgangurinn með þessari netmiðlun væri ekki að gefa lítið úr hefðbundinni fjölmiðlun heldur önnur leið fyrir fólk til að kynnast vörumerkinu .
" Mér finnst gaman að nota þessar mismunandi leiðir til að hafa samskipti við allskonar fólk víðs vegar að úr heiminum og sýna því hvað við erum að gera , " sagði hann .
Bailey var spurður að því hvort það væri akkur fyrir fyrirtækið að staðsetja sig sem stafrænan frumkvöðul og svaraði því þannig að þetta snerist minnst um það .
" Stafræn miðlun og tækni er hluti af lífi fólks í dag .
Við erum 155 ára gamalt fyrirtæki með ungt starfslið .
Það væri skrýtið ef við gerðum þetta ekki .
" Tölvur og tímafrekt handverk Nú að fötunum sjálfum .
Fólkið á netinu og tískutímaritunum er sammála , sýningin var vel heppnuð .
Bailey vildi " fagna hlutum sem tekur tíma að gera , " að sögn Style.com .
Handverki af ýmsu tagi var hampað , fléttum , prenti , hekli , vefnaði og perlusaumi .
Sjálfur lýsti Baily sýningunni sem " glaðlegri með fortíðarþrá " .
Burberry er eins breskt fyrirtæki og þau verða og því komu að mörgu leyti indónesísku og afrísku áhrifin í fötunum á óvart .
Bailey lagði áherslu á að skilaboðin lægju í handverkinu en ekki fjölmenningunni .
" Ég hef gaman af þessari mótsögn á milli stafræna heimsins , sem við hjá Burberry tilheyrum , og heimi tímafreks handverks þar sem þarf að reiða sig á hæft fólk , " sagði hann baksviðs til útskýringar , eins og greint er frá á vef Guardian .
" Báðir heimarnir eru hluti af Burberry og í dag langaði mig til að sameina þá .
" Listrænn stjóri Burberry Listrænn stjórnandi Burberry-tískuhússins er Christopher Bailey .
Hlutverk listræns stjórnanda þýðir að hann er ekki aðeins ábyrgur fyrir hönnun fatnaðarins og annarra vara frá Burberry heldur hefur hann líka yfirumsjón með öllu tengdu ímynd fyrirtækisins eins og auglýsingum og hönnun verslana .
Hann er fæddur árið 1971 í vesturhluta Jórvíkurskíris á Englandi .
Hann er sonur smiðs og gluggainnstillingahönnaðar fyrir Marks & Spencer .
Hann útskrifaðist frá Royal College of Art með meistaragráðu árið 1994 og var árið 2004 sæmdur heiðursnafnbót frá háskólanum .
Hann var hönnuður hjá Donnu Karan árin 1994 til 1996 og yfirhönnuður kvenfatnaðar hjá Gucci í Mílanó árin 1996-2001 .
Hann fór til Burberry árið 2001 og hefur tískuhúsinu vegnað sérlega vel undir hans stjórn .
Burberry hefur hrist af sér gamaldags ímynd sína og hefur veltan aukist úr 79 milljörðum króna í 274 milljarða króna á tíu árum .
