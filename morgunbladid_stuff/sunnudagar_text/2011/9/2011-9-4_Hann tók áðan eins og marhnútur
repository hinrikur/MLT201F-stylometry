Bræðurnir Eggert og Þórir Halldórssynir frá Stykkishólmi gjörþekkja Grímsá og það er gaman að fylgjast með þeim við veiðar .
" Þegar maður kemur oft í sömu ána lærir maður á hana og fer að veiða betur .
Maður þarf ekkert kort eða að eyða tíma í vitleysu , " segja þeir .
Einar Falur Ingólfsson efi@mbl.is Það er súld í Lundarreykjadal , langþráð úrkoma í Borgarfirði .
Klukkan er hálfellefu og tvær og hálf klukustund eftir af fjórðu og síðustu vakt bræðranna Eggerts og Þóris Halldórssona í Grímsá að þessu sinni .
Þeir eru á efsta svæðinu þennan morgun , því fjórða , og hefur gengið vel – eins og svo oft áður .
" Við erum komnir með sjö laxa í morgun , " svarar Eggert þegar hann er spurður út í veiðina .
Bræðurnir eru við Neðri-Gullberastaðastreng og Þórir er að kasta flugunni .
Þrjá laxa fengu þeir í byrjun vaktarinnar í Oddstaðafljóti og aðra þrjá í Tjarnarbrekkufljóti .
" Það er fullt af laxi þar .
Rigningin hlýtur að hafa komið honum af stað .
Hann tók áðan eins og marhnútur , " segir Eggert .
Laxarnir eru flestir búnir að taka svartar míkrótúpur .
" Þórir hnýtir þær , og þær eru ekki flóknar .
Litlar , svartar og krókur fjórtán , " segir hann .
" Það er mjög gaman að veiða á þessar flugur , strippaðar hratt .
Oft fáum við mikil viðbrögð , og ef við fáum ekki viðbrögð við þessu þá hef ég ekki mikla trú á öðrum smáflugum í það skiptið .
Við byrjum venjulega með þetta eða hits , förum svo kannski í sunray og einstaka sinnum í túpu – og ef það gengur ekki er eins gott að færa sig .
" Bræðurnir þurfa ekkert að færa sig strax frá þessum veiðistað því laxar eru að koma í fluguna og þegar Eggert skiptir við Þóri tekur fljótlega einn hjá honum .
Athyglisvert er að sjá fumlausa samvinnu þeirra ; þegar laxinn er komin á land grípur sá sem ekki er með stöngina fiskinn , veiðimaðurinn tekur fram töng og losar fluguna , hinn rennir honum aftur út í strauminn .
Á fyrstu vaktinni fengu bræðurnir einn lax , sex morguninn áður og tvo þá á seinni vaktinni .
" Við fengum þrjá á míkrótúpur í Grafarhyl í gærmorgun .
Við vorum heppnir því við fengum blástur , það er nauðsynlegt þar .
Ef maður fær Grafarhyl í réttum aðstæðum , hávaðaroki , þá getur verið veisla , " segja þeir .
Þetta er þriðji veiðitúr bræðranna í Grímsá í sumar og Þórir segist eiga eftir að koma einu sinni til en Eggert tvisvar .
" Þetta er tuttugasta sumarið í röð sem ég veiði hér í ánni .
Eggert hefur veitt hér síðan 1986 .
Þetta er mjög þægileg á og umhverfið allt notalegt .
Ekki síst veiðihúsið .
Það eina sem vantar á er kannski stærðin á löxunum .
En svona er þetta , það er nóg af þeim , " segir Þórir og því til staðfestingar stekkur lax beint fyrir framan okkur .
Eggert fær töku í næsta rennsli niður strenginn en festir ekki í laxinum .
" Þessi staður getur verið erfiður , " segir Þórir hugsi .
" Mest hef ég fengið sjö hérna .
Það var í júlí .
Einn eða tveir tóku þarna ofarlega , " segir hann og bendir , " annars tóku þeir þarna niðurfrá .
Þessir staðir hér á efsta svæðinu breyta sér alltaf eitthvað milli ára , botninn er á sífelldri hreyfingu .
En það er skemmtilegt þegar það er svona mikið af laxi .
" Draumaá fluguveiðimannsins Bræðurnir ætla að enda vaktina aftur í Oddstaðafljóti , enda vita þeir að þar er mikið af fiski .
Þórir byrjar og þegar Eggert rennir augum niður eftir strengnum undir grónum bakkanum stökkva þar þrír laxar , á ólíkum stöðum en nánast á sama tíma .
" Þetta er uppáhaldið mitt , " segir hann .
" Mjög flottur fluguveiðistaður .
" " Það er alltaf spennandi á þessum tíma að eiga Oddstaðafljótið .
Það er ekki líflegt í júní og í júlí er ekki mikill lax hér , þótt Efstihylur hér beint fyrir neðan geti verið pakkaður .
En í ágúst er þetta góður staður .
" Eggert segir að þegar líður á sumarið geri hann ráð fyrir að verða var við lax þarna .
" Gamall vinur minn , sem nú er dáinn , sagði að ef maður veiddi niður Oddstaðafljót án þess að verða var væri eitthvað að ! Ég hef þetta alltaf í huga hérna og hægi á mér ef ég er kominn neðarlega í strenginn , og ætla mér ekki að klára rennslið án þess að verða var við lax .
Og maður verður alltaf var ! " Þórir hlær úti í ánni og hristir höfuðið ; þeir eru að renna sér í fluguna hjá honum , án þess að taka .
" Eggert segist fyrst hafa komið í Grímsá að veiða ásamt vini sínum sumarið 1986 .
" Við vorum 21 árs guttar innan um alla þessa hákarla , kunnum ekki neitt og oftar en ekki kom ég fisklaus heim fyrstu árin .
En ég hélt áfram að koma .
Þá var ég að veiða á maðk en fór ekki að fá neitt af viti fyrr en ég fór að tileinka mér fluguveiðina .
Fékk einn og einn fisk á maðkinn .
Þórir byrjaði að veiða á flugu á undan mér en svo vitkaðist ég , " segir Eggert og glottir .
Hefur hann lagt maðkinum alveg ? " Nei nei .
Ég fór í Blöndu í vor með maðkinn .
Þetta eru engin trúarbrögð .
Ég held að það sé erfiðara að vera góður maðkveiðimaður en góður fluguveiðimaður .
Mér finnst Grímsá vera draumaá fluguveiðimannsins , svona bakkahyljir , fullir af fiski , " segir hann og bendir út á Oddstaðafljót þar sem gulllitaður lax stekkur og hnykkir á orðum hans .
" Mér finnst skemmtilegra að veiða á svona stöðum , þar sem maður veiðir sig áfram og er alltaf að kasta á nýjan fisk , í stað þess að vera alltaf í sömu sporunum og reyna við sömu fiskana .
Ég nenni því ekki , " segir hann og þá reisir Þórir stöngina .
Hann er búinn að setja í lax sem hann landar .
Þá eru bræðurnir komnir með níu þennan morgun .
Fara þangað sem fiskurinn er " Andskotinn ! " heyrist í Eggerti eftir að hann hefur nýtt rennsli með hitstúpu niður strenginn .
" Ég reif út úr honum .
Hann var að taka .
En hann gæti komið aftur ...
" Þessi kemur ekki aftur en Eggert setur í annan og sá lekur af .
" Svona er þetta stundum , " segir hann .
Leggur svo til við Þóri að hann prófi svartan Frances , númer 14 .
" Þeir vilja oft dökkar flugur hér .
" Þórir fer að ráðum hans .
Eggert segir þá bræður veiða einnig í Norðurá .
" Við fórum þrisvar þangað í sumar .
Hún er líka flott , öðruvísi en Grímsá .
Mér finnst mjög gaman að veiða þar á neðri hlutanum snemma sumars , í miklu vatni .
Þar eru góðir fiskar á vorin .
Þetta eru uppáhaldsárnar .
Annars eru allar ár skemmtilegar .
Þegar maður kemur oft í sömu ána lærir maður á hana og fer að veiða betur .
Maður þarf ekkert kort eða að eyða tíma í vitleysu , maður fer á þá staði þar sem fiskurinn er .
" Ég veit að Eggert og Þórir veiða oft betur en aðrir sem eru í ánni á sama tíma .
Finnst Eggerti það erfitt að skrá stundum mun fleiri fiska en aðrir ? " Erfitt ? " spyr hann á móti .
Segir svo að það sé alltaf gaman að veiða mikið .
" Það snýst um að kunna að veiða , ekki bara að þekkja á ána , því hún breytist oft talsvert milli ára .
" Eggert hikar þegar ég spyr hann um bestu veiðina .
Segir svo að besta vaktin hafi gefið átján laxa en þá voru bræðurnir með 84 laxa á tvær stangir .
" Heyrðu , hann er kominn með hann ! " segir hann skyndilega og það er rétt , og bræðurnir sýna sömu fumlausu tökin : laxinum er landað , flugan losuð og honum sleppt .
" Jæja , þetta var tíundi laxinn okkar á vaktinni .
Þetta er búið ; það var fínt að enda svona , " segir Þórir , klippir fluguna af taumnum og gengur upp að bíl .
Veitt með Eggerti og Þóri Halldórssonum í Grímsá Bræðurnir verka saltfisk og veiða lax Eggert Halldórsson er framkvæmdastjóri fiskverkunarinnar Þórsness í Stykkishólmi og Þórir bróðir hans er þar verkstjóri .
" Við höfum verið mjög samrýndir alla tíð , " segir Eggert um þá bræður .
" Við áttum sjálfir útgerð sem við seldum inn í Þórsnes .
Við vinnum svona þrjú til fjögur þúsund tonn úr sjó á ári .
Erum í saltfiski ...
" – Og laxi ? " Já , og í laxi , " svarar hann brosandi .
Þeir bræður eru svo sannarlega samhentir í laxveiðinni , eins og í vinnunni .
Blaðamaður hefur nokkrum sinnum hitt þá á bökkum Grímsár á liðnum árum , og það er segin saga að þeir veiða meira en aðrir .
Eru bæði flinkir og harðduglegir .
" Þórir vann við að beita og var líka í veiðileiðsögn á sumrin en svo plataði ég hann nýverið til að koma til liðs við mig sem verkstjóri , " segir Eggert .
" Eina vandamálið er að nú er erfiðara fyrir okkur að fara saman í veiði , því stundum þarf annar hvor okkar að vera á staðnum .
En þannig verður það bara að vera , vinnan gengur fyrir .
" Þórir setur í lax í Oddstaðafljóti meðan við Eggert spjöllum saman , og þegar þeir bræður hafa hjálpast að við að landa , losa fluguna úr laxinum og sleppa honum síðan tekur Eggert að kasta .
Ég spyr Þóri þá hvort það sé í föstum skorðum hvernig þeir beri sig að þegar þeir veiða saman .
" Já já , það þarf yfirleitt ekki að ræða það mikið , " svarar hann brosandi .
– Veiðið þið alltaf saman ? " Yfirleitt , en ég veiði líka nokkuð með kærustunni .
Hún er mjög áhugasöm ; er að byrja í veiðinni og í raun þegar orðin helsjúk .
" – Er hún þá ekki afbrýðisöm þegar þið bræður farið svo oft að veiða saman ? " Jú , " svarar Þórir að bragði og skellir upp úr .
" Það þarf að koma þessu öllu saman , að stunda vinnu , veiða og að auki jafnvel vera við leiðsögn .
Ég hef verið leiðsögumaður í Haffjarðará á sumrin en mjög lítið nú í sumar , ekki nema sjö daga .
Einhver sumur hef ég verið við leiðsögn í allt að 45 daga .
Og að auki hef ég síðan veitt í 30 daga .
" – Getur ekki verið erfitt fyrir ástríðuveiðimann að standa hjá og horfa dag eftir dag á aðra veiða ? " Ekki ef maður er að fylgja góðu fólki , þá veiðir maður á vissan hátt í gegnum það .
Svo getur líka verið gefandi að kenna þeim sem eru að byrja ; ef það heppnast er það ánægjulegt .
Þeir verstu sem maður hittir við leiðsögn eru þeir sem kalla má " besservisserarnir " .
Ég er kannski búninn að vera meira og minna allt sumarið við ána og veit hvað er að gerast í henni , hvað virkar og hvað ekki ; það liggur við að ég viti upp á hár hvar laxinn tekur að morgni .
Ef maður lendir í þrasi um slíkt við veiðimenn er ekki alltaf gaman ...
" – Ertu alltaf jafnspenntur fyrir því að veiða sjálfur , jafnvel eftir 45 daga í leiðsögn ? " Já , það er mesta furða .
Í raun með ólíkindum , " segir Þórir og hlær .
" Það gat verið rosaleg veiði " Þeir bræður fóru snemma að veiða , eins og algengt er hjá krökkum sem alast upp við sjávarsíðuna .
" Við veiddum mikið í Selárvallavatni , oft á nóttunni og það gat verið rosaleg veiði .
Það voru bara tittir en við fengum stundum yfir hundrað fiska á nóttu .
Allt á maðk og flotholt , " segir Eggert .
Varðandi fyrstu reynslu af laxveiði segir Eggert að faðir þeirra bræðra hafi verið einn af leigutökum Bakkár og Gríshólsár í Helgafellssveit , í næsta nágrenni við Hólminn .
" Þeir voru nokkrir kallar með ána og þar fengum við okkar fyrstu laxa .
" Eggert segist hins vegar ekki hafa gert mikið af því að veiða sér til skemmtunar úti á sjó .
" Stundum höfum við farið á sjóstöng ef það eru gestir , en þá veiðum við bara þorsk .
Ég hef einu sinni fengið lúðu á stöng og hún var býsna róleg .
" Eggert hefur stundað Grímsá í 25 sumur og Þórir í 20 , og þeir hafa veitt þar í allt að fimm skipti á sumri .
En þeir veiða víðar .
" Við höfum farið í Vatnsdalinn , Víðidalinn , Hofsá ...
" segir Þórir .
Eggert bætir við að þeir hafi í gamla daga farið oft í Miðfjarðará og Laxá í Kjós .
– Þetta er veiðidella , ekki satt ? " Jaa , er það ? " spyr hann á móti og glottir .
" Svona er þetta bara .
" 