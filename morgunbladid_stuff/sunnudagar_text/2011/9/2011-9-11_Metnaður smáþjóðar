Það er erfitt að ímynda sér það en Svíþjóð var stórveldi Norður-Evrópu á 17. öld .
Það var ekki brotið á bak aftur fyrr en nánast öll ríki Norður-Evrópu sameinuðust gegn Svíum í Norðurlandaófriðnum mikla frá 1700-1721 .
Það var einmitt á þessum degi , árið 1708 eftir stanslausa sigurgöngu Svía , að niðurleið þeirra hófst .
Þá var Karl XII Svíakonungur kominn langt inn í Rússland með ósigrandi her sinn og horfði til Moskvu sem hann hafði ætlað að hernema .
En á þessum degi sneri hann höfðinu og hernum við .
Níu mánuðum seinna voru þeir sigraðir við Poltava og uppgangur Péturs mikla Rússlandskeisara hófst fyrir alvöru og hrun Svíaveldis varð algjört .
Þessi uppgangur Svíþjóðar er sérdeilis skemmtilegur þegar litið er til þess að þetta var smáþjóð alveg fram á 16. öld enda voru Danir þá einráðir á Eyrarsundi , réðu Suður-Svíþjóð , Skáni , og þar bjuggu bara Danir .
Litið var á Svíana sem sveitamenn og barbara í þessum skógum þarna fyrir norðan Skán .
En þessir sveitamenn fyrir norðan fengu fjárhagslegan stuðning mikilla viðskiptavelda Hollendinga og Breta sem voru orðnir þreyttir á háum tollum sem Danir tóku af skipum sem ferðuðust inn á Eystrasaltið .
Þessum viðskiptamönnum fannst það ágætisthugmynd að Svíar myndu taka Skán og þá myndi ekki lengur eitt land ráða Eyrarsundinu .
Svíum tókst á endanum að leggja Skán undir sig .
Niðurlægðir Danir ákváðu að reyna fyrir sér í hinum hrikalega ófriði Mið- og Norður-Evrópu sem nefndist 30 ára stríðið og stóð yfir frá 1618-1648 .
Þar börðust þjóðir Austurríkismanna , Tékka , Þjóðverja , Frakka og svo Norðurlandaþjóðirnar í trúarbragðastríði .
Danirnir réðust inn í Þýskaland til að hjálpa mótmælendum gegn kaþólikkum en voru gersigraðir .
Þá kom her sveitamanna frá Svíþjóð og öllum að óvörum gersigruðu Svíarnir kaþólikkana .
Í lok stríðsins urðu stór svæði í Þýskalandi sænsk .
Undir lok aldarinnar voru þeir allsráðandi á Norðurlöndunum og áttu auk svæðanna í Þýskalandi svæði í Póllandi og réðu Eystrasaltsríkjunum .
Upphaf Norðurlandaófriðarins má rekja til metnaðar Péturs mikla Rússlandskeisara sem bjó til bandalag við konung Danmerkur og Ágúst II. konung Póllands , stórhertoga Litháens og Yfirráðsmann Saxlands .
Þeir réðust allir gegn Svíum en réðu ekkert við þá .
Rússar settust um um mikilvægustu borg Svía í Eistlandi , Narva , með um 40.000 manna her .
En Karl XII kom með 8.500 manna herlið frá Finnlandi og gersigraði Rússana .
Karl þótti afbragðsherforingi en lélegur diplómat .
Sænski herinn var mjög agaður á þessum tíma þótt hann væri fámennur og sýndi yfirburði á vígvellinum í öllum bardögum sínum .
Þegar sex ár voru liðin af stríðinu og Svíar höfðu unnið allar orrustur sínar leit út fyrir að þeir myndu hafa sigur .
Danir og Pólverjar höfðu verið þvingaðir til uppgjafar og aðeins Rússarnir stóðu eftir og vildu ekki gefast upp þótt þeir hefðu tapað öllum sínum bardögum .
Þá ákvað Karl XII. að ráðast inn í Rússland og leggja undir sig Moskvu .
En það var sama hversu margar orrustur Karl vann , Moskva var aðeins of langt í burtu fyrir hann .
Á þessum degi árið 1708 sneri hann frá þeirri hugmynd og lagði af stað heim aftur .
En heimleiðin var erfið þar sem hann var staddur í víðfeðmu Rússlandi .
Rússarnir eltu hann uppi og í fyrsta skipti unnu þeir Svía í orrustu við Poltava árið 1709 .
Þá breyttist allt .
Allir risu upp gegn Svíum og þrátt fyrir afburðahernaðarhæfileika Karls XII. mátti hann ekki við margnum og Svíar gáfust upp .
Karl sjálfur lést í orrustu í Noregi árið 1718 enda er víst að hann hefði aldrei gefist upp .
Það er talið að stríðsþreyttir Svíar hafi sjálfir skotið konung sinn í bardaganum .
Enda gáfust þeir upp skömmu síðar og uppgjafarsamningarnir voru undirritaðir árið 1721. borkur@mbl.is 