Barcelona er besta knattspyrnulið heims um þessar mundir .
Ekkert fær breytt þeirri skoðun minni ; jafnvel besta lið sögunnar .
Í það minnsta eitt þeirra allra bestu .
Margir eru sammála þessu og í sjálfu sér mjög auðvelt að slá fram slíkri fullyrðingu því Barca er best .
Ég get ekki ímyndað mér að margir utan Madrídar hreyfi við því mótmælum .
Stuðullinn á slíka yfirlýsingu á Lengjunni yrði ekki hár .
Einfaldasta leiðin er að telja verðlaunagripina en fegurðin er líka yfirþyrmandi .
Þess vegna er best að byrja þessa pistlagöngu á að spá því að liðið verði ekki Evrópumeistari í vor ! Hvernig má það vera ? Rétt er að taka fram strax að alls ekki er um óskhyggju að ræða .
Og að undirstrika í leiðinni að ég hef unun af því að horfa á stolt Katalóna leika listir sínar .
Liðið er ekki bara best í heimi heldur líka skemmtilegast .
En þó Barca sé best fékk ég á tilfinninguna , þegar dregið var í riðla Meistaradeildarinnar á dögunum , að skrifað væri í skýin að Rauðu djöflarnir frá Manchester hömpuðu bikarnum glæsilega næsta vor .
Þannig vildi til að ég var viðstaddur dráttinn í Mónakó .
Allt var elegant og fór vel fram .
Gamlar kempur voru dregnar á svið til aðstoðar , m.a. Manchester United goðsögnin Sir Bobby Charlton .
Charlton var einn þeirra sem lifði af flugslysið hræðilega í München árið 1958 , þegar flestir bestu leikmenn enska liðsins létust .
United var á heimleið frá Júgóslavíu eftir frækinn sigur í Evrópuleik , vélin millilenti í þýsku borginni til að taka eldsneyti en komst ekki á loft aftur heldur þeyttist út af brautinni með þessum skelfilegu afleiðingum .
Áratug síðar hampaði Bobby Charlton Evrópubikarnum , fyrstur fyrirliða Manchester United , eftir sigur á portúgalska félaginu Benfica í úrslitaleik á Wembley-leikvanginum í London .
Það var stórkostleg stund í sögu þessa magnaða félags og með ólíkindum að Matt Busby hefði byggt upp svo sterkt lið svo stuttu eftir að svo margir lærisveina hans létust .
Ég sá fyrst móta fyrir skrifum í skýin þegar Sir Bobby dró miða með nafni Benfica .
Honum á vinstri var þýski landsliðsmaðurinn fyrrverandi , Paul Breitner sem veiddi upp úr skál bolta , þar sem var að finna miðann sem gaf til réði því í hvaða riðli Benfica skyldi leika .
Niðurstaðan varð , nema hvað , að portúgalska stórveldið yrði í riðli með Manchester United .
Þá varð skriftin skýrari .
Man einhver hvar úrslitaleikur Meistaradeildarinnar verður í vor ? Alveg rétt , hann verður í München .
Tilviljun ? Varla .
Þar að auki er ljóst að Sir Alex Ferguson , alvaldur liðs Manchester United , hefur enn einu sinni náð að setja saman stórkostlega liðsheild .
Ekki dregur það úr líkum á sigri .
Kannski getur aðeins eitt komið í veg fyrir að skriftin í skýjunum verði enn læsileg í vor – lið Barcelona .
Riðlakeppni Meistaradeildarinnar hefst eftir helgina og svo skemmtilega vill til að strax í fyrstu umferð tekur Benfica á móti Manchester United .
Segjast verður eins og er að ekki lítur út fyrir að allir leikir verði sérlega spennandi , svo mörg " lítil " lið voru í pottinum en það gerir keppnina þó skemmtilega á vissan hátt ; ekki væri gaman ef einungis sömu " stóru " liðin væru á ferðinni ár eftir ár heldur er ætíð von á hinu óvænta .
Ég sannfærðist þó ekki endanlega fyrr en um miðnætti kvöldið eftir drátt hverjar lykir yrðu í vor ; veðurguðinn lýsti þá yfir stuðningi við United .
Sá stuðningur var að vísu óbeinn eða ætti ég að segja táknrænn , en þó góður punktur yfir i-ið ; eldingar lýstu upp smáríkið við strönd Miðjarðarhafsins og þar gerði slíkt úrhelli að ég gat allt eins verið staddur í Manchester borg ...
