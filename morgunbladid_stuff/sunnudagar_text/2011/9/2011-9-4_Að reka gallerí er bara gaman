Leiðin niður í Hinrikssongallery er leið sem ég hef farið mjög oft yfir ævina , bara ekki alla leið .
Ég hef hundrað sinnum keyrt niður í Krónuna úti á Fiskislóð og ef farið er aðeins nokkur hundruð metrum lengra kemur maður að þessum gullmola sem þetta gallerí er .
Það er alltaf sérstök tilfinning þegar maður uppgötvar að rétt utan alfaraleiðar , þar sem maður keyrir oft , blindur á umhverfi sitt , kaupandi klósettpappír eða eitthvað ofan í sig , að einmitt rétt þar hjá sé eitthvað undravert .
Þegar ég kem er Þór Hinriksson , eigandi gallerísins , fyrir utan með einum listamannanna sem eru í galleríinu , Jóni Axel Björnssyni , en persónulega hef ég heillast að verkum hans lengi .
Jón Axel kveður því miður fljótt en Ingimunda Maren Guðmundsdóttir kona Þórs kemur , en að hans sögn er hún aðalhvatamaðurinn að því að hann kæmi þessari hugmynd sinni í verk .
Þór býður mér mjög persónulega þjónustu í galleríinu , gengur með mér um salinn og spjallar við mig um listamennina og listaverkin sem hann sýnir þarna .
Hann býður mér meira að segja að velja úr rauðvíni , gosi , kaffi eða vatni til að mýkja spjallið .
Sem er í sjálfu sér ekkert óvenjulegt fyrir mann þegar maður er blaðamaður , en það sem er óvenjulegt við þetta gallerí er að þetta er í boði fyrir alla sem vilja skoða verkin .
Þetta gallerí er ekki opið á einhverjum ákveðnum dögum , heldur aðeins samkvæmt pöntun .
Þeir sem vilja kynna sér verkin geta farið á heimasíðu gallerísins og pantað tíma með Þór og hann mun kynna þeim verkin í einrúmi .
Að sinna listamönnunum Aðspurður hvaðan hugmyndin að galleríinu sé komin segist hann hafa velt þessu lengi fyrir sér .
" Ég hef velt þessu fyrir mér frá því ég sá um rekstur Foldar listmunagallerísins .
Sá tími var einhver sá skemmtilegasti í mínu lífi .
Að hitta alla þá mætu listamenn sem þar voru með verk var einstaklega gefandi , að hafa átt í þessum áhugaverðu vangaveltum um lífið og tilveruna sem dæmi við Valgarð Gunnarsson , Jón Axel Björnsson , Kjartan Guðjónsson , Hring Jóhannesson og Braga Ásgeirsson er eitthvað sem lifir sterkt í mér og er að mörgu leyti ástríðan að Hinrikssongallery .
Mig langar að hafa persónulega þjónustu og bjóða aðeins upp á fáa listamenn sem við sinnum mjög vel .
Við erum með verk eftir sex listamenn , þá Jón Axel Björnsson , Guðnýju Kristmanns , Ragnar Axelsson , Hafstein Austmann , Valgarð Gunnarsson og Hallstein Sigurðsson .
Við sameinum þessa sex listamenn því þeir höfða mikið til okkar .
Þeir eru kveikjan að galleríinu því fyrst höfðum við samband við þá áður en við létum verða af því að útvega húsnæði fyrir verk þeirra .
Okkur finnst gaman að sameina ljósmyndina , það er RAX , og málverkið en þar eru Guðný , Jón Axel og Valgarður og loka því með myndhöggvaranum Hallsteini .
Saman búa þarna listamenn sem eru á aldrinum fjörutíu , fimmtíu , sextíu og sjötíu ára gamlir , jafnt konur sem karlmenn .
Það er löngun okkar að bæta við listamönnum sem eru á aldrinum tuttugu og þrjátíu ára gamlir .
Fótbolti og myndlist Spurður um aðkomu hans að myndlistinni kemur í ljós að hann hefur komið víða við á ævi sinni , en eftir að hafa unnið mörg ár hjá Galleríi Borg og Fold Listmunasölu fór hann til Hollands og lærði knattspyrnuþjálfun og hefur starfað til dæmis sem yfirþjálfari ÍA og aðstoðarþjálfari Willums hjá Val og Keflavík .
En uppruna listáhuga hans er víst að finna hjá presti á Grundarfirði , frá því að hann var krakki .
" Já , hann séra Jón Þorsteinsson leiddi mig inn í heim ljóða og myndlistar af mikilli natni , enda maðurinn algjör perla .
Ég var nú eitthvað að teikna þegar ég var ungur en börnin mín Helga Karen og Sævar Freyr hafa tekið það yfir enda liggur það mikið betur fyrir þeim en mér .
Hin börnin mín , Arnar Þór og Þórdís Lind eru máski frekar eins og ég , " segir hann .
Þór bendir á að þótt áhugi hans sé mikill skipti ekki minna máli stuðningurinn sem hann hefur frá Ingimundu ( Indu ) í verkefnið en það var strax á fyrsta stefnumóti þeirra sem þau notuðu tímann til að fara á milli allra listasafna Reykjavíkur og spjalla saman um verkin .
En bæði móðir hennar og amma máluðu mikið og Inda því mikil áhugamanneskja um myndlist og hönnun .
Of skemmtilegt ? Aðspurður hvort þetta verði ekki bara of skemmtilegt hérna með góðu fólki og rauðvíni langt fram á nótt og engu komið í verk , segir hann enga hættu á því .
" Þetta verður vonandi hörkuvinna sem það og hefur verið fram að þessu .
Inda mín kemur að þessu með nattninni sinni og skipulaginu og ég með vinnuna að vopni og í samvinnu við listamennina verður þetta bara gaman .
Það þarf engar áhyggjur að hafa af rauðvíninu og við munum auðvitað vera með hvítt vín líka , þannig að dagur og nótt sameinist með góðu fólki , " segir hann og hlær .
Listamennirnir Listamennirnir sex sem eigendur gallerísins munu hlúa að eru margvíslegir .
Sameinaðir í eitt verða höggmyndlistarmenn , listamenn málverksins og listaljósmyndari .
Jón Axel Björnsson Myndlistarmaðurinn Jón Axel Björnsson varð þekktur í bylgju Nýja málverksins á níunda áratugnum sem kom eins og ferskur blær inn í konsept-drifin verkin sem voru allsráðandi á Vesturlöndum á þeim tíma .
Listamenn Nýja málverksins sóttu föng í expressjónismann .
Aðalsteinn Ingólfsson listfræðingur segir um hann : " Í umfjöllunum um verk Jóns Axels hafa gagnrýnendur og listfræðingar , t.d. Halldór Björn Runólfsson og Auður A. Ólafsdóttir , lagt áherslu á dramatískt og tilvistarlegt inntak þeirra .
Grunneiningar myndverka Jóns Axels eru maðurinn , verk hans og gjörðir .
" Ragnar Axelsson Sem oftast er kallaður RAX er orðinn heimsþekktur listamaður eftir útkomu ljósmyndabóka sinna Andlit norðursins og The Last Days of the Arctic .
Guðný Kristmanns Málaralist Guðnýjar verður til við lok tímabils Nýja málverksins í byrjun tíunda áratugarins .
Um listaverk hennar segir Aðalsteinn : " Hún vinnur einvörðungu út frá eigin hugmynda- og tilfinningaheimi , við aðstæður sem hún líkir við draumkennt og takmarkalaust frelsi .
Eins og súrrealistarnir leggur hún mikið upp úr draumum sínum og reynir að koma þeim til skila án truflunar frá rökhugsun .
" Hafsteinn Austmann Hann nam í París á sjötta áratugnum og fór strax að mála í abstrakt stíl á þeim tíma .
Hann hefur tekið þátt í miklum fjölda einkasýninga og lýsti sjálfur stíl sínum með eftirfarandi orðum : " Ég reyni að búa til málverk sem virka eins og óræð og opin ljóð og hafa burði til að lifa sjálfstæðu lífi eftir að ég er búinn að sleppa af þeim hendinni .
" Valgarður Gunnarsson Einsog Jón Axel var Valgarður einn listamannanna sem þroskuðust á tíma Nýja málverksins .
Í verkum sínum í dag vill Aðalsteinn meina að markmið Valgarðs sé leynt og ljóst að auka á fagurfræðilega og merkingarlega virkni hversdagslegra fyrirbæra .
Hallsteinn Sigurðsson Hann er eini höggmyndlistarmaðurinn og er kannski frægastur fyrir Höggmyndagarð Hallsteins í Gufunesi .
