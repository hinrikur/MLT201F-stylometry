Leikkonan Evan Rachel Wood ólst upp í leiklistarheiminum og lék í sjónvarpsmyndum og -þáttum frá unga aldri .
Hún fæddist í Raleigh í Norður-Karolínu 7. september 1987 og er því 23 ára gömul .
Hún sló rækilega í gegn í mynd Catherine Hardwick , Thirteen , árið 2003 .
Í henni lék hún unglingsstúlku sem fór að prófa sig áfram með eiturlyf , kynlíf og þjófnað .
Hún var tilnefnd til Golden Globe og SAG-verðlauna fyrir hlutverkið og var í hópi annarra efnilegra leikkvenna á forsíðu kvikmyndatímaritsins Vanity Fair í júlí það ár .
Hún hefur valið hlutverk sín ágætlega og verið í myndum á borð við The Upside of Anger , Running with Scissors , The Wrestler eftir Darren Aronofsky og mynd Woodys Allen , Whatever Works .
Dagblaðið The Guardian lýsti henni sem " viturri umfram árafjöld " og " einni af bestu leikkonum sinnar kynslóðar " í grein árið 2006 .
Hún er með tvö verkefni í gangi á þessu ári sem hafa vakið mikla athygli .
Hún leikur í fimm þátta stuttseríu HBO , Mildred Pierce á móti Kate Winslet , sem fékk lofsamlegar viðtökur .
Er á Kvikmyndahátíðinni í Feneyjum Ennfremur er Wood sem stendur á Kvikmyndahátíðinni í Feneyjum þar sem verið er að frumsýna Ideas of March þar sem kafað er ofan í stjórnmálalífið í Washington .
Þar leikur hún á móti miklum stjörnum og má þar nefna fremstan meðal jafningja George Clooney , sem leikstýrir jafnframt myndinni .
Ennfremur eru Paul Giamatti , Philip Seymour Hoffmann , Ryan Gosling og Marisa Tomei í stórum hlutverkum .
Svo má ekki gleyma því að hún lék vampýrudrottninguna í Louisiana , Sophie-Anne Leclerq , í annarri og þriðju þáttaröð True Blood og var það hlutverk sem fór henni vel .
Það rímaði ágætlega við þekktasta ástarsamband hennar , sem var við rokkarann blóðuga , Marilyn Manson .
Þau voru saman með hléum frá 2007 til 2010 og voru meira að segja trúlofuð .
Hlutverkið passaði líka við nýjustu persónulegu játningu Wood en í viðtali við tímaritið Esquire , fyrr á þessu ári , sagðist hún vera tvíkynhneigð .
Wood reynir ekki að feta í fótspor leikkvenna af sömu kynslóð og vill alls ekki vera sæt og krúttleg heldur er frekar með heillandi og hættulegt yfirbragð .
Hún hefur hefur líka þróað stíl sinn á skjön við hið hefðbundna í Hollywood og hefur vakið athygli fyrir nýjustu stuttu klippinguna og skarpan fatastíl .
Vampýrusigling í Alaska Hundruð vampýruaðdáenda ætla að fara í siglingu næsta sumar í Alaska undir nafninu " Vamps at Sea " eða " Vampýrur í sjóferð " .
Slíkar þemasiglingar hafa notið vaxandi vinsælda síðustu ár og hafa verið stílaðar inn á allt frá fuglaáhugafólki til maraþonhlaupara , samkvæmt frétt Reuters .
Í þessari siglingu verður margt um að vera og m.a. verða skoðaðir jöklar og haldin böll .
Siglingin verður í júní þannig að það er náttúrulega bjart allan sólarhringinn þarna á þessum árstíma .
Linda Wolf , skipuleggjandi ferðarinnar , segir að það ætti ekki að koma að sök því skipið sé með mjög þykkar gardínur og inni geti verið eins dimmt og gestirnir vilji .
Ein af skemmtununum í boði um borð verður vampýruhæfileikakeppni , en ekki er greint frá því nánar í fréttinni hvernig hún fari fram , og að sjálfsögðu verður líka haldið grímuball .
