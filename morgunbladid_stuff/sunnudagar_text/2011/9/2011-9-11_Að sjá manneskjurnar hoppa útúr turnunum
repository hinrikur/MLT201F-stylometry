Páll Ásgeir Davíðsson lögfræðingur var í meistaranámi hjá Columbia-háskóla þegar árásirnar voru gerðar á Tvíburaturnana World Trade Center á Manhattan .
Columbia-háskólinn er einnig á Manhattan-eyjunni en norðarlega á meðan World Trade Center var sunnarlega .
" Í fyrstu árásinni á turnana var ég heima hjá mér , nývaknaður og var á leiðinni í skólann , " segir Páll Ásgeir .
" Ég var hvorki með kveikt á útvarpi né sjónvarpi og varð fyrst ekki var við neitt nema það að gemsinn minn virkaði ekki .
Ég bjó í Harlem og ætlaði með neðanjarðarlestinni í skólann en þá var búið að loka henni .
Það var tómt vesen að koma sér í skólann og ég skildi ekki af hverju .
Árið á undan hafði ég verið að vinna við ömurlegar aðstæður í Kosovo og ég man að ég hugsaði með mér ; hvaða þriðja heims ríki er þetta , það virkar ekki neitt hérna , þetta er eins og í Kosovo ? Ég komst loksins í skólann og fann reyndar strax að það var einhver undarlegur andi í byggingunni .
Mér leið mjög illa með það að vera að koma of seint .
Inngangurinn inn í kennslustofuna er einmitt þar sem kennarinn stendur og er að þylja yfir nemendum , þannig að maður þarf eiginlega að ganga framhjá honum .
Ég ryðst inn með afsökunarorð á vörum en þá er enginn kennari þar .
Allir sitja í salnum og horfa á risaskjá sem er á veggnum þar sem er verið að sýna beint frá Tvíburaturnunum .
Þar sem ég stend þarna og horfi á þetta , nýkominn inn kemur akkúrat flugvél númer tvö og flýgur á hinn turninn .
Það var lamandi þögn í salnum þegar það gerðist .
Menn vissu ekkert hvað var að gerast .
Þetta var svo skrítin tilfinning að við værum þarna rétt hjá þessum atburðum en samt með þennan skjá á veggnum og í einhverri öruggri fjarlægð .
Ég reyndi að finna símalínu sem virkaði og náði því og lét vita heim að ég væri í lagi en svo vorum við nemendurnir eitthvað að spjalla um þetta , en það voru allir svo undrandi og vissu ekkert hvað væri í gangi .
Á leiðinni heim var mjög sérstök stemning í strætisvagninum , því allt í einu var enginn einn á leiðinni heim eins og oftast .
Því allt í einu vorum við orðin skotmörk og því orðin að einhverri heild .
Business-fólk , námsmenn eða hver sem var í strætisvagninum var ekki einn .
Maður tók eftir öllum í kringum sig og það fundu allir fyrir mikilli samkennd .
Einhver fremst í vagninum reyndi að fá fólk til að sameinast í bæn en það gekk illa .
Ein stór kona aftast í strætisvagninum kallaði hátt til hans og allra í strætóinum : " Ég veit ekki hvað þið ætlið að gera en ég ætla bara að koma mér heim að ríða , ríða og ríða meira , " og margir hlógu með henni , " segir Páll Ásgeir .
Hann segir að næstu daga hafi allir legið yfir fréttum og það var talað mikið saman á götunum og alls staðar þar sem fólk hittist og var saman .
Páll segir að þótt það hafi verið óhugnanlegt að sjá flugvélarnar fljúga á turnana hafi honum fundist verst að sjá fólk kasta sér út úr turnunum .
" Í fyrsta lagi höfðum við öll farið þarna upp og ég var þarna efst í turninum bara nokkrum vikum áður en árásin var gerð .
Þarna voru líka voðalega flottar lögmannsstofur sem maður hafði horft löngunaraugum til og hafði hugsað sér að reyna að komast inn á þegar maður væri útskrifaður .
Þannig að manneskjurnar sem maður sá hoppa út um gluggann voru hluti af þessu mengi sem maður var að tengjast inn í .
Það gerði þetta enn sterkara , " segir Páll Ásgeir .
borkur@mbl.is 