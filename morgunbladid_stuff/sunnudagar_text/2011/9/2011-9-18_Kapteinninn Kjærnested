Varðskipið Týr tók stímið frá Reykjavíkurhöfn og út á Sundin 13. apríl 1984 .
Slíkt hefði varla verið frásagnarvert nema sakir þess að þetta var síðasta sjóferð Guðmundar Kjærnested skipherra .
Hann var þjóðkunnur maður sakir baráttuþreks og staðfestu sem skipherra í þorskastríðunum ; þegar Íslendingar börðust fyrir útfærslu landhelgi sinnar í fimmtíu mílur 1972 til 1973 og síðar 200 mílur vorið 1976 .
Að framgangi þess var unnið í krafti alþjóðlegra hafréttarsáttmála , þó sjómenn þeirra þjóða sem sóttu einkum og helst á miðin hér við land viðurkenndu ekki rétt Íslendinga .
Vestur-Þjóðverjar gáfu sig fljótlega en Bretar voru tregari til .
Og þegar íslenskir varðskipsmenn fóru að stjaka við togurum frá bresku hafnarborgunum við Humber-fljótið , það er Hull og Grimsby , sendu Bretar sjóher sinn og orustuþotur á miðin hér við land og af því spratt hið fræga þorskastríð , þar sem Íslendingar höfðu þrátt fyrir að vera fáir og smáir í fullu tré við heimsveldið .
Munaði þar um að íslenskir varðskipsmenn voru útsjónarsamir og á sterkbyggðum skipum .
Guðmundur Kjærnested var á skipum Landhelgisgæslunnar í fjörutíu ár .
Hann fékk margvíslega viðurkenningu fyrir störf sín , en líklega einna besta þegar breskir togaramenn kröfðust þess í september 1972 að Guðmundur sem þá var skipherra á Ægi yrði tafarlaust rekinn .
Ástæðan var sú að þá hafði varðskipið klippt togvíra aftan úr tveimur breskum togurum þegar þeir voru að veiðum innan fimmtíu mílna landhelgismarkanna .
Sögðu sjómennirnir bresku að erfitt væri að " halda stillingu " við slíkar aðstæður .
Skipherrann yrði því að fjúka , ella yrði gripið til aðgerða svo yfirgangur íslensku varðskipanna úti á miðunum yrði stöðvaður .
Leiða má traust rök að því að með þessu hafi Íslendingar fengið ákveðið sóknarfæri í baráttunni við Breta sem var áróðursstríð öðrum þræði .
Enda fór svo að þeir hopuðu vorið 1976 enda stóðu þeir höllum fæti gagnvart Íslendingum á flesta lund ; baráttuþrekið búið og freigáturnar illa laskaðar .
Guðmundur Kjærnested er einn fárra Íslendinga sem í lifanda lífi varð þjóðhetja .
Þjóðin leit upp til hans sakir dirfsku hans við að verja fiskimiðin og auðlindirnar sem aftur hefur verið grundvöllur efnahagslegs styrks Íslendinga .
Það var því kannski ekki að ástæðulausu að hann væri nefndur til sögunnar vorið 1980 þegar Íslendingar leituðu eftir nýjum húsbónda á Bessastöðum .
Mörgum þótti vel við hæfi að á forsetastóli sæti reffilegur karl sem margra sigra hefði unnið og gæti fyrir vikið talist ótvíræður leiðtogi þjóðarinnar .
Þessum bollaleggingum tók hann hins vegar fjarri en sagði síðar að sér þætti miður að þorskastríðin hefðu í raun gleymst .
Þjóðin væri ekki sem skyldi meðvituð um hve miklu máli skipti að sigra Bretana í baráttunni um fiskimiðin .
Guðmundur lést í Reykjavík í september 2005 .
Sigurður Bogi Sævarsson sbs@mbl.is 