Það var á þessum degi árið 1066 sem öld víkinganna endaði .
Flestir Íslendingar þekkja Stamford Bridge sem heimavöll hins farsæla fótboltaliðs er nefnist Chelsea .
En Frank Lampardar og Petr Cechar þess tíma notuðu krafta sína í að drepa fólk í því sporti sem var vinsælast þá ; bardögum og styrjöldum .
Nafn heimavallar Chelsea er einmitt dregið af þeim stað þar sem ein af frægustu orrustum 11. aldar átti sér stað .
Upphaf víkingaaldarinnar er miðað við árás villimanna ( víkinga ) á eyjuna Lindisfarne árið 793 , þótt raunin sé sú að Norðmenn höfðu áttað sig á litlum vörnum Englands fyrr og þegar byrjað að ræna og drepa þar árið 787 .
En árásin á Lindisfarne var gríðarlegt áfall fyrir hinn siðmenntaða kristna heim .
Fram til þessa hafði lítil hefð verið fyrir því í norðrinu að ráðast á fólk af sjó .
Hafið var vernd fyrir ágangi ræningja og bófa .
Eyjan Lindisfarne er norðarlega í Englandi og þar höfðu friðsamir kristnir menn byggt upp fallegt og ríkt samfélag .
Mikið var um munka á svæðinu sem sátu við skriftir og sungu sálma .
Annaðhvort 8. janúar eða 8. júní birtist fjöldi skipa vel vopnaðra villimanna frá Noregi við sjónarröndina .
Villimennirnir ruddust á eyjuna og drápu munkana , brenndu bækur þeirra og rændu öllu verðmætu .
Annálar um alla Evrópu vitna um áfallið sem kristið fólk varð fyrir .
Brátt spurðist út í Noregi hversu auðfenginn þessi gróði var .
Næstu nokkur hundruð árin urðu villimennirnir úr norðrinu að plágu um alla Evrópu .
Góð skip þeirra og bardagagleði olli skelfingu allt suður til ítalskra hafnarborga .
Um tíma réðu víkingarnir stórum hluta Englands og Norður-Frakklandi .
Árið 1066 var verulega farið að halla á víkingana en órói í Englandi kveikti valdagirnd konunga í nágrenni við landið .
Játvarður Englandskonungur hafði látist í janúar það ár og margir gerðu tillkall til krúnunnar .
Haraldur Godwinson tók krúnuna í sínar hendur .
En bróðir hans , Tostig Godwinson í Skotlandi , var óánægður með það og bæði Haraldur harðráði í Noregi og Vilhjálmur bastarður ( líka nefndur Vilhjálmur sigurvegari ) í Normandí gerðu tilkall til krúnunnar .
Þannig að herútboð var látið ganga bæði í Noregi og í Norður-Frakklandi .
Haraldur Godwinson bjóst til varnar gegn Normönnum á suðurströndinni þegar Haraldur harðráði gerði innrás með víkingaher sinn miklu norðar .
Haraldur harðráði sigraði Englendinga í fyrstu orrustu sinni og lagði undir sig York og héraðið í kring .
Tostig Godwinson slóst í lið með Haraldi harðráða til að klekkja á bróður sínum .
Haraldur Godwinson hafði við fréttirnar lagt strax af stað með her sinn frá varnarstöðu sinni í suðrinu og til móts við víkingana .
Haraldur harðráði hafði talið sig hafa nægan tíma til að njóta lystisemda héraðsins áður en hann þyrfti að fara suður til að berjast við Englandskonung .
Her hans var tvístraður um svæðið í kringum Stamford-brúna og á þessum heita degi höfðu víkingarnir skilið brynjur sínar eftir í skipum sínum .
Árás Haralds Godwinsonar kom þeim algjörlega í opna skjöldu .
Um 15.000 manns voru í hvoru liði og varð orrustan harðvítug og kostaði mikið mannfall .
Her víkinganna var nánast eytt .
Og er þessi orrusta oft sögð marka endalok víkingaaldarinnar sem var þá frá 793-1066 , þótt ýmsar víkingaferðir hafi verið farnar allt fram á 12. öld .
En Haraldur Godwinson fékk ekki að njóta sigursins lengi , því aðeins þremur dögum eftir að hann stóð alblóðugur og þreyttur yfir höfuðsvörðum Haralds harðráða og bróður síns Tostigs við Stamford-bryggju lenti Vilhjálmur bastarður með her sinn í suðrinu og þar var náttúrlega enginn til varnar .
Haraldur Godwinson fylkti liði sínu og fór suður með bardagaþreytta menn sína og mætti her Vilhjálms við Hastings og var sigraður .
Vilhjálmur bastarður frá Normandí átti síðan eftir að leggja allt England undir sig .
borkur@mbl.is 