Fátt er mikilvægara í þjóðfélagi , sem byggist á lýðræði en að farið sé að grundvallarreglum , þegar um stjórnskipan lýðveldisins og æðstu stofnanir þess er að ræða .
Þegar Ólafur Ragnar Grímsson , forseti Íslands , beitti ákvæðum 26. gr. stjórnarskrárinnar snemma sumars 2004 notfærði hann sér ákvæði stjórnarskrár sem almenn samstaða hafði verið um frá lýðveldisstofnun að ekki yrði notuð og enginn forseti fram að því hafði gert .
Í kjölfarið urðu harðar deilur en hins vegar engin samstaða á Alþingi um að breyta þessum ákvæðum stjórnarskrár af þessu tilefni .
Þeir sem nú fara með stjórn landsins voru þá í stjórnarandstöðu .
Þeir stóðust ekki þá freistingu að taka dægurpólitíska afstöðu til grundvallarmáls .
Þegar þeir hinir sömu stóðu frammi fyrir ákvörðun forsetans um að beita þessu ákvæði stjórnarskrár vegna Icesave gátu þeir ekkert sagt .
Þar sem hann komst upp með ákvörðun sína 2004 án þess að lýðræðislega kjörnir fulltrúar þjóðarinnar næðu samstöðu um að afnema ákvæðið var það þar með orðið virkt og er enn og verður þangað til því verður breytt .
Þetta var skýrt dæmi um það , hvernig pólitísk tækifærismennska getur afvopnað stjórnmálamenn gersamlega .
Þegar forsetinn tók sér fyrir hendur málsvörn fyrir íslenzku þjóðina á alþjóðavettvangi á síðasta ári vegna Icesave-málsins var hægt að velta því fyrir sér , hvort það væri hans hlutverk , eins og við höfum skilið og skynjað embætti forseta fram að þessu .
Hann gekk hins vegar inn í tómarúm vegna þess , að hvorki Jóhanna Sigurðardóttir forsætisráðherra né Steingrímur J. Sigfússon fjármálaráðherra , leiðtogar stjórnarflokkanna , sinntu skyldum sínum í þessum efnum að nokkru marki .
Ólafur Ragnar tók hins vegar að sér þessa málsvörn á þann veg að eftir var tekið úti um allan heim , hann gerði það vel enda öllum hæfileikum búinn til þess .
Efasemdum var ýtt til hliðar vegna þess hversu mikilvægt þetta var fyrir þjóðina .
En hann gekk út á yztu nöf að því er varðar stöðu og hlutverk forseta Íslands .
Þegar forsetinn tók hins vegar til við að gagnrýna núverandi ríkisstjórn fyrir vesaldóm og aumingjaskap í Icesave-málinu um síðustu helgi tel ég að hann hafi farið langt út fyrir þau mörk , sem embætti hans eru sett .
Þó skal tekið fram að ég var sammála hverju einasta orði sem hann sagði um þátt ríkisstjórnarinnar í málinu .
En það er aukaatriði .
Aðalatriðið er að forseti Íslands er ekki beinn aðili að stjórnmálabaráttunni í landinu .
Hann á ekki og má ekki blanda sér í dægurpólitískar deilur með þeim hætti sem hann gerði fyrir viku .
En það verður ekki aftur snúið .
Ólafur Ragnar hefur örugglega ekki talað svona að óathuguðu máli .
Hann er bersýnilega þeirrar skoðunar að svona eigi forsetaembættið að vera .
Forseti eigi að geta skammað stjórnmálamenn við og við finnist honum tilefni til .
Það er sjónarmið sem sjálfsagt er að ræða og raunar óhjákvæmilegt að ræða úr því sem komið er .
Bjóði Ólafur Ragnar Grímsson sig fram á ný til forseta á næsta ári er ljóst að hann hlýtur að bjóða sig fram á þessum forsendum .
Hann hlýtur að gera íslenzku þjóðinni grein fyrir sínum sjónarmiðum , færa sín rök fyrir því að svona eigi að reka forsetaembættið og svona eigi forsetinn að geta talað telji hann tilefni til .
Þá er auðvitað æskilegt að fram komi annar frambjóðandi eða aðrir frambjóðendur sem hafi aðra skoðun á stöðu forsetaembættisins þannig að raunverulegar umræður fari fram í landinu um framtíð þess embættis .
Það er of lítið um það í okkar samfélagi að fram komi frambjóðendur sem hafi það ekki sízt í huga að kynna ákveðin sjónarmið , halda fram ákveðnum málstað , hvað sem líður þeim embættum sem um er að ræða .
Þegar talsmenn núverandi stjórnarflokka mótuðu sína afstöðu til 26. gr. stjórnarskrárinnar 2004 hugsuðu þeir ekki svo langt að kannski væri hægt að nota þessa grein gegn þeim sjálfum .
En í umræðum um grundvallarmál , sem þessi , er mikilvægt að hafa í huga að það , sem snýr að einum í dag , getur snúið að öðrum á morgun .
Og þótt nú sitji á Bessastöðum forseti sem kemur úr röðum vinstrisinnaðra stjórnmálamanna getur sú stund runnið upp að þar komi maður úr annarri átt .
Þess vegna m.a. er hyggilegt að fólk láti á móti sér að taka tækifærissinnaða afstöðu til grundvallarmála eins og þeirra hver staða forseta skuli vera í stjórnskipun okkar eða hvort það embætti eigi yfirleitt að vera til .
Ólafur Ragnar hefur hins vegar boðið upp í þennan dans .
Þess vegna finnst mér að það hafi verið röng afstaða hjá Álfheiði Ingadóttur , alþingismanni Vinstri grænna , þegar hún í samtali við Morgunblaðið hvatti Ólaf Ragnar til að snúa sér að stjórnmálum á ný til þess að hægt væri að ræða við hann á jafningjagrundvelli um þessi mál .
Hann hefur sjálfur boðið upp á þessar umræður með ummælum sínum um síðustu helgi og stjórnmálamenn og aðrir eiga ekki að víkja sér undan því að taka þátt í þeim .
Það er bæði æskilegt og nauðsynlegt að í aðdraganda næstu forsetakosninga fari fram víðtækar og almennar umræður í samfélagi okkar um forsetaembættið , stöðu þess og hlutverk , hvort það eigi fyrst og fremst að vera valdalaust sameiningartákn eins og það var hugsað eða hvort eigi að móta því annan ramma og annan grundvöll .
Og þá þarf auðvitað að ræða 26. gr. sem slíka .
Er eðlilegt að slíkt vald sé í höndum eins manns eða er eðlilegra og meira í takt við nútímann að ákveðinn fjöldi þjóðfélagsþegna geti knúið fram þjóðaratkvæðagreiðslur um tiltekin mál .
Og er kannski ástæða til að í stjórnarskrá séu ákvæði um að sum mál skuli alltaf bera undir þjóðaratkvæði .
