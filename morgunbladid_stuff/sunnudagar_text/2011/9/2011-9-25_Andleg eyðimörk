Þegar ég var barn og unglingur – sem er fyrir ærið löngu síðan – var bara gamla Gufan , Rás eitt , eins og það heitir nú , á boðstólunum sem útvarp , fyrir utan hið forboðna Kanaútvarp , sem bara var hlustað á í laumi .
Einn þáttur sem mér er minnisstæður og fjölskylda mín hlustaði oft á var þátturinn um íslenskt mál , sem þá var að sjálfsögðu skrifað íslenzkt mál .
Ég man þáttinn ekkert í smáatriðum , en þó man ég vel eftir spurningu sem stjórnandi beindi oft til hlustenda : " Kannast hlustendur við ...
? " Og spurningin var venjulega botnuð með orði eða orðtaki , sem ég hafði aldrei heyrt áður .
Þá hófst keppni í fjölskyldunni , hver væri fyrstur til þess að koma með viðunandi eða rétta skýringu á því sem spurt var um .
Þessi þáttur kom upp í huga mér , þegar ég var í bílnum á leiðinni á fund síðdegis sl. miðvikudag og hafði kveikt á útvarpinu , Rás 2 .
Þá langaði mig til þess að spyrja hlustendur : " Kannast hlustendur við orðtakið " Andleg eyðimörk " ? " Boðuð voru þau stórpólitísku tíðindi , að þeir Guðmundur Steingrímsson og Besti flokkurinn væru að stofna nýtt stjórnmálaafl , sem myndi bjóða fram á landsvísu .
" Stórtíðindin " höfðu að vísu komið fram í örfrétt á bls. 2 í Morgunblaðinu rúmri viku áður , en það er önnur saga .
Skömmu síðar voru þeir Guðmundur og Jón Gnarr mættir í beina útsendingu hjá síðdegisútvarpinu , þar sem þeir áttu að svara spurningum dagskrárgerðarfólks , um hið " nýja afl " .
Ég verð að segja það alveg eins og er , að fíflagangurinn í þessum tveimur trúðum var með slíkum endemum , að mig setti hljóða .
Annar situr flokkslaus á Alþingi og gerir engum gagn og hinn situr í stól borgarstjórans í Reykjavík og gerir okkur Reykvíkingum mikið ógagn , enda sýndi skoðanakönnun MMR í síðasta mánuði að 61,7% landsmanna eru óánægð með störf borgarstjórans , en ári áður voru 77,6% frekar eða mjög ánægð með störf hans .
Sitji hann kjörtímabilið á enda , getur hann væntanlega náð því að komast mun neðar í ánægjuvog landsmanna .
Síðdegisútvarpið spurði : Það er verið að tengja saman ólíka hópa fólks .
Hvernig stendur þetta og hvaða hópa er verið að tengja saman í nýju framboði ? Guðmundur Steingrímsson , fyrrverandi þingmaður Framsóknarflokksins og þar áður samfylkingarmaður , varð fyrst fyrir svörum : " Við tengdum okkur saman og allir þeir sem eru í kringum Jón .
Síðan höfum við verið að tengjast , svona fólk sem er í kringum mig og fólk sem er í kringum Jón og síðan fleiri .
" Mannvitsbrekkan , borgarstjórinn , Jón Gnarr , þurfti nú heldur betur að bæta hið gáfulega svar Guðmundar og sagði : " Fólk sem er í kringum fólk sem er í kringum Guðmund hefur verið að tengjast mér .
" Og enn jókst snilldin , því Guðmundur bætti við : " Hefur verið að tengjast fólki sem er í kringum fólk sem er í kringum Jón .
" Eftir þennan svona líka eitursnjalla inngang að kynningu á hinu " nýja stjórnmálaafli " mátti heyra hvernig hláturinn ískraði í þeim félögum .
Hlustendum var ekki skemmt , spyrlum var ekki skemmt .
Engum var skemmt nema Guðmundi og Gnarr .
Þeim fannst greinilega að þeir væru með skemmtilegri mönnum .
Síðan upplýstu gestirnir hlustendur um það , að þetta ætti bara að vera leikandi létt og skemmtilegt .
Stefna og stefnuskrá væru óþörf og ætti alls ekki að tattóverast á handlegg , stofnfundur hins " nýja afls " væri sömuleiðis óþarfur , því eins og Gnarrinn orðaði það svo snöfurmannlega : " Það er ekkert launungarmál að við finnum að það er þörf og köllun eftir einhverju nýju og öðruvísi .
" Svo halda þessir menn , sem hafa ekkert til málanna að leggja , eru " andleg eyðimörk " frá a til ö , hafa enga sýn , engar hugsjónir , enga stefnu , að þeir geti markaðssett sjálfa sig á landsvísu og þjóðin láti glepjast á nýjan leik .
Ég ætla að leyfa mér að trúa því og treysta að það geri íslenska þjóðin ekki .
