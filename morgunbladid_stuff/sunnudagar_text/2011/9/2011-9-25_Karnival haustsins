Nú er uppskerutími , hér áður fyrr var haustið besti tími ársins .
Á þessum tíma árs var fólkið að uppskera erfiði undanfarinna mánaða , það var nóg að bíta og brenna .
Í hinum kaþólska heimi eru haldnar uppskeruhátíðir á haustin , til að fagna uppskerunni , slaka á og skemmta sér eftir erfiði uppskerutímans og þakka almættinu fyrir gjafir náttúrunnar .
Nú er laxveiðinni að ljúka , hreindýraveiðum er nýlokið , gæsaveiðar standa nú sem hæst og það fer hver að vera síðastur að fara í berjamó .
Þá þarf að fara að taka upp kartöflurnar .
Veiðimenn fara með laxana í reyk , víða er verið að búa til sultur og ljúffengt chutney ( kryddað ávaxtamauk ) .
Þá fjölgar þeim stöðugt sem taka slátur , sem er hollur og ódýr matur .
Frystikisturnar eru fylltar af ljúffengum matvælum , ekki veitir nú af , nú á tímum kreppu og stöðugt hækkandi verðs á matvælum .
Nú er rétti tíminn að skella sér í helgarferð til meginlands Evrópu , til dæmis í Rínar- eða Móseldalinn en þar eru nú haldnar fjölmargar uppskeruhátíðir eins og raunar í flestum vínræktarhéruðum álfunnar .
Eitt fegursta vínræktarsvæði í Evrópu er Loirdalur sem er í vesturhluta Frakklands .
Haustið er rétti tíminn að njóta þess sem svæðið hefur upp á að bjóða , lítil vinaleg þorp , fallegar hallir , útimarkaðir , uppskeruhátíðir og yndisleg hvítvín .
Nánari upplýsingar á www.vallee-du-loir.com og www.winetours.co.uk Annar fallegur staður í Frakklandi er Poitou-Charentes ( skammt frá La Rochelle ) Þarna er hæðótt landslag vaxið gömlum eikarskógum .
Frábært lítið sveitahótel er þarna , sem rekið er af breskum hjónum , kjörið er að ferðast um sveitina á reiðhjóli og fara í gönguferðir í skógunum .
Á svæðinu er vel skipulagt net hjóla og göngustíga .
Nánari upplýsingar www.headwater.com Áhugafólk um hjólreiðar , góðan mat og vín ætti að bregða sér til Alsace-héraðs sem mun vera Mekka hjólreiðafólks .
Héraðið er hæðótt og utan í hæðunum eru afar falleg lítil þorp og vínakrar .
Nánari upplýsingar á www.inntravel.co.uk Áhugafólk um mat ætti að bregða sér til Provence í Suður-Frakklandi .
Þar gefst fólki kostur á að kynnast franskri alþýðumatargerð , fara á markaðinn og versla og svo að matreiða hráefnið .
Nánari upplýsingar á www.bastide-adrech.co Og enn um hjólreiðar , Piedmont á Norður-Ítalíu er afar fagurt hérað , fjöll og skógi vaxnar hæðir , gamlir bæir , fagrar byggingar og litskrúðugt mannlíf .
Nokkur vína héraðsins eru ein þau bestu sem framleidd eru á Ítalíu , matargerð héraðsins er mjög áhugaverð , skemmtileg blanda af frönskum og ítölskum hefðum .
Rétta leiðin til að kynnast Piedmont-héraði er að ferðast um sveitirnar á reiðhjóli , nánari upplýsingar á www.Inntravel.co.uk .
Aftur heim til Íslands .
Íslenskt útiræktað grænmeti er einstaklega gott enda er grænmeti sem vex hægt mun bragðmeira en grænmeti sem vex hratt á suðlægari slóðum eða í gróðurhúsum .
Nú er hægt að fá mikið úrval af alls konar grænmeti hér á landi .
Garðyrkjumenn hafa verið duglegir að hefja ræktun nýrra tegunda og kynna þær .
Með hlýnandi veðurfari er orðið auðveldara að rækta ýmsar tegundir grænmetis en áður .
Þá hefur áhugi almennings á skóg- og garðrækt aukist mikið á síðari árum .
Margir rækta því sitt eigið grænmeti enda er eigið ræktað grænmeti alltaf betra og hollara en það sem við kaupum út í búð .
Víða um land eru á haustin haldnir bænda- eða útimarkaðir , hér á höfuðborgarsvæðinu er einn slíkur í Mosfellsdal , svo er það Fröken Lauga á Laugalæknum og ekki má gleyma Kolaportinu .
Þá hafa stórmarkaðirnir af og til grænmetis- og bændadaga þar sem hægt er að kaupa úrvals útiræktað grænmeti .
Ýmsar kenningar eru til um næringu og hollustu .
Þessar kenningar eru allar sammála um að við eigum að borða mikið af grænmeti og endilega lífrænt ræktað , ferskt kjöt og fisk .
Þá er villibráð einhver hollasti matur sem völ er á , kjötið fitusnautt og án allra óæskilegra aukaefna .
Þá eigum við að neyta matvæla sem eru framleidd á því svæði sem við búum á eða í nágrenni heimila okkar .
Öll matvæli eru best og hollust þegar þau eru ný .
Þess vegna eigum við núna að snæða ferskt kjöt , villibráð , nýtt grænmeti , ber og ýmsa garðávexti .
Eitthvert það besta og hollasta grænmeti sem hugsast getur er hvítkál .
Það er auðvelt að rækta hvítkál og það má matreiða hvítkálið á ýmsa vegu .
Einhverra hluta vegna er hvítkálið " misskilið " grænmeti , þykir ekki fínt .
Franski matreiðslumeistarinn Joël Robuchon heldur mikið upp á hvítkál .
Hér kemur uppskrift frá honum .
Skerið hvítkálið í örþunnar sneiðar , fjarlægið grófu stilkana .
Hvítkálið er snöggsoðið í sjóðandi saltvatni , svona eina mínútu , og svo kælt í ísvatni .
Hvítkálið er svo léttsteikt í smjöri á pönnu , kryddað með ögn af salt og pipar .
Nokkrum matskeiðum af rjóma ( 5 msk fyrir 750 g hvítkál ) er blandað saman við kálið .
Þessi réttur passar einstaklega vel með fiski , til dæmis laxi .
