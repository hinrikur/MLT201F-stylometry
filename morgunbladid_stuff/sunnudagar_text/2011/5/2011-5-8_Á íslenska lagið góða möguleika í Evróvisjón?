MEÐ Ragnheiður Eiríksdóttir tónlistarkona Maður veit aldrei með nein lög á neinum tíma því það hefur svo rosalega mikið með það sem gerist á sviðinu að gera .
Það getur eitthvað ævintýralegt galdramóment gerst þannig að þá er það besta lagið og þá heillast allir ótrúlega .
Það hefur oft gerst í Eurovision að lag sem maður hélt ekki endilega að væri mest grípandi af öllum , átti kvöldið út af einlægni þess og einhverju sem gerðist í augnablikinu .
Eins og með þýska lagið í fyrra .
Þetta var ekki endilega besta performansið eða mesta brjálæðið en þessi stelpa var bara svo æðisleg og með svo mikla útgeislun .
Hver veit ? Eitthvað svipað gæti vel gerst aftur .
Þetta fer svo ótrúlega mikið eftir því hver skín skærast en ekkert að gera með það hver eyddi mestu í sviðið og einhverja stæla þó það hjálpi alveg stundum .
Þetta snýst allt um einhverja töfra sem gerast á þessum þremur mínútum á sviðinu .
Auðvitað á íslenska lagið alltaf séns eins og öll hin löndin líka .
MÓTI Snorri Ásmundsson listamaður En ég skora á vini Sjonna að hætta keppni til að mótmæla stríðsglæpum Ísraelsmanna .
Við eigum enga möguleika að sigra í keppninni .
Þótt Sjonni hafi verið frábær tónlistarmaður og hafi gert þetta flotta Eurovision-lag á það ekki eftir að skila sér því við höfum til dæmis vont karma fyrir það að segja Nei við Icesave .
Við förum eftir ýmsum Evrópustöðlum en erum of merkileg til að ganga í Evrópusambandið .
Annars getur mér ekki verið meira sama .
Þessi keppni er rammpólitísk og frekar skrýtið fyrirbæri og svartasti blettur keppninnar er að Ísrael fái að keppa þarna þrátt fyrir að vera ekki Evrópuþjóð og sé með blessun Evrópu að murka lífið úr Palestínumönnum .
Sem manneskja get ég ekki horft fram hjá framkomu og stríðsglæpum ríkisstjórnar Ísraels á Palestínuþjóðinni , svo ég myndi vilja að íslenska þjóðin ásamt sem flestum þjóðum Evrópu myndi hætta að taka þátt í keppninni til að mótmæla yfirgangi Ísraelsmanna eða kannski væri betra að banna ísraelsku þjóðinni að taka þátt í keppninni .
En ég skora á vini Sjonna að hætta keppni til að mótmæla stríðsglæpum Ísraelsmanna og að mótmæla því að þjóðir Evrópu loki augum sínum fyrir þessari hræðilegu staðreynd .
