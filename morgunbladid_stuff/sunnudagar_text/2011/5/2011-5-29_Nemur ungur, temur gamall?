Þeir eru sennilega eins ólíkir og hugsast getur , þjálfarar liðanna sem mætast í úrslitaleik Meistaradeildarinnar í knattspyrnu í kvöld .
Sitthvað eiga þeir þó sameiginlegt því báðir eru afburðasnjallir í faginu og sigursælir .
Sir Alex Ferguson hjá Manchester United verður sjötugur í haust en Pep Guardiola , þjálfari Barcelona , er nýorðinn fertugur .
Ferguson er einstakur félagsþjálfari og á þeim aldarfjórðungi sem hann hefur stýrt United hefur liðið unnið um 30 titla .
Barcelona hefur unnið níu titla á þremur leiktíðum síðan Guardiola tók við stjórn liðsins , m.a. orðið spænskur meistari öll árin .
Aldrei er að vita nema Guardiola verði jafn sigursæll og Sir Alex , því svarar framtíðin ein .
Hann hefur að minnsta kosti tímann fyrir sér , en þó er ómögulegt að spá því hve lengi hann verður í starfi ; Katalóníubúinn gerir helst ekki nema eins árs samning í senn og hefur sagst myndu vilja semja til sex mánaða í hvert skipti ef það væri í boði ! Nýlega gaf Guardiola í skyn að hugsanlega væri tími hans hjá Barcelona orðinn nógu langur og síðast í gær gaf hollenska goðsögnin Johan Cruyff , sem þekkir vel til hjá spænska stóveldinu , þeim sögusögnum byr undir báða vængi : " Guardiola hefur unnið af miklum krafti síðustu ár og það kæmi mér ekki á óvart þótt hann hætti eftir úrslitaleikinn , burtséð frá því hver úrslitin verða , " var haft eftir Cruyff í Gazzetta dello Sport á Ítalíu .
" Ef hann hætti yrði það eingöngu vegna þess hve erfitt er að þola þá miklu pressu sem starfinu fylgir í langan tíma .
Þess vegna gæti ég trúað að hann tæki sér árs frí frá þjálfun .
" Ferguson er hins vegar ekki á förum .
Annaðhvort veit hann ekki hvað pressa er eða þrífst á henni .
Hann verður örugglega að fram í rauðan dauðann , enda lét hann hafa það eftir sér þegar hann hugðist hætta fyrir tæpum áratug en snerist hugur , að eiginkonan myndi örugglega ekki þola að hann yrði of mikið heima .
Ferguson er sérfræðingur í sálfræðihernaði og hefur ósjaldan fagnað sigri á þeim vettvangi .
Hann hefur yndi af því að munnhöggvast við þjálfara andstæðinganna – að minnsta kosti opinberlega , en sögur herma reyndar að flestir séu þeir afbragðsvinir gamla mannsins – og ekki leiðist honum heldur að segja dómurum , forkólfum knattspyrnusambanda og fjölmiðlum til syndanna .
Virðist stundum þrífast á því , ekki síður en áðurnefndri pressu og streitunni sem starfinu fylgir .
Guardiola er rólegri og menn hrökkva við ef hann æsir sig eða talar í niðrandi tón um andstæðing .
Þess vegna þótti það fréttnæmt um daginn þegar kollega þeirra Fergusons , Portúgalinn José Mourinho hjá Real , náði að æsa Katalónann fyrir seinni undanúrslitaleik spænsku risanna tveggja í Meistaradeildinni .
Á blaðamannafundi sagði hinn dagfarsprúði Guardiola að " helvítis maðurinn " gæti örugglega sigrað í Meistaradeildinni ef keppt væri í því að vera fjörugur í fjölmiðlum en hann stefndi að því að sigra í hinni eiginlegu Meistaradeild .
Síðan starði Guardiola í eina sjónvarpsvélina og sagði ískalt : " Sjáumst á vellinum annað kvöld klukkan 7.45 .
" Og fagnaði sigri kvöldið eftir .
WR 28.05.2011 Minjagripir af ýmsu tagi eru vinsælir hjá knattspyrnuáhugamönnum .
Eins og sjá má á þessari skemmtilegu mynd frá æfingu , hefur Wayne Rooney látið sérmerkja skó fyrir úrslitaleikinn gegn Barca .
Einhverjir væru líklega til í að eignast þessa dýrgripi ...
Leiftrandi sókn eða leiftrandi vörn Lið Manchester United og Barcelona eru bæði þekkt fyrir leiftrandi sóknarleik .
Segja má að leikmenn Barcelona séu reyndar einungis þekktir fyrir slíka spilamennsku því þeim finnst ekki gaman að verjast – ekki nema þá þannig að vera sjálfir með boltann , því andstæðingurinn skorar ekki á meðan .
Vissulega eru öflugir varnarmenn innanborðs í sveit Peps Guardiola en óhætt er að segja að hin eiginlega varnarlína United sé ógnvekjandi og sterkari á pappírnum .
Margir telja lið Barcelona sigurstranglegra í kvöld , jafnvelt þótt Ferguson og hans menn séu allt að því á heimavelli á Wembley-leikvanginum í London .
Barcelona hefur enda sýnt í vetur slík tilþrif að leitun er að öðru eins .
Og telja má líklegt að mættust liðin í tíu leikjum myndu spænsku snillingarnir fagna sigri mun oftar .
En þegar aðeins er um að ræða einn leik getur allt gerst .
Það segir sagan .
Ógleymanlegur er úrslitaleikur Barcelona og AC Milan frá Ítalíu árið 1994 .
Talað var um besta varnarlið í heimi gegn besta sóknarliði heims .
Milan undir stjórn Fabios Capellos , núverandi landsliðsþjálfara Englands , gat skellt í lás þegar svo bar undir en skoraði yfirleitt ekki meira en þurfti til að sigra .
Johan Cruyff þjálfaði Barcelona og skartaði tveimur marksæknustu mönnum þess tíma , Búlgaranum Hristo Stoichkov og Romario hinum brasilíska .
Allt kapp var lagt á sóknarleikinn á þeim bænum , eins og vera ber .
Spekingar veltu vöngum hver í kapp við annan hvort Milan næði að verjast og hvort Barca næði að brjóta múrinn .
Á 90 mínútum í Aþenu fengust svör við þessum spurningum , og þó ekki .
Varnarjaxlarnir frá Milan komu nefnilega á óvart ; sóttu nær látlaust allan tímann , framherjar Barcelona komu varla við boltann og fóru heim með skottið á milli lappanna .
Milan vann 4:0 .
Það er því ekki nóg að vera sigurstranglegri og talinn sterkari á pappírunum .
