Óvenjulegt morðmál kemur til kasta dómstóla í Los Angeles eftir mánaðamótin .
Hin myrta , Edie Britt , er nefnilega ekki manneskja af holdi og blóði heldur var hún persóna í hinum geysivinsælu sjónvarpsþáttum Aðþrengum eiginkonum , sem meðal annars hafa verið sýndir í Ríkissjónvarpinu .
Lögsóknin er runnin undan rifjum leikkonunnar sem túlkaði Edie Britt , Nicollette Sheridan , en hún virðist staðráðin í að láta framleiðendur þáttarins svara til saka fyrir að hafa skrifað sig út án tilefnis .
Langar leiðir sást að Edie Britt var framleiðendum Aðþrengdra eiginkvenna enginn harmdauði .
Ömurlegri dauðdagi er vandfundinn í sjónvarpssögunni – ef ekki mannkynssögunni .
Fyrst reyndi mannleysa að kyrkja Edie Britt á heimili hennar á síðkvöldi .
Hún slapp með skrekkinn en var að vonum ekki í nokkru jafnvægi þegar hún rauk út í bíl og reykspólaði niður Bláregnsslóð .
Ökuferðin fékk sviplegan endi þegar Edie Britt kom skyndilega auga á stelsjúkan mann á miðri götunni .
Af aðdáunarverðri fimi tókst henni að sveigja framhjá honum en bifreiðin skall með látum á ljósastaur .
Edie Britt lifði áreksturinn af og staulaðist út úr bílnum , aðdáendum sínum til mikillar fróunar .
En þá tók ekki betra við , rafmagnssnúra hafði rofnað við höggið og þegar aumingja Edie Britt steig ofan í bleytu á götunni var hún umsvifalaust steikt til bana .
Jesús , María og Jósep ! Kærður fyrir líkamsárás og kynferðislega áreitni Aldrei hefur persóna verið skrifuð út úr sjónvarpsþætti með annarri eins heift og áhorfendur um allan heim hlutu að velta fyrir sér hvort annarlegar ástæður lægju þar að baki .
Það var aldeilis raunin .
Fljótlega kom á daginn að grunnt hafði verið á því góða milli Nicollette Sheridans og aðalframleiðanda þáttarins , Marcs Cherrys .
Leikkonan upplýsti að hann hefði gerst nærgöngull við sig á tökustað og hún kvartað undan honum við ABC-sjónvarpsstöðina sem sýnir þættina .
Í stað stuðnings , eins og hún bjóst við , var persóna Sheridans hins vegar skrifuð út úr þáttunum í kjölfarið .
Sheridan brá þá á það ráð að kæra Cherry fyrir líkamsárás og kynferðislega áreitni .
ABC brást fyrir hönd Cherrys til varna , kvaðst hafa rannsakað ásakanir Sheridans og komist að þeirri niðurstöðu að þær ættu ekki við rök að styðjast .
Athygli vekur að aðalleikkonurnar í Aðþrengdum eiginkonum , Teri Hatcher , Felicity Huffman , Marcia Gross og Eva Longoria , hafa opinberlega lýst yfir stuðningi við Cherry í málinu .
Það fór síðan svo að dómari í Los Angeles hafnaði umleitan Sheridans , taldi ekki nægilegar sannanir liggja fyrir til að málið væri dómtækt .
Eftir standa málaferli vegna ólögmæts samningsrofs og fer Sheridan fram á fúlgur fjár í miskabætur .
Endanleg hefnd hlýtur að felast í því að fá Edie Britt skrifaða aftur inn í Aðþrengdar eiginkonur en tæpast verður af því úr þessu – búið er að brenna hana og dreifa öskunni .
Margir líta á málið sem prófmál vestra .
Hvernig eiga þáttaframleiðendur að losa sig við persónur framvegis fari Sheridan með sigur af hólmi ? Spennandi verður að fylgjast með málflutningi í næsta mánuði .
Hvor þeirra höfðingja skyldi annars eiga eftir að reka málið af hálfu Edie Britt , Alan Shore eða Denny Crane ? 