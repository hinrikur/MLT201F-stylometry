Það er ekki öllum rithöfundum gefið að skrifa svo leikandi léttan stíl að engu er líkara en viðkomandi hafi ekkert fyrir hlutunum .
Höfundur sem þetta kann leiðir lesandann áfram og heillar hann stöðugt með fimi sinni .
Einn rithöfundur kunni þetta öðrum fremur .
Sá er P. G. Wodehouse .
Hann lést árið 1975 , 93 ára gamall , og gætti þess að nýta tíma sinn vel því hann skrifaði rúmlega 90 skáldverk , skáldsögur og smásagnasöfn og vann fram á síðasta dag .
Hann hefur alla tíð átt staðfasta aðdáendur og bækur hans eru enn víðlesnar og færa lesendum stöðuga gleði og ánægju .
Wodehouse kunni að vera fyndinn og það er nánast ómögulegt að lesa bók eftir hann án þess að hlæja upphátt .
Fáir geta til dæmis leikið sér að þekktum tilvitnunum eins og hann gerir eða sett þær í jafn kostulegt samhengi .
Samtöl í bókum Wodehouse eru yfirleitt óborganleg .
Sérviskulegt fólk breiðir úr sér á síðunum og persónurnar , hinn seinheppni Bertie Wooster , hinn ráðagóði Jeeves , hinn mjög svo utan við sig Emsworth lávarður , hinar óteljandi ógnvekjandi frænkur og hin ástsæla sílspikaða gylta , keisaraynjan af Blandings , lifa enn góðu lífi þótt höfundurinn sé löngu fallinn frá .
Bækur höfundarins , sem hljóta að teljast með þeim skemmtilegustu í heimi , eru í stöðugri endurprentun , þótt því miður sjáist ekki mikið af þeim í íslenskum bókabúðum .
Í Bretlandi hófst fyrir nokkrum árum útgáfa á heildarverkum hans hjá Everyman .
Bækurnar eru innbundnar í fallegu broti og innihaldið er með skemmtilegasta lesefni sem hægt er að ná í .
Það er hægt að gera margt vitlausara í lífinu en að safna þessum bókum .
Þær veita sannarlega mikla gleði .
