Frétta- og þjóðlífsþátturinn Landinn hóf göngu sína síðastliðið haust og varð strax fastur liður í sjónvarpsáhorfi landsmanna .
Í þáttunum segja fréttamenn Ríkissjónvarpsins sögur af fólkinu í landinu undir dyggri ritstjórn Gísla Einarssonar og dagskrárstjórn Karls Sigtryggssonar .
Þeir segja að það hafi greinilega verið þörf fyrir þátt eins og Landann .
Þetta er fyrsta greinin af þremur um fréttaflutning af landsbyggðinni .
Ingveldur Geirsdóttir ingveldur@mbl.is Landsmenn eru orðnir vanir að sjá Gísla banka á hinar ýmsar útihurðir og taka fólk tali en nú er það ég sem banka uppá hjá honum , reyndar bara á vinnustaðnum í Útvarpshúsinu og það er í gegnum rennihurð sem Gísli birtist mér fyrst sjónum .
Hann tekur hressilega á móti mér með Karl Sigtryggsson dagskrárgerðarmann Landans sér við hlið .
Hann segir nauðsynlegt að hafa Karl með í viðtalinu , hann viti allt sem þarf að vita .
Karl lítur á mig og yppir öxlum .
Erindi mitt við þá er að skyggnast á bak við tjöldin í Landanum og fræðast um þennan þátt sem varð strax einn sá vinsælasti í Sjónvarpinu er hann birtist fyrst á skjánum 3. október síðastliðinn .
Gísli segir landsbyggðina hafa verið svolítið vanrækta í fjölmiðlum og hugmyndin á bak við Landann sé að bæta úr því .
" Þegar það var ákveðið að leggja niður svæðisbundnar útsendingar hjá RÚV kom upp sú hugmynd að gera fréttatengdan dægurmálaþátt með efni af landsbyggðinni , " segir Gísli .
" Fyrst og fremst var þátturinn hugsaður til að fylla upp í þetta tómarúm sem hefur verið með efni af landsbyggðinni .
Landsbyggðinni hefur að vísu verið sinnt vel í fréttum RÚV en hver frétt er ekki löng og mikið af efni sem hefur átt skilið meira pláss .
Hugmyndavinnan var unnin af okkur sveitafréttamönnunum , Karli og Óðni fréttastjóra , sem átti hugmyndina að þættinum .
Hvað mig varðar þá er það ekkert leyndarmál að ég hafði norska þáttinn Norge rundt svolítið til fyrirmyndar en hann er aðallega með efni af landsbyggðinni og hefur gengið með toppáhorfi í 34 ár , " segir Gísli .
Hann tekur fram að það hafi aldrei verið ákveðið að Landinn sé eingöngu með innslög af landsbyggðinni .
Hingað til hafi efnistökin aðallega verið þaðan en það hafi líka komið innslög af höfuðborgarsvæðinu .
Fjölbreytni í fyrirrúmi Hver þáttur af Landanum er um hálftími að lengd og segir Karl hvern þeirra innihalda sex til sjö efnisatriði , sem eru frá þremur og upp í sjö mínútur .
" Við reynum að fara í hvern landsfjórðung í hverjum þætti .
Annars ræður efnið því svolítið .
Meginlínan er að það sé eitt burðarefni eða fréttaskýring sem er lengsta efnið og svo skiptum við þessu niður í menningu , sögu , staði og fleira .
Það var lagt af stað með það upphaflega að þátturinn yrði sem fjölbreyttastur , " segir Karl .
Gísli bætir við að einu kvartanirnar sem þeir hafi fengið vegna Landans snúist um að sum atriðin séu of stutt .
" Við höfum þá viðmiðunarreglu að innslag sé aldrei lengra en efnið býður upp á .
Við viljum frekar hafa fleiri atriði til þess að hafa fjölbreytnina en að hafa þau löng .
Við lögðum þónokkuð mikið í undirbúningsvinnuna og reynum að leggja bæði vinnu og hugsun í hvert innslag , " segir Gísli .
Landinn er unninn í fjarvinnu enda þeir sem að honum koma allir staddir hver í sínum landshlutanum .
" Þátturinn er unninn í teymum fréttamanns og tökumanns , sem er í flestum tilfellum líka klippari og pródúsent að hverju innslagi .
Þeir geta verið hvor í sínum landshlutanum , hittast til að taka en vinna svo sín á milli í fjarvinnu " segir Karl .
Þeir segja fréttamennina á staðnum yfirleitt koma með hugmyndirnar að efninu auk þess sem þeir fái fullt af ábendingum .
Um tólf manns vinna að jafnaði að Landanum , aðeins tveir í fullu starfi .
" Það eru um sex dagskrárgerðarmenn og sex tæknimenn sem koma að hverjum þætti .
Fréttastofan framleiðir þáttinn og þetta er fólk fréttastofunnar sem sér um efnisgerðina .
Með þessum hætti er verið að nýta betur þá krafta af fréttamönnum og tæknimönnum sem eru á landsbyggðinni , " segir Karl .
Þetta er þakklátt efni Landinn hefur mælst með mjög gott áhorf frá upphafi og segir Gísli þáttinn hafa orðið vinsælli en hann bjóst við .
" Við bjuggumst við því að hann myndi falla í kramið en þetta er talsvert meira .
Ganga þáttarins er samt rétt að byrja svo það er ekki örugg að við munum halda dampi .
Meðaláhorfið núna er náttúrulega frábært og viðbrögðin sem við erum að fá hafa verið mjög góð .
Þetta er þakklátt efni .
Þetta er efni sem hefur vantað .
Þátturinn er fjölbreyttur og það er margt að koma fólki á óvart sem hefur líka komið okkur á óvart .
Þrátt fyrir allt krepputal er margt spennandi að gerast .
Fólk er að gera fullt af hlutum , bæði í atvinnulífi , félagslífi og öðru , og ég held að það sé það sem vegur þyngst í vinsældum Landans .
Fólk er spennt að sjá þáttinn því það kemur alltaf eitthvað nýtt , " segir Gísli og Karl bætir við ; " Við reynum alltaf eins og við getum að hafa þetta sögur af fólki .
Það virðist vera það sem fólk hefur áhuga á .
" Spurður út í ritstjórnarstefnu þáttarins svarar Gísli að hún snúist um að gera áhugaverðan og skemmtilegan þátt en um leið að fjalla um hluti sem skipta fólk máli .
" Við erum meira í jákvæðu efni en leggjum áherslu á að vera með alvöru fréttamál í hverjum þætti og pössum að vera ekki í sömu málum og eru í fréttum á hverjum degi .
Við höfum mikið verið að leita uppi fréttir af atvinnuvegum , nýsköpun og slíkt , og það er það efni sem er hvað þakklátast .
Atvinnusköpun er forvitnileg .
Við leggjum áherslu á hluti sem koma fólki við , varða fólk og skemmta .
Það er oft gert lítið úr jákvæðum fréttum utan af landi , að þær séu uppfyllingarfréttir en þetta eru allt fréttir sem skipta fólk máli .
Við erum meðvituð um það að við erum ekki að gera nein kynningarmyndbönd fyrir landsbyggðina , ef við sýnum eitthvað jákvætt er það vegna þess að okkur finnst það athyglisvert.Við erum ekki að selja landið .
Við erum bara að sýna það .
" Félagarnir Gísli og Karl sitja ábúðarfullir á móti mér , báðir skeggjaðir og áhugasamir um vinnu sína .
En hvað finnst þeim um þá umræðu að það sé verið að setja landsbyggðina í sér hólf , aðskilið höfuðborgarsvæðinu , með slíkum þætti ? " RÚV er að sinna landsbyggðinni í fréttunum en það er svo mikið af efni sem opnast núna vettvangur fyrir með þessum þætti .
Sumt af því hefði komist í fréttir en það hefði ekki fengið þann tíma né vinnslu sem það og áhorfendur ættu skilið .
Kastljósið er þjóðmálaþáttur með dægurmálaívafi en Landinn er meira dægurmálaþáttur með þjóðmálaumfjöllun eða fréttaívafi .
Mér finnst ekki neitt að því að hafa landsbyggðina í einum þætti .
Jákvæð viðbrögð við þættinum eru ekkert síður í höfuðborginni , enda viljum við meina að það eigi ekki að þurfa að aðskilja neitt .
Þetta er ein þjóð .
Það er samt ekki verið að segja með þessu að allt efni af landsbyggðinni komi fram í þessum eina þætti en við höfum aðallega verið á landsbyggðinni og helgast það mikið til af því að það eru aðrir sem eru að taka höfuðborgarsvæðið , " segir Gísli og Karl er sammála félaga sínum .
Því hefur verið haldið fram að fjölmiðlar sýni aðeins skrítið fólk utan af landi og viðurkennir Gísli að þættir eins og Stiklur og kannski Út og suður hafi ýtt undir það .
" Ekki vegna þess að í þeim hafi verið talað við skrítið fólk heldur kannski fyrst og fremst fólk sem þorir að koma til dyranna eins og það er klætt og fær kannski þess vegna á sig þann stimpil .
Með Landanum teljum við að við séum að brjóta þá ímynd niður og við höfum fengið þau viðbrögð að fólk sé að átta sig á því eftir þennan þátt að það sé ekki eingöngu skrítið fólk úti á landi .
Við erum ekki að fara út á land að sækja efni heldur erum við að koma með efni utan af landi og að sýna landsbyggðina í réttu ljósi að við teljum , " segir Gísli .
Karl , sem hefur setið þögull , glottir og bætir við : " Ég las um daginn að það væri bara verið að tala við skrítið fólk út á landi en við höfum ekki talað við einn einasta furðufugl .
" Sveitó en ekki lúðalegir Aðdáendur Landans geta glaðst yfir því að þátturinn fer ekki í sumarfrí .
Hann verður á dagskrá allan ársins hring .
" Það var greinilegt að það var þörf fyrir þennan þátt og þess vegna er honum tekið svona vel .
Sjónvarp á að vera eitthvers konar spegill þjóðarinnar og þarna hefur þjóðin getað speglað sig í mörgu , " segir Karl og nú er það Gísli sem situr þögull og kinkar kolli orðum hans til samþykkis .
Hann getur samt ekki staðist það að eiga síðasta orðið ; " Landinn ætti að sameina fólk enda vísar nafn þáttarins í landið sem heild .
Við lögðum upp með það til að byrja með að við yrðum á landsbyggðinni en ekki eingöngu .
Höfuðborgin mun samt aldrei koma inn í þáttinn miðað við hlutfall af íbúatölu .
Við viljum vera sæmilega sveitó en ekki lúðalegir .
" Áhorf á Landann Vikuna 4. til 10. apríl var Landinn með þriðja mesta áhorfið af dagskrárliðum Ríkissjónvarpsins samkvæmt áhorfsmælingu Capacent .
Landinn var með 30,3% áhorf í aldurshópnum 12 til 80 ára , aðeins Icesave-kosningarnar og Tími nornarinnar fengu meira áhorf þessa viku .
Á fyrstu mánuðum ársins , frá 3. janúar til 10. apríl mældist Landinn með frá 24,2% áhorfi upp í 35.9% áhorf samkvæmt upplýsingum á vefsíðu Capacent .
Ekki til að hámarka áhorfstölur Það leynir sér ekki að Páll Magnússon útvarpsstjóri er stoltur af Landanum .
Ég sit gegnt honum á skrifstofu útvarpsstjóra í Efstaleitinu og hann fer allur á flug þegar ég bið hann að segja mér frá þættinum sem hann segir vera eitt best heppnaða prógramm sem RÚV hefur farið í lengi .
" Landinn fær viðlíka áhorf og skemmtiþættirnir okkar á laugardagskvöldum , er oftast með svipað áhorf og Gettu betur , Útsvar og Söngvakeppni Sjónvarpsstöðva .
Þó hugsuðum við Landann ekki til að hámarka áhorfstölur og bjuggumst satt að segja ekki við svona miklum vinsældum .
Okkur fannst einfaldlega þarft að vera með þátt af þessu tagi .
Á okkar mælikvarða má segja að Landinn sé frekar dýr en þó talsvert ódýrari en stórir stúdíóskemmtiþættir sem hann jafnast á við í vinsældum .
" Lagt var af stað með það frá upphafi Landans að vera ekkert endilega að " leita uppi leiðindi " að sögn Páls .
" Ég held að allir sem að þættinum koma hafi verið sammála um að þeir ættu að þora að segja sögur sem eru jákvæðar , skemmtilegar og skipta máli og þyrftu ekki endilega allar að hafa innbyggð vandamál .
Það þarf ekki að vera með " allt að fara til andskotans " -mál í öllum fréttatengdum þáttum .
Það er allt í lagi að leyfa sér að vera með jákvæðan , uppbyggilegan og brosmildan dægurmálaþátt .
Það eru oft alvarleg mál í Landanum , þær sögur eru líka sagðar , en það er líka allt í lagi að það sé heill þáttur sem er ekki með nein leiðindi .
" Landsbyggðarhólfið ? Páll er á því að það sé ekki endilega bara landsbyggðartengingin í þættinum sem gerir hann svo vinsælan heldur hvernig hann er unninn .
" Landinn er mjög skemmtilega uppbyggður þáttur og hinn sígildi lærdómur sem við drögum af þessu er að þegar við gerum hlutina vel þá fá þeir gott almennt áhorf .
Það er ekkert bundið við landsbyggðina eða höfuðborgarsvæðið .
Landsbyggðartenging ein og sér gerir ekkert sérstakt fyrir þætti í vinsældum .
Þetta veltur á fólkinu sjálfu sem gerir þáttinn og gæðum hans , " segir Páll .
Spurður hvort honum finnist rétt að vera alltaf með landsbyggðina í sérþáttum svarar Páll að það sé mikið búið að ræða það innan RÚV .
" Á að vera að setja landsbyggðina í eitthvert sérstakt hólf , þetta er alltaf spurningin .
Ég skil hugsunina – er þetta landsbyggðarhólfið – en mér finnst þessi hugsun röng .
Það er ekkert sem bannar starfsmönnum Landans að gera innslög af höfuðborgarsvæðinu og þeir hafa gert það .
Í þættinum erum við bara að sýna að það er fólk út um allt land að gera jákvæða og uppbyggilega hluti og það er ekki verið að eltast við neitt " skrítið fólk " .
Þetta eru bara sögur af landinu , sögur af fólki , segir Páll ákveðinn en brosandi og endar á einni spurningu til mín ; " Hvaðan af landinu kemur þú ? " 