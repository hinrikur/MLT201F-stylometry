Þorbjörg Hafsteinsdóttir næringarþerapisti er komin yfir fimmtugt en lítur ekki út fyrir það .
Hún boðar æskuljóma á öllum aldri með réttu mataræði og hreyfingu og var að senda frá sér tvær bækur , sem nú þegar hafa komið út í Danmörku og fengið góðar viðtökur en hver vill ekki heldur verða tíu árum yngri á tíu vikum ? Texti : Inga Rún Sigurðardóttir ingarun@mbl.is Myndir : Kjartan Þorbjörnsson golli@mbl.is Þorbjörg Hafsteinsdóttir er gangandi auglýsing fyrir það að hægt sé að viðhalda æskuljóma og hreysti með því að hugsa vel um líkamann og gæta mataræðisins .
Salka var að gefa út tvær bækur eftir hana , 10 árum yngri á 10 vikum og Matur sem yngir og eflir .
Bækurnar hafa verið vinsælar í Danmörku , þar sem Þorbjörg er búsett og hefur sú fyrrnefnda selst í um 100.000 eintökum .
Ótrúlegt er að Þorbjörg sé komin yfir fimmtugt ( staðfest í þjóðskrá ) en hún lifir samkvæmt því sem hún boðar og ekki bara síðustu tíu vikur heldur síðustu áratugi .
Hún er lærður hjúkrunarfræðingur en hana langaði að fá góðan grunn fyrir frekara nám en hún er jafnframt lærður næringarþerapisti og hefur starfað sem slíkur í ríflega 20 ár .
" Maður er aldrei búinn að læra þessi fræði , " segir Þorbjörg sem fer á námskeið á hverju ári hjá Institute for Functional Medicine og fylgist með nýjustu rannsóknum .
Þeir eru ófáir Íslendingarnir og Danirnir sem hafa farið til hennar í einstaklingsviðtöl , þó Þorbjörg hafi ekki eins mikinn tíma fyrir þau lengur .
" Ég reyni að halda í þau vegna þess að þar læri ég mest , " segir hún og bætir við að þegar hún ráðleggi varðandi mataræði þýði ekki bara að taka út sykur , mjólk og glútein heldur þurfi að takast á við hegðunarmynstur og vana .
Adrelanín-týpa sem er alltaf á ferðinni Bókin 10 árum yngri á 10 vikum er skipt í þrettán kafla , sem heita nöfnum eins og " Stælt , flott og laus við sykur " , " Borðaðu mat sem hindrar ótímabæra öldrun " og " Stöðvaðu tímann með streitulosun og slökun " .
Það gustar af Þorbjörgu þegar hún sest niður á kaffihúsi miðsvæðis í borginni og pantar að venju sojalatte .
Þetta er að morgni til og Þorbjörg er nýkomin úr líkamsrækt .
" Í Danmörku er ég ekki í venjulegri líkamsræktarstöð heldur hleyp úti .
Ég geri eitthvað næstum því á hverjum degi , svona 5-6 sinnum í viku .
Ég hleyp og er í crossfit tvisvar í viku og fæ heilmikið útúr því og svo er ég í jóga .
Ég píndi mig til að fara í jóga fyrir 2-3 árum síðan .
Það þurfa alltaf að vera svo mikil læti í kringum mig .
Ég er svona adrenalín-týpa , sem er alltaf á ferðinni og þarf að hafa mikið í gangi .
Það er alltaf allt að gerast í einu .
Ég er að laga þetta núna með því að fara líka í jóga , hugleiða og læra að slaka á , " segir hún en í bókinni ráðleggur hún um hvaða líkamsrækt henti mismunandi týpum .
Listin að hvetja fólk áfram 10 árum yngri á 10 vikum hefur eins og áður segir notið mikilla vinsælda í Danmörku og er líka komin út í Svíþjóð , Noregi og Finnlandi .
Aðspurð telur Þorbjörg lykilinn að vinsældunum vera þann hvernig hún tali við fólk .
" Hvernig nær maður til fólks ? Það er áskorunin .
Þetta snýst um listina að hvetja fólk áfram , " segir hún en skilaboð bókarinnar eru uppbyggileg en henni eru þessi samskipti hugleikin .
Offituvandamálið verður sífellt stærra í heiminum en orsakavaldurinn er mataræði og lifnaðarhættir nútímans ásamt streitu og hreyfingarskorti .
Mörg sjálfspróf eru í bókinni en hið fyrsta er " Hversu gamall er líkami þinn ? " sem segir til um líffræðilegan aldur viðkomandi manneskju .
Góðu fréttirnar eru að með því að fara eftir leiðbeiningum Þorbjargar má búast við því að " yngjast " á þeim tíu vikum sem prógrammið tekur .
Misjafnar ástæður eru fyrir því að fólk leitar til Þorbjargar og gefa nokkrar reynslusögur bókarinnar góða mynd af því .
" Það getur verið vegna aukakílóa , magavandamála , þreytu , höfuðverks eða bara vegna þess að viðkomandi er í einhverju sleni og ekki með sjálfum sér .
Það þarf hver og einn að taka þessa ákvörðun fyrir sjálfan sig .
Góðar spurningar til að spyrja sjálfan sig er : Hvað fæ ég út úr þessu ? Ef ég geri þetta ekki hvar er ég þá eftir þrjú ár ? Og sömuleiðis ef ég tek mig á , hvar verð ég þá eftir þrjú ár ? Það er skemmtilegra að vinna að jákvæðu takmarki , eftir því markmiði að verða hressari , glaðari og hamingjusamari .
" Engin æskudýrkun Hún leggur áherslu á að æskudýrkun sé ekki boðskapurinn .
" Margir vilja misskilja titilinn .
Það eru allir sammála þeirri fullyrðingu að við getum verið eldri en við erum , " segir hún og útskýrir að þetta geti sömuleiðis verið öfugt og líkaminn hafi að einhverju leyti þann aldur sem við ákveðum sjálf .
" Þegar við erum búin að ákveða hvað þessi líkami á að gera fyrir okkur og hvað hann á að geta , þurfum við að leggja eitthvað í sölurnar til að ná því takmarki .
Þá kemur mataræðið og lífsstíllinn þarna inn .
" Hún segist samt alls ekki halda því fram að hún sé með endanlega lausn á öllu og hafi fundið æskubrunninn .
" Þetta er það sem hefur virkað vel á mig og mína skjólstæðinga , mínar konur allar , og þessar þúsundir sem hafa lesið bókina og fylgt þessum ráðum eftir .
Þessi skrif mín eru byggð á vísindalegum grunni og tuttugu ára reynslu minni á að vinna með fólki .
" Hún gætir þess að segja fólki ekki aðeins hvað það á ekki að borða ( byrja á því að fleygja hvítum sykri , hvítum grjónum og fínu mjöli ) heldur leggur áherslu á hvað fólk eigi að borða ( eins og rótargrænmeti , heilgrjón , gæðaprótein , hnetur ) .
Til viðbótar ráðleggur hún um hvaða bætiefni hjálpi til á þessari vegferð til betri heilsu .
Hún styður lífsstílsbreytingar til framtíðar en ekki kúra .
" Þegar maður er kominn í gegnum tíu vikur af þessu er viðkomandi kominn með góða reynslu og þjálfun og getur ekki hugsað sér að fara til baka , " segir hún en blæs á allt tal um " fall " og segir að ekki eigi að láta hliðarspor of mikið á sig fá .
" Byrjaðu aftur og haltu áfram .
" Stóra offituvandamálið Skemmst er að minnast fréttar þess efnis að Íslendingar væru fjórða feitasta þjóðin í Evrópu en liðlega helmingur Evrópubúa er of feitur og hefur hlutfallið rúmlega tvöfaldast á tuttugu árum .
Erindi Þorbjargar og annarra sem berjast fyrir bættu mataræði er því brýnt .
Næringarþerapistanum líst að sjálfsögðu ekki á þessa þróun .
" Offitan á rætur að rekja til lífsstíls , það er svo auðveldlega hægt að koma í veg fyrir hana , " segir hún og útskýrir að það þurfi samstöðu til að ná árangri .
" Allir eru sammála um það að viðbættur sykur og allt þetta hvíta er það sem er að ríða þjóðinni að fullu .
Þetta er það sem er að drepa okkur og hreyfingarleysið .
Setjumst niður og áttum reynum að átta okkur á því hvernig við getum komið þessum skilaboðum til fólks , " segir hún en henni er hugleikið að ná til almennings .
Hún útskýrir að hennar boðskapur sé ekkert svo ólíkur opinberum mataræðisráðleggingum en munurinn sé hvernig skilaboðunum sé komið á framfæri .
Hún hefur orðið vör við það að fólk haldi að það sé að borða hollara en það er .
" Svo þegar við erum búin að kíkja yfir vikuplanið þá er það ekkert svo rosalega hollt .
Fólk er kannski að borða eina gulrót á dag , drekkur eitt glas af safa og er búið að skera kókdrykkjuna niður í þrjú glös úr einum og hálfum lítra á dag .
Af því að fólk er ekki bara að borða hamborgara og pulsur eða heilt súkkulaðistykki á dag heldur það að það sé að borða hollt .
Það vantar að vera meðvitaðara um það hvað er í matnum , hvað leynist í tilbúna matnum .
Samsetning matarins og magnið skiptir líka máli .
Það þarf líka að drekka nógu mikið vatn og oft er hreyfingin engin .
" Hún segir að það þýði ekki að láta eins og ekkert sé að .
" Við getum haldið áfram að vera í einhverjum látbragðsleik , eins og það sé ekki til neitt vandamál en þetta á eftir að koma til okkar eins og búmerang , " segir hún um offituvandamálið .
Þakkarbréf frá Svíþjóð Hún fær mörg þakkarbréf frá ókunnu fólki .
" Ég fékk til dæmis bréf frá 37 ára gömlum manni í Svíþjóð , sem hafði átt við offituvandamál að stríða í átta ár og prófað allskonar kúra og mataræði .
Hann las bókina mína og fór eftir henni , og skrifaði mér til að þakka mér því það hafði aldrei lukkast hjá honum fyrr en í þetta skiptið að grennast og líka halda árangrinum .
Hann sagði að hann fylgdi ekki öllum ráðunum í bókinni en hefði tileinkað sér mörg af þeim .
Það er nákvæmlega svona sem mig langar að fólk taki mínum bókum , að það lesi þær , tileinki sér það sem það getur notað og geri þetta að sínu .
Ég er að gefa þetta frá mér en það þarf ekki að vera að fólk fari eftir þessu 100% .
" Meirihluti viðskiptavina hennar eru konur , eða um 75-80% .
" Mennirnir eru oftast menn kvenna sem hafa verið hjá mér , þær hafa rekið þá til mín , " segir hún og hlær og bætir við að bókin sé jafnt fyrir konur sem karla fyrir utan það að einn kafli í bókinni taki sérstaklega fyrir kvenhormón .
Samstarf við mbl.is Í tilefni af útgáfu bókarinnar hefur mbl.is efnt til samstarfs við Þorbjörgu en fylgst verður með fimm konum fara eftir bókinni í tíu vikur .
" Konurnar fylgja bókinni eins og hún er en ég ætla að leiðbeina þeim og vera með þeim í þessu svo þær fái sem besta aðhlynningu , " segir Þorbjörg , sem er ánægð með viðtökurnar en yfir 600 umsóknir bárust .
" Ég gerði svipað hjá danska dagblaðinu Politiken og fylgdi þar eftir þremur konum og þá sóttu 300 um þannig að þetta er alveg magnað .
" Fyrir þá sem ekki komust að eru uppskriftir í 10 árum yngri-bókinni en ennþá fleiri , eða 96 talsins í Matur sem yngir og eflir .
" Matreiðslubókin kemur til vegna þess að það var þörf á því að búa til fleiri uppskriftir fyrir mitt fólk , fólk sem aðhyllist mínar kenningar .
Hún er líka fyrir alla þá sem vilja borða heilsusamlegan og bragðgóðan mat , " segir Þorbjörg sem hefur fengið góð viðbrögð við bókinni .
Uppskriftabókin styður við þennan heilsusamlega lífsstíl og á að auðvelda hann .
Margar uppskriftir í bókinni eru þess eðlis að þær geymast vel í nokkra daga í ísskápnum .
Uppskriftirnar eru allar hannaðar af Þorbjörgu , réttirnir eru allir eldaðir heima hjá henni og myndirnar teknar þar sömuleiðis .
Það er enginn viðbættur sykur í uppskriftunum og hún notar heldur ekki mikið af mjólkurvörum eða matvörum með glúteini .
" Þetta er matur sem allir ættu að geta borðað .
" Er sjálf enginn púrítani Þorbjörg vill borða góðan mat og hún vill hafa lífið skemmtilegt .
" Ég er ekki púrítanísk sjálf í eðli mínu og þess vegna get ég ekki predikað það .
Ég vil sjálf upplifa að vera orkurík og vera í jafnvægi .
Ég sækist eftir því að vera í góðu líkamlegu ástandi , að vera meðvituð og taka ábyrgð á sjálfri mér og umhverfi mínu .
Þetta eru gildin í mínu lífi .
Það sem ég vil fyrir sjálfa mig vil ég líka fyrir aðra .
En ég er líka rokk og ról .
Þú getur alveg rekist á mig í bænum seint um kvöld , " segir hún .
" Þegar ég finn það að ég er búin að vera í jafnvægi í langan tíma þá brýt ég það .
Ég er góð í jafnvægi og sækist eftir því en ég sækist líka eftir innblæstri og finn meiri innblástur þegar ég brýt þetta jafnvægi .
Fyrir mér er það heilbrigt , " segir Þorbjörg en til marks um þessa hlið hennar er hún með svart naglalakk .
Hún er alls ekki hætt bókaskrifum og er búin að skrifa aðra bók sem væri mögulegt að þýða sem Níu leiðir til lífsorku , sem kemur út í Danmörku þann 12. maí næstkomandi og á eftir að koma út síðar á Íslandi .
Bókin er fyrir þá sem vilja taka næsta skref , meðal annars til að " öðlast hugrekki til að gera það sem þú virkilega vilt , " segir Þorbjörg en líkt fyrr tekur hún samhliða á andlega þættinum og þeim líkamlega .
" Það er svo mikilvægt að hugsa jákvætt og tala jákvætt .
" Útrás til Bandaríkjanna Í sumar verður hún með námskeið í Noregi og Svíþjóð og heldur fyrirlestur í Las Vegas .
Önnur borg í Bandaríkjunum heillar þó ennþá meira .
" Ég er að fara að flytja til New York í haust .
Þar ætla ég að vera í kannski tvö ár , fer frá öllu .
Ég er alveg logandi hrædd en geri þetta samt ! Mér hefur gefist tækifæri til að koma út bókunum mínum í Bandaríkjunum og er að vinna að því að fá mína eigin sjónvarpsþætti .
" Þorbjörg er líka menntaður lífsráðgjafi en í bókunum leggur hún áherslu á heildarlausnir og hvernig hugur og líkami séu eitt .
" Fólk vill fá útskýringar .
Fólk vantar oft innblástur til að breyta .
Vitneskjan fóðrar sjálfsábyrgðina .
Þá kannski hugsar maður sig betur um næst þegar maður er að fylla líkamann af óhollustu , þegar maður veit hvað maður er að gera honum .
" Hún hefur trú á því að fólk sé alltaf að vakna til ennþá meiri vitundar um mikilvægi heilbrigðs lífsstíls .
" Við sköpum okkur sjálf hindranirnar , afsakanirnar sem við notum til að fresta breytingum , þetta er of dýrt , erfitt , leiðinlegt og tímafrekt og við felum okkur á bak við það .
En við höfum bara þetta líf , við þurfum að taka ábyrgð og næra okkur og börnin okkar vel .
" Þorbjörg prýðir kápur bóka sinna en er erfitt að setja sjálfan sig svona í forgrunn ? " Nei , ég lifi þetta , þetta er ástríða mín .
Mér finnst nauðsynlegt að gera þetta svona .
En stundum get ég fengið nóg , það er alveg rétt .
Stundum finnst mér að fólk ætlist til einum of mikils af mér .
Fólk hefur þörf fyrir að ég sé eitthvert goð en ég er bara ég og geri mitt besta .
Ef einhver sér mig í bænum með kaffi latte og hneykslast þá er það ekki mitt mál , fólk verður bara að eiga það við sjálft sig ! " Jafnvægiskúlur 2 dl dökkar rúsínur 2 dl heslihnetur 1 ½ tsk .
möluð kardimomma 1 hnífsoddur vanilluduft 2 dl flysjuð hampfræ Blandaðu öllum hráefnunum saman í matvinnsluvél , þar til áferðin er mjúk og jöfn , og búðu svo til litlar kúlur .
Veltu þeim upp úr hampfræjum og þá eru þær tilbúnar .
Kúlurnar þarf að geyma í kæli .
15-20 stykki .
Hörfræjabollur 200 g sólblómafræ 250 g hörfræ 300 g möndlur 500 g gulrætur rifið hýði af og safi úr 1 stórri sítrónu 6 egg 1 msk .
xylitol ½ tsk .
sjávarsalt 1 tsk .
kanelduft 1 tsk .
allrahanda 3 tsk .
fínsöxuð engiferrót Settu sólblómafræin í blandara eða hakkavél og malaðu fínt .
Gerðu eins með hörfræin og möndlurnar .
Rífðu gulræturnar fínt á rifjárni eða í hakkavél .
Settu hráefnin í skál með eggjum , xylitoli og kryddi , hrærðu öllu saman .
Búðu til bollur á pappírsklæddri bökunarplötu .
Hitaðu ofninn í 160 gráður og bakaðu í 35-45 mínútur eftir stærðinni á bollunum .
Um 10 bollur .
Rauðkálssalat Fjórðungur úr rauðkálshaus 2 appelsínur 1 dl dökkar rúsínur , lagðar í bleyti í nokkra klukkutíma ef vill börkur og safi úr 1 appelsínu ½ tsk .
malaður kanell ½ tsk .
möluð lakkrísrót 1-2 hnífsoddar vanilluduft 2 tsk agavesíróp eða xylitol , ef vill ögn af salti Skerðu rauðkálið nokkuð smátt með beittum hníf .
Flysjaðu appelsínurnar og skerðu í þunna báta .
Blandaðu saman við appelsínusafann , rúsínurnar , appelsínubörkinn og kryddið .
Fyrir fjóra .
