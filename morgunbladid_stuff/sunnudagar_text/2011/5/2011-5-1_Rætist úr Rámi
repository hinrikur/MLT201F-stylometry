Ekki sýnist mér Bítlarnir þurfa að hafa áhyggjur , " sagði móðir ungs Skota á sjöunda áratugnum , þegar hún kom að syni sínum og vini hans löðursveittum við lagasmíðar í stofunni heima .
Fyrir framan þá var skrifblokk – auð .
En fall er fararheill , það rættist bærilega úr syninum , Rod Stewart að nafni , og í vikunni var hann heiðraður í Bandaríkjunum fyrir framlag sitt til dægurtónlistar á umliðnum áratugum af ASCAP , systurfélagi STEFs þar vestra .
Vininum farnaðist heldur ekki svo illa .
Ronnie Wood heitir hann og leikur nú með litlu bandi sem kallar sig The Rolling Stones .
Þrátt fyrir velgengni slagara á borð við Maggie May , Tonight ' s the Night og Da Ya Think I ' m Sexy ? kvaðst Stewart , sem orðinn er 66 ára gamall , aldrei hafa litið á sig sem lagahöfund , í samtali við Reuters-fréttastofuna eftir að hann tók við verðlaununum .
" Síðan lít ég yfir ferilskrána og sé nokkur stór lög .
Ég átti samt alltaf erfitt með að semja , það var eins og að sitja á skólabekk .
" Svo virðist sem " Gamli rámur " sé hættur að kvelja sig .
Síðasti smellurinn sem hann samdi , Forever Young , kom út fyrir 23 árum og sjö síðustu plötur kappans hafa verið með lögum eftir aðra höfunda , svonefndar ábreiður .
Blúsplata með Jeff Beck Stewart vinnur nú að blúsplötu með gítarleikaranum góðkunna Jeff Beck , þar sem þeir leita einmitt í smiðju til annarra listamanna , svo sem Muddy Waters .
Flestir eru á því að bestu plötur Stewarts hafi komið út á sjöunda áratugnum en það breytir ekki því að miðar á tónleika hans seljast ennþá eins og heitar lummur .
Hann er frægur fyrir að leggja allt í sölurnar á sviðinu og enn má sjá stöku hnjáliði bresta .
" Hver veit , kannski koma þessi verðlaun til með að virka eins og spark í óæðri endann og ég byrji aftur að semja mitt eigið efni , " sagði Stewart á verðlaunahátíðinni .
Og þó .
Söngvarinn viðurkenndi að fjölskyldulífið væri ansi tímafrekt og nýtt lestarlíkan biði þess að verða sett saman á heimili hans í Beverly Hills .
Það hefði forgang .
Stewart er líka frægur fyrir sparkáhuga sinn og bíður örugglega spenntur eftir úrslitaleiknum í Meistaradeild Evrópu sem að öllum líkindum verður milli hans manna , Manchester United , og Barcelona .
Kunnastur er Stewart þó fyrir ást sína á skoska landsliðinu sem hann fylgir gegnum súrt og sætt .
Þó aðallega súrt .
Átta börn með fimm konum Stewart hefur verið í tygjum við margar konur gegnum tíðina og gengið að eiga sumar þeirra .
Má þar nefna fyrirsæturnar Britt Ekland , Kelly Emberg og Rachel Hunter .
Núverandi eiginkona hans er fyrirsætan og ljósmyndarinn Penny Lancaster sem er 26 árum yngri en Stewart .
Lancaster hefur alið honum tvo syni og fæddist sá yngri fyrr á þessu ári .
Samtals á Stewart átta börn með fimm konum .
Það elsta , Sarah Streeter , fæddist árið 1963 .
Það er sumsé 48 ára aldursmunur á henni og litla bróðurnum , Aiden Stewart .
