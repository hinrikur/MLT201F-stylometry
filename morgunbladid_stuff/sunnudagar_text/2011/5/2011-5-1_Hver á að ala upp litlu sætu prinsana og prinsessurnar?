Hver á að ala upp börnin okkar og hver ber ábyrgðina á því að þau tileinki sér þá færni sem þykir nauðsynleg ? Og hvernig varð til samfélagsleg sátt um að útvista uppeldinu til undirmannaðra og fjársveltra menntastofnana ? Þessi grein er sú síðasta í röð þriggja greina þar sem fjallað hefur verið um uppeldi á ýmsan hátt .
Anna Lilja Þórisdóttir annalilja@mbl.is Hver á að ákveða hvers er hvað í uppeldi barna og ungmenna og á hvaða tímapunkti var ákveðið að útvista uppeldinu til undirmannaðra og fjársveltra menntastofnana , sem oft á tíðum virðast njóta takmarkaðrar viðurkenningar ? Gerðist þetta kannski á sama tíma og farið var að kalla öll íslensk börn prinsa og prinsessur ? Útvistun uppeldisins Uppeldishlutverk grunnskólans var lögfest í grunnskólalögum árið 1974 .
Mörgum þykir sem síðan þá hafi megninu af ábyrgðinni á uppeldi barna verið varpað yfir á stofnanir .
" Uppeldinu hefur verið útvistað og foreldrar hafa sett meira af uppeldisverkefnum til uppeldisstofnana , " segir Margrét Pála Ólafsdóttir , stofnandi Hjallastefnunnar .
" Áður fyrr var uppeldið alfarið á hendi heimilisins og fjölskyldunnar og það var almenn trú fólks að börn biðu skaða af því að vera á leikskólum .
Núna virðist hafa náðst þjóðfélagsleg sátt um að það sé þroskavænlegur kostur fyrir börn að vera í leikskóla .
En þegar uppeldið færðist í meiri mæli inn á stofnanir varð ákveðið rof í samfélaginu sem hafði bæði góð og slæm áhrif .
Við erum ekki ennþá komin yfir það , " segir Margrét Pála .
" Það er ekki hægt að horfa fram hjá mikilvægi skólans við uppeldi barna , þó að fólk greini á um hversu veigamikið hlutverk hann eigi að hafa í uppeldinu , " segir Ólöf Garðarsdóttir , prófessor í félagssögu við Háskóla Íslands , sem hefur rannsakað samfélagslega stöðu barna og ungmenna .
" Með nýjum lögum um grunnskóla frá árinu 1974 má sjá talsverða breytingu á viðhorfum til hlutverks skóla , þar sem aukin áhersla er lögð á annað en þekkingu eina og sér .
Þessa breytingu má rekja til þess þjóðfélagsumróts sem varð í vestrænum samfélögum við lok sjöunda áratugarins sem birtist svo meðal annars í aukinni atvinnuþátttöku kvenna , " segir Ólöf .
Skólinn er móralskur ruslahaugur Kennarar heyrast stundum segja að uppeldi annarra manna barna sé ekki í þeirra verkahring og frábiðja sér þetta hlutverk .
Nýlegar rannsóknir sýna að um helmingur íslenskra grunnskólakennara er ósáttur við að sinna uppeldishlutverkinu .
Erfitt getur reynst að draga línu á milli kennslu og uppeldis .
En hvar eiga mörkin að liggja og hver á að ákveða það ? Til dæmis fékk kennari á höfuðborgarsvæðinu fyrirspurn frá óþreyjufullu foreldri um hvort það væri ekki kominn tími á að kennarinn kenndi barninu að borða með hnífapörum og foreldri ungs pilts innti kennara drengsins eftir því hvenær skólinn myndi kenna drengnum að kasta þvagi standandi .
Er þetta hlutverk skólans ? " Svona kröfur ganga of langt .
En það hefur aldrei náðst sameiginleg niðurstaða um hvað sé hlutverk skólans og hvað sé heimilisins , " segir Nanna Kristín Christiansen M.Ed .
í uppeldisfræði og höfundur bókarinnar Skóli og skólaforeldrar .
" Það er heldur ekki hægt að draga skarpa línu þarna á milli , því þarfir barna eru misjafnar og skólinn verður að geta mætt þeim á einstaklingsgrundvelli .
Stundum er sagt að skólinn sé móralskur ruslahaugur fyrir samfélagið .
Það er alveg sama hvar ber niður ; tannheilsa , siðgæði , fjármál eða hvað sem er ; það er rík tilhneiging til að líta á skólann og vonast til þess að önnum kafnir foreldrar geti losnað við sektarkenndina með því að skólinn taki þetta að sér .
" Nanna Kristín segir að nauðsynlegt sé að fram fari umræða um hlutverk skóla og skólaforeldra .
" Samfélagið hefur á vissan hátt sent þau skilaboð til foreldra að þeir þurfi ekki að hafa of miklar áhyggjur af uppeldinu , stofnanir muni sjá um það .
En skólinn getur aldrei komið í staðinn fyrir foreldra , enda hefur það aldrei verið ætlunin , " segir Nanna Kristín .
En hvers vegna hefur þessi umræða ekki farið fram ? " Það hefur ekki verið gefinn grundvöllur fyrir því .
Það kemur fyrst og fremst niður á börnunum , þau liggja óbætt hjá garði vegna þess að fólk hefur oft ólíkar hugmyndir um hver á að bera ábyrgð á uppeldinu .
" Að sögn Nönnu Kristínar hafa sumir foreldrar falið skólum uppeldishlutverkið , jafnvel án þess að vera vel meðvitaðir um hvernig er verið að vinna með börnunum þar .
" Þetta skapar ósamræmi í lífi barnsins .
Það er erfitt fyrir barn að fullorðna fólkið sem er að ala það upp , sé með gjörólíkar væntingar og viðhorf til uppeldis og aga .
" Varla er hægt að ætlast til þess að hver og einn kennari komist að samkomulagi við tugi foreldra um uppeldishætti barnanna þeirra ? " Það er auðvitað ekki hægt að finna eina ákveðna stefnu .
En það er yfirleitt hægt að koma sér niður á grundvallaratriði , " segir Nanna Kristín .
Skólinn gerir líka kröfur til foreldra skólabarna .
Ekki er óalgengt að börn verji löngum tíma til heimanáms á degi hverjum og algengt er að foreldrar séu beðnir um að koma í skólann af ýmsum tilefnum , eins og þemaverkefnum , sýningum og bekkjarskemmtunum .
Stór hluti þessa fer fram á dagvinnutíma þorra fólks .
Að öllu jöfnu fer fram lítil sem engin umræða fram um hvort þetta sé gott eða æskilegt , oftast fá foreldrar einfaldlega send skilaboð frá skólanum um að nærveru þeirra sé óskað .
" Skólinn ráðstafar oft tíma fjölskyldunnar án þess að spyrja nokkurn að því , til dæmis með því að setja fyrir heimanám án samráðs við fjölskylduna .
Fyrir 20-30 árum var skóladagurinn svo stuttur , að það var talið nauðsynlegt að bæta heimanáminu við , þannig að hægt væri að fara yfir námsefnið .
Skóladagurinn og skólaárið eru núna talsvert lengri , en samt er ennþá verið að setja fyrir heimanám .
Þetta væri eðlilegt að skoða með tilliti til breyttra aðstæðna , " segir Nanna Kristín .
Skólinn nýtur ekki þeirrar virðingar sem hann á skilið En njóta skólar sannmælis og fá þeir nægilegt svigrúm til að sinna uppeldishlutverki sínu ? " Mér finnst að skólinn njóti ekki þeirrar virðingar sem hann á skilið .
Virðing fyrir skólum og starfsfólki þeirra virðist talsvert meiri sums staðar í heiminum .
Hér á landi mætti stundum halda að foreldrar bæru miklu meiri virðingu fyrir starfi íþróttafélaganna en skólanna .
Til dæmis eru börnin hvött áfram af kappi í íþróttum , en það fer lítið fyrir því í skólanum .
Ef til vill finnst foreldrum að þeir geti haft meiri áhrif í íþróttastarfinu en í skólunum .
Foreldrar þurfa að standa með skólabarninu og hvetja það áfram .
Við þurfum að segja barninu að það sem verið er að gera í skólunum sé merkilegt .
Það virðist aldrei mega verðlauna í skólanum eða vekja athygli á því sem vel er gert , " segir Nanna Kristín .
" Á undanförnum áratugum hefur orðið mikil viðhorfabreyting til samskipta barns og kennara , " segir Ólöf .
" Áður var kennarinn myndugri , hann var yfirvald .
Ég heyri kennara oft tala um að ekki sé borin nægileg virðing fyrir kennarastarfinu og bera það gjarnan saman við Finnland , þar sem kennarar njóti meiri virðingar í samfélaginu .
" Viðskiptavinurinn hefur alltaf rétt fyrir sér Í bók sinni Skólar og skólaforeldrar segir Nanna Kristín að sumir foreldrar hafi tileinkað sér viðhorf viðskiptavina til skólans .
Varan eigi að afhendast samkvæmt vissum gæðum , annars verði þeir ósáttir og hafi þá rétt til að kvarta .
" Þetta neytendaviðhorf er ekki algengt , " segir Nanna Kristín .
" En það er til , því miður .
Það er mín reynsla að langflestir foreldrar séu afar skynsamt fólk sem hugsar ekki um skólann á þennan hátt .
En ég held að það sé engum sérstökum að kenna í hvaða farvegi hlutirnir hafa lent .
Það hafa bara orðið svo miklar samfélagsbreytingar að við erum ekki ennþá búin að ná fótfestu , setjast niður og segja : svona viljum við hafa þetta .
" Eitt af því sem hátt hefur borið í skóla- og uppeldisumræðu undanfarin ár er slæm staða drengja í skólum .
Eru skólarnir að bregðast í uppeldishlutverki helmings skjólstæðinga sinna ? Nanna Kristín segir að þetta sé vissulega eitthvað sem verði að skoða en bendir á að það sé búið að selja foreldrum þessa hugmynd og hún stundum notuð sem afsökun fyrir óæskilegu athæfi .
" Það er jafnvel búið að gefa strákum svo mikinn afslátt af því að hegða sér vel með klisjum á borð við að það sé bara eðlilegt að þeir séu óþekkir , vegna þess að það sé svo mikið af konum að vinna í skólunum og þær geti ómögulega skilið drengi eða unnið með þeim .
Slík umræða er skaðleg fyrir alla .
" Af heimilisharðstjórum og erfiðum alikálfum " Dekrað barn er aldrei hamingjusamt , jafnvel ekki heima hjá sér , " segir bandaríski læknirinn Dr. Spock í uppeldishandbók sinni árið 1946 , sem varð einn helsti leiðarvísir vestrænna foreldra næstu áratugina .
Doktorinn er síður en svo einn um þessa hugmynd .
Litlu skiptir hvar gripið er niður , allir þeir sem láta sig uppeldismál einhverju varða virðast hjartanlega sammála um að of mikið eftirlæti sé börnum skaðlegt .
Í uppeldisbók frá árinu 1959 segir að " Alist barn upp í of miklum stofuhita , of hlýju skjóli og áhyggjuleysi föðurhúsanna , má búast við að upp vaxi erfiður alikálfur eða of mikill einfeldningur til að bjarga sér í byljum mannlegs lífs .
" Og í Mæðrabókinni frá árinu 1925 segir að vilji barnsins megi ekki vera lögmál heimilisins .
" Sje þess ekki gætt , lærist barninu brátt að nota sér vald sitt og gerast heimilis harðstjóri .
" Þrátt fyrir að vera fullkomnlega meðvituð um þetta , er rík tilhneiging hjá mörgu nútímaforeldrinu að veita börnum öll hugsanleg veraldleg gæði .
Einhvern tímann hefði slíkt verið skilgreint sem ofdekur .
En er það ekki líka ofdekur að kalla börn hástemmdum og yfirdrifnum nöfnum og leyfa þeim að halda um stjórntaumana í fjölskyldunni ? " Áður fyrr var ekkert verið að kyssa börn og kjassa og segja þeim sí og æ hvað þau væru æðisleg , " segir Margrét Pála .
" Það er ekkert að því að hrósa börnum , en það getur verið stutt á milli góðrar hvatningar og þess að ofgera , þannig að við styrkjum sjálflægni þeirra .
Þá verða börnin sannfærð um að þau geti allt , það séu engar hindranir í lífinu , engir gallar í fari þeirra og að enginn sé til í heiminum nema þau .
Stundum er börnum hrósað svo mikið að þau eru nánast lofsungin fyrir það eitt fyrir að draga andann .
" En hvers vegna komum við svona fram við börnin okkar ? " Þarna er að verki hinn svokallaði pendúlsláttur uppeldisins .
Það felur í sér að við gefum börnunum okkar allt það sem við teljum okkur hafa farið á mis við í okkar barnæsku .
En við gætum ekki að því að hrós verður algerlega marklaust ef stanslaust er verið að nota það .
" Barnið er víða höfuð fjölskyldunnar " Fá börn langar lengi í eitthvað , þau eiga yfirleitt allt sem þau langar í og meira til , " segir Margrét Pála .
" Við tökum svo mikið frá börnunum með því að fjarlægja þessa löngun og tilhlökkun frá þeim .
" Hún segir að þar sem mörg börn eigi allt sem hugurinn girnist í dag beinist tilhlökkun þeirra að öðru .
" Það eina sem börn fá minna af í dag en áður , er tími með foreldrum sínum .
Ég held að mörg börn hlakki til fjölskyldukvölda á sama hátt og börn í gamla daga hlökkuðu til jólanna .
Að allir séu heima saman , enginn upptekinn við neitt og enginn að fara neitt ; það er hátíð í huga margra barna .
" Konungborin börn Sé eitthvað að marka orðræðuna , virðist blátt blóð renna í æðum þorra íslenskra barna , en mörg þeirra ganga dagsdaglega undir heitunum prins og prinsessa .
" Til hamingju með prinsessuna / prinsinn " er algeng hamingjuósk til foreldra þegar barn fæðist .
Felur þessi orðanotkun í sér breytt viðhorf til barna ? " Það er auðvelt að segja að þetta séu bara orð .
En orð eru dýr og hafa alltaf einhverja merkingu , " segir Margrét Pála .
" Þetta felur meðal annars í sér að víða er barnið orðið höfuð fjölskyldunnar , komið er fram við það eins og það væri aðalborið og foreldrarnir eru óbreyttur almúginn , þjónustufólkið .
Með þessu eru barninu færð allt of mikil völd , en það er ósanngjarnt gagnvart barninu .
Það getur ekki staðið undir þessari ábyrgð , því fullorðna fólkið á að taka ábyrgðina .
Barnið á að njóta þess að vera barn og á að geta treyst á leiðsögn hinna fullorðnu .
Við verðum að taka um stýristaumana .
Í því felst að hrósa ekki fyrir allt , segja stundum nei og ekki kaupa allt .
Þátttaka barna er áberandi í uppeldisfræðum í dag og börn eiga að fá að hafa áhrif á umhverfi sitt .
Að finna á sanngjarnan hátt að þau hafi eitthvað um umhverfi sitt að segja .
En stundum eru það þeir fullorðnu sem eiga eingöngu að taka ákvarðanirnar .
" 15 mínútna uppeldi á dag Hugtakið gæðatími í tengslum við barnauppeldi skaut upp kollinum fyrir nokkrum árum .
Með því er átt við að ekki skipti öllu máli hversu miklum tíma sé varið með barninu , heldur að þær stundir séu innihaldsríkar .
Þessi hugmyndafræði hefur notið nokkurrar hylli og virðist býsna lífseig , þrátt fyrir ýmsar rannsóknir sem sýna fram á að eftir því sem foreldrar eyða meiri tíma með börnunum sínum , því betra sé það .
Þannig segir á fræðslusíðu um uppeldismál að það að " afmarka sér svona gæðatíma sé stórkostleg aðferð við að byggja upp minningar hjá litlum börnum og það hafi verið sýnt fram á að þessi stund bæti allar hinar samverustundirnar í vikunni .
" Gæðatími er einmitt það sem barn þarfnast , " segir í greininni .
Í nýlegri umfjöllun í íslensku dagblaði um uppeldismál segir : " Það besta sem börn geta hugsað sér er gæðatími með foreldrum sínum .
Þar er mælt með því að foreldrar gefi sér , hvort um sig , 15 mínútur á dag til að tengjast barninu .
" " Ég er ákaflega mótfallin því að nota þetta hugtak og segi að þetta sé risavaxinn plástur á sektarkennd Vesturlandabúa , " segir Margrét Pála .
" Einhversstaðar undir niðri blundar uppeldisarfurinn og segir : Það er ekki gott að vera svona mikið frá börnunum sínum .
Til að þagga niðri í þessari rödd grípur fólk til þess bragðs að vera alltaf að gera eitthvað rosalega sérstakt þann takmarkaða tíma sem það er með börnunum sínum .
Sums staðar gengur þetta svo langt að foreldrar eru á vöktum á kvöldin og um helgar við að skemmta barninu .
Til dæmis fer annar í sund með barnið , á meðan hinn eldar uppáhaldsmat barnsins .
En það sem barnið þráir kannski heitast af öllu er að vera heima í rólegheitum .
Fæst börn fá tækifæri til að lifa slíku lífi ; þau lifa mörg hver flóknu lífi með alls konar skemmtunum og pössunarúrræðum , gjöfum og stórum einkaherbergjum fullum af dóti .
En ekkert af þessu kemur í staðinn fyrir einfalda nálægð við fjölskylduna .
" " Eftirlætisbarnið er dutlungasamt , eigingjarnt , óstýrilátt , málugt og þreytandi .
Það sefur óvært , er lystarlítið , þreytist fljótt og þjáist oft af blóðleysi .
Eftirlætið er gróðrarstía taugaveiklunar , móðursýki og ímyndunarveiki .
" ( Mæðrabókin 1925 ) " Áður en barnið sekkur í iðukasti spillingar og ógæfu , þá má ganga að því vísu að margra bjargráða er búið að leita barninu til frelsis .
" ( Foreldrar og börn – uppeldisleiðarvísir : 1894 ) Í bók sinni Skóli og skólaforeldrar talar Nanna Kristín Christiansen um samfélag sem virðist hafa talið sér trú um að aðrir geti komið í stað foreldra með alls kyns þjónustu og forvörnum , ekki vegna þess að það henti börnunum svo vel , heldur okkur fullorðna fólkinu .
" Algengasta spurningin sem heyrist í fataklefanum á leikskólanum þegar verið er að sækja börnin er : Hvert erum við að fara ? Börnin fara nefnilega sjaldan beint heim til sín eftir að hafa verið 8-9 tíma á leikskólanum ; stundum fara þau í aðra gæslu í verslunarmiðstöðvum eða líkamsræktarstöðvum eða í búðir með foreldrum sínum .
" Margrét Pála Ólafsdóttir 