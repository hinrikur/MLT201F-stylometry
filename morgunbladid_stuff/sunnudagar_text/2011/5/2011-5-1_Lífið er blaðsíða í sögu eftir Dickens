Stundum er lífið alveg dæmalaust órætt og flókið .
Eiginlega bara út og suður .
Þannig var því ekki farið hjá mér eina nóttina í vikunni .
Það var þvert á móti alveg dæmalaust skýrt og einfalt .
Það var ein blaðsíða .
Bókstaflega .
Nánar tiltekið blaðsíða númer 67 í sögunni um Nikulás Nickleby eftir Charles Dickens .
Er hann nú endanlega genginn af göflunum ? hugsar þú nú líklega , lesandi góður .
Svo er ekki .
Mig dreymdi þetta í raun og veru – að líf mitt væri bls 67 í sögunni um Nikulás Nickleby eftir Charles Dickens .
Galið , kannt þú að hugsa , en fegurðin við drauma er einmitt sú að þeir lúta engum lögmálum , alltént ekki lögmálum sem við mennirnir fáum skilið .
Þetta var sumsé svona .
Líf mitt var ein blaðsíða , skrifuð af allt öðrum manni en mér sjálfum , löngu látnum .
Ekkert annað skipti lengur máli .
Allt var horfið úr lífi mínu nema orðin á þessari blessuðu blaðsíðu .
Sannarlega einfalt í kaós nútímans .
Samt var mér ekki rótt í draumnum .
Hvað um mitt gamla líf ? Hvað um fjölskylduna , konuna , börnin , barnabarnið ? Myndi ég aldrei sjá þau framar ? Það fóru einhver ónot um mig , jafnvel má kenna kenndina við innilokun .
Það var ekkert sérlega spennandi að hugsa til þess að ég ætti um aldur og ævi eftir að vera fastur á einni blaðsíðu í skáldsögu eftir Dickens .
Eða var ég að velta þessu fyrir mér þegar ég vaknaði ? Man það ekki .
Þið vitið hvernig draumar eru ! Eins og alltaf var vindingur á draumnum .
Eitthvað sagði mér að Nikulás Nickleby væri alls ekki eftir Charles Dickens , heldur Mark Twain .
En sú firra .
Þetta rökræddi ég fram og til baka við sjálfan mig án þess að komast að niðurstöðu .
Eins og það skipti einhverju máli ! Ætli sé nokkuð skárra að vera fastur á blaðsíðu í skáldsögu eftir Mark Twain en Charles Dickens ? Það fer sjálfsagt eftir því hvað stendur á blaðsíðunni .
Fyrstu klukkustundirnar eftir að ég vaknaði af þessum óvenjulega draumi var ég líka viðþolslaus að grafa upp bókina um Nikulás Nickleby og fletta beint upp á blaðsíðu 67 .
Var líka óspart hvattur til að gera það af fólki sem ég treysti fyrir þessari endemis vitleysu þarna um morguninn .
" Þetta er lykilatriði , " fullyrti fólk .
Það er út af fyrir sig alveg rétt .
Eigi að síður hef ég tekið þá yfirveguðu afstöðu að nálgast bókina ekki og fletta ekki upp á blaðsíðu 67 .
Þegar öllu er á botninn hvolft vil ég nefnilega ekki vita hvað stendur þar .
Nógu þvingandi verður víst fyrir mig að búa á blaðsíðunni það sem ég á eftir ólifað , þó ég þurfi ekki að vita upp á staf hvað stendur þar líka .
Einhver þarf óvissan að vera ! Orri Páll Ormarsson orri@mbl.is 