Um páskana var messað víða um land , meðal annars í okkar elstu kirkjum , sem geyma ómetanlegan menningararf þjóðarinnar sem enn er notaður við kirkjulegar athafnir og er það vel .
Nú þegar sumarið er framundan með tilheyrandi menningarlífi og ferðalögum um landið er vert að beina sjónum að þessum merku þjóðminjum , hinum kirkjulega menningararfi , sem svo sannarlega gegnir enn mikilvægu hlutverki í daglegu lífi landsmanna .
Þjóðminjasafn Íslands , Húsafriðunarnefnd og Biskupsstofa standa sameiginlega að ritröðinni Kirkjur Íslands í samvinnu við minjasöfnin á hverju svæði .
Í útgáfunni er fjallað um allar kirkjur sem friðaðar eru samkvæmt lögum , alls 209 kirkjur .
Það eru allar kirkjur sem reistar eru fyrir árið 1918 og kirkjur sem menntamálaráðherra hefur friðað sérstaklega að fenginni tillögu húsafriðunarnefndar .
Með útgáfunni um allar friðaðar kirkjur landsins er lagður grunnur að framtíðarvarðveislu minjanna og þekkingu miðlað til þeirra sem áhuga hafa á hinum kirkjusögulega menningararfi .
Fyrstu bækurnar í ritröðinni komu út árið 2001 , en efnt var til útgáfunnar í tilefni þess að þúsund ár voru liðin frá kristnitöku á Íslandi .
Áætlað er að verkið verði allt að þrjátíu bindi , en sextán bindi hafa þegar komið út .
Hinar friðuðu kirkjur landsins bera sögu , handbragði og menningu landsins fagurt vitni .
Kirkjurnar voru smíðaðar af hagleik og hugviti , þótt ekki væru þær smíðaðar eftir teikningum lærðra húsameistara eða eins og ritstjóri útgáfunnar , Þorsteinn Gunnarsson , komst að orði : , , Hér koma við sögu ótal hagleiksmenn fyrri tíðar , forsmiðir sem gerðu uppdrætti , trésmiðir sem sáu um grindarsmíði og klæðningar , steinsmiðir sem hlóðu grunna og meitluðu minningarmörk , járnsmiðir sem smíðuðu krossa og vindhana , málarar og veggfóðrarar , snikkarar og rennismiðir , gullsmiðir og görtlarar , að ógleymdum öllum þeim hannyrða-steinkum sem prýddu kirkjurnar altarisdúkum , brúnum og patínudúkum og prestana höklum og stólum .
" Í ritunum er fjallað um kirkjubyggingarnar , sem oft standa á grunni eldri kirkna á staðnum .
Sjónum er beint að sögulegu og listrænu gildi minjanna , kirknanna og kirkjugripanna .
Með Kirkjum Íslands verða til ómetanlegar heimildir um þennan einstæða menningararf Íslendinga .
Nokkrar hinna friðuðu kirkna eru varðveittar í húsasafni Þjóðminjasafns Íslands og eru hluti safnkosts þess .
Er þar um að ræða einstakar timburkirkjur og allar torfkirkjur landsins sem varðveist hafa í upprunalegri gerð .
Eitt af markmiðum með útgáfu ritanna Kirkjur Íslands er að vekja athygli á þeim menningarverðmætum sem fólgin eru í kirkjum landsins og stuðla að framtíðarvarðveislu þeirra .
Við umfjöllun um kirkjugripina er stuðst við ritaðar heimildir og skrár , sem til eru um gripi í kirkjum landsins .
Má þar nefna visitasíur prófasta og biskupa , kirkjureikninga og jafnvel miðaldamáldaga .
Allt eru þetta samtímaskrár .
Ein mikilvægasta heimildin er skrá Matthíasar heitins Þórðarsonar þjóðminjavarðar yfir friðaða kirkjugripi á Íslandi , en hann fór um landið í því skyni að skrá gripina á árunum 1909 – 1922 .
Við undirbúning útgáfu ritraðarinnar var farið gegnum skrá Matthíasar og aðrar ritaðar heimildir um kirkjugripi .
Kom þá í ljós að margir friðaðir gripir hafa horfið í tímans rás .
Mikilvægt er að geta þannig staðfest með rannsóknum á frumheimildum um hvaða gripi og áhöld kirknanna er að ræða .
Vitaskuld hafa margir gripanna gengið úr sér við notkun og öðrum gripum verið fargað af vangá .
Hins vegar eru því miður dæmi um þjófnað og skemmdarverk á kirkjuminjum .
Það er því afar áríðandi að tryggja öryggi kirkjuminja með viðeigandi ráðstöfunum jafnframt því að tryggja aðgengi almennings að kirkjunum , þannig að með góðri samvinnu hlutaðeigandi aðila fari saman öryggi og varðveisla kirkjuminja samhliða notkun og aðgengi að minjunum .
Fjölmargir friðaðir kirkjugripir hafa týnst í aldanna rás .
Með útgáfunni um Kirkjur Íslands verður auðveldara að hafa yfirsýn yfir og varðveita þann arf sem kirkjunum tilheyrir og jafnvel endurheimta áður glataðar minjar .
Eftir bruna hinnar friðuðu Krýsuvíkurkirkju árið 2010 skipti sköpum að um hana hafði verið fjallað í útgáfunni og hún þá nákvæmlega mæld upp og ljósmynduð .
Þær heimildir hafa verið grunnurinn að endursmíði kirkjunnar , þótt minjagildi kirkjuhússins hafi vissulega glatast við brunann .
Bundnar eru vonir við að finna megi einhverja þeirra friðuðu gripa sem glatast hafa úr kirkjunum .
Þar er meðal annars um að ræða nítjándu aldar þjónustukaleik og patínu úr Möðruvallarkirkju í Hörgárdal og þjónustukaleik úr silfri , sem tilheyrði Þingvallakirkju .
Þessir gripir eru því miður enn ófundnir .
Einstök miðaldaljósagrind úr smíðajárni úr Holtastaðakirkju í Langadal , sem Matthías Þórðarson ritaði um árið 1910 , er meðal þeirra gripa sem hafa glatast .
Þá ber að fagna því að rannsóknarvinna í tengslum við útgáfuna um Kirkjur Íslands hefur í nokkrum tilvikum leitt til þess að einstakir kirkjugripir hafa komið í leitirnar heilir og þeir verið færðir kirkjunum á ný .
Ánægjulegasta dæmið um þetta er að fundist hefur friðað skírnarfat sem samkvæmt kirknaskrá Matthíasar og úttektum á friðuðum gripum í kirkjunni á Þingvöllum átti að vera í eigu hennar .
Þar er um að ræða átthyrnt skírnarfat úr tini frá sautjándu öld , með sérstökum stimpli og ártalinu 1656 auk upphafsstafa smiðsins , PHS .
Skírnarfatið hafði varðveist vel og var fært Þjóðminjasafni Íslands sem mun nú á vordögum afhenda Þingvallakirkju skírnarfatið til afnota við kirkjulegar athafnir í framtíðinni .
Vonandi munu fleiri friðaðir kirkjugripir , sem týnst hafa úr kirkjunum , finnast heilir og endurheimta sinn sess í kirkjum landsins .
Rannsóknir og umhyggja landsmanna fyrir menningararfinum getur í reynd stuðlað að varðveislu hans .
Það er mikilsvert fyrir þjóð sem byggir fullveldi sitt öðru fremur á menningu og sögu .
