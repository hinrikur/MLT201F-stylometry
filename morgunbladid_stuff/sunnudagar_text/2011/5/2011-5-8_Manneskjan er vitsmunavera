Hönnuðurinn , arkitektinn og listamaðurinn Einar Þorsteinn Ásgeirsson er þekktur fyrir að fara ótroðnar slóðir í hönnun og listsköpun og gefst fágætt færi til að kynna sér óvenjuleg verk hans á sýningunni Hugviti sem opnuð verður í Hafnarborg kl. 15:00 í dag .
Á sýningunni eru teikningar , líkön , hönnunarmunir og heimildir um byggingar sem Einar hefur unnið á síðustu áratugum , en einnig verður sjónum beint að uppgötvunum hans á sviði rúmfræði , meðal annars gullinfangi , og hugmyndir hans um framtíðarborgina Icelandic Oasis eru myndgerðar í stóru líkani sem unnið er af ungum arkitektum og nemum í arkitektúr undir handleiðslu Einars .
Sýningastjórar sýningarinnar eru Guðmundur Oddur Magnússon og Pétur H. Ármannsson .
Í sýningarskrá segir Pétur H. Ármannsson , að Einar sé án vafa einn merkasti og frumlegasti hugsuður sem íslenska þjóðin hafi alið af sér fyrir rannsóknir hans og uppgötvanir á sviði flatar- og rúmfræði .
Einar lauk námi í arkitektúr við Tækniháskólann í Hannover í Þýskalandi árið 1969 og stundaði framhaldsnám og störf hjá arkitektinum Frei Otto í Stuttgart .
Hjá honum vann Einar meðal annars að hönnun léttþaka og fleiri bygginga ólympíuþorpsins í München .
Einar fluttist til Íslands árið 1972 og hóf rekstur Tilraunastofu burðarforma , sem sérhæfði sig í þróun tjaldbygginga og hvolfbygginga við íslenskar aðstæður .
Í samvinnu við Seglagerðina Ægi hannaði hann hátíðartjöld fyrir ýmsa viðburði í íslensku þjóðlífi , svo sem 1100 ára afmæli Íslandsbyggðar 1974 , afmæli Reykjavíkur 1986 og 50 ára lýðveldishátíð á Þingvöllum 1994 .
Á áttunda og níunda áratugnum ritaði hann fjölda greina í blöð og tímarit um nýja hugsun í húsagerð og skipulagi og fékk einn arkitektinn , verk- og framtíðarfræðinginn R. Buckminster Fuller , hingað til lands til að halda fyrirlestra 1975 og 1979 .
Væntanlega þekkja flestir þó til Einars í sambandi við hönnun kúluhúsa til íbúðar sem meðal annars risu á Ísafirði , við Hellu , á Kópaskeri og í Hafnarfirði .
Síðasta áratug hefur Einar búið og starfað í Berlín þar sem hann hefur einbeitt sér að skrifum og rannsóknum á þrívídd og meðal annars unnið að mörgum verkefnum með myndlistarmanninum Ólafi Elíassyni .
Einar segir að undirbúningur fyrir sýninguna hafi staðið í tvö ár , eða í það minnsta séu tvö ár síðan Ólöf K. Sigurðardóttir forstöðumaður Hafnarborgar hrindi í hann þar sem hann var staddur á ferðalagi í Texas .
Hann tók hugmyndinni vel , " enda passaði þetta inn í það sem ég hafði verið að velta fyrir mér , vissi að eftir margra ára fjarveru í Þýskalandi þurfti ég að snúa til baka til Íslands með einhverjum hætti " , segir Einar .
Eins og getið er hefur hann verið með aðalbækistöð sína í Berlín , en segist nú ætla að eyða meiri tíma hér og koma sér svo fyrir að hann geti brugðið sér til Íslands og labbað um bæinn .
Yfirlitssýningin spannar langt tímabil , enda hefur Einar verið lengi að , og hann segir að hún sé líka gott færi fyrir hann að átta sig á hvað hann hafi verið að gera í gegnum árin .
" Það er nú svo að þegar maður er sífellt að vinna að einhverjum hugmyndum er erfitt að svara því þegar fólk spyr hvað ég hafi nú verið að fást við um dagana .
Mér finnst líka frábært það sem Pétur Ármannsson segir í sýningarbæklingnum að ég sé tengiliður á milli geimaldar og íslensks arkitektúrs svo það svarar kannski spurningunni .
" Litið framávið Þegar ég rifja upp að Einar fékk R. Buckminster Fuller hingað til lands segist hann hafa orðið fyrir miklum áhrifum af vin sínum , sem var fæddur á 19. öldinni en sé þó alltaf talinn með yngri arkitektum vegna þess að hans hugmyndir voru svo víðfeðmar .
" Ég hallast að því að við höfum verið með svipaðar undirstöður í viðhorfum og ég hef alltaf unnið meira og meira í þá átt , litið framávið og gert mér grein fyrir því að manneskjan er vitsmunavera og við getum haft miklu meiri áhrif á heiminn með hugsunum okkar en við gerum okkur grein fyrir .
Hugmyndin er þýðingarmest og þó hún sé ekki framkvæmd þarf hún að komast á blað til að menn átti sig því að það er hægt að hugsa um framtíðina .
" Aðspurður um það hvað hafi leitt hann á þá braut sem hann hefur fetað í sköpun og rannsóknum svarar Einar því til að hann eigi erfitt með að svara því afdráttarlaust , " en ég get þó sagt þér að þegar ég var níu ára gamall þá dó ég á sjúkrahúsi .
Bjarni Jónsson skurðlæknir skar mig upp 1952 og þegar ég vaknaði daginn eftir skurðaðgerðina komst ég að því að ég dó líkamlegum dauða á skurðborðinu og var lífgaður við , sendur sendur til baka og er hér enn , " segir Einar .
Arkitekt eða listamaður ? Eins og getið er eru á sýningunni teikningar , líkön , hönnunarmunir , heimildir um byggingar og ransóknargögn sem sýna ýmsar hliðar á ævistarfi Einars .
Aðspurður hvort hann líti á sig sem arkitekt eða listamann svarar hann því til að sér finnist hann í raun vera hvorugt .
" Ég er leitandi manneskja og er að vinna að eðlisfræði mannlegs lífs þó það hafi birst í vinnu með form og eðlisfræði .
Mér finnst gaman að vinna í myndlist , en finnst líka mikilvægt að fólk átti sig á því að það er miklu meira til í þessum heimi en við skiljum .
Þegar við höldum að vísindin veiti endanlegt svar erum við komin í trúarbrögð .
" Eins og getið er í upphafi verður sýning Einar opnuð í dag kl. 15:00 .
Einar verður með listamannsspjall næstkomandi sunnudag og sunnudaginn 22. maí kl. 15:00 , Guðmundur Oddur Magnússon verður með spjall um sýninguna fimmtudaginn 26. maí kl. 20:00 og Pétur H. Ármannsson sunnudaginn 12. júní kl. 15:00 .
