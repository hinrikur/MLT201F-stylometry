Douglasflugvjelin , sem var á leið til Akureyrar rakst á Hestfjall í Hjeðinsfirði á fimtudag og fórust allir þeir , sem í vjelinni voru .
Catalínaflugbátur , sem fór að leita , fann vjelina , eða það sem eftir var af henni í fjallinu um klukkan 8.30 í gærmorgun .
Voru síðar sendir leiðangrar frá Ólafsfirði og Siglufirði á staðinn og náðu þeir 24 líkum og voru þau flutt til Akureyrar .
" Með þessum orðum hófst forsíðufrétt Morgunblaðsins um mannskæðasta flugslys Íslandssögunnar laugardaginn 31. maí 1947 .
Tveimur dögum áður fórst flugvél Flugfjelags Íslands , TF-ÍSÍ , í Héðinsfirði og með henni 21 farþegi og fjögurra manna áhöfn .
Daginn áður hafði birst á forsíðu blaðsins frétt þess efnis að vélarinnar væri saknað en þá hafði leit ekki skilað árangri , hvorki á sjó , landi né úr lofti .
TF-ÍSÍ lagði af stað frá Reykjavík kl. 11.25 fimmtudaginn 29. maí 1947 og áætlaður flugtími til Melgerðis voru 90 mínútur en flugvélin hafði þol til 6 tíma flugs .
Ekki var kominn flugvöllur á Akureyri á þessum tíma .
Hafði fyrir ferðina verið ákveðið að eina færa leiðin væri að fljúga til Skagafjarðar og þaðan að reyna að skríða undir skýjum útfyrir mynni Siglu- , Héðins- , og Ólafsfjarða til að komast inn í Eyjafjörð .
Ferðin gekk samkvæmt áætlun til Skagafjarðar og fyrir mynni Siglufjarðar , síðan var flogið framhjá Siglunesi þar sem síðast sást til vélarinnar .
Vitað er að flugvélin flaug inn í þoku u.þ.b. tvo km frá þeim stað þar sem hún fórst .
Leit var hafin þegar áhöfnin hafði ekki samband á umtöluðum tíma og var fyrst reynt að kalla vélina upp .
Síðar um daginn var send til leitarflugvél frá Varnarliðinu í Keflavík sem leitaði með radar úti fyrir ströndinni þar sem síðast sást til vélarinnar , einnig voru þennan dag sendir leitarflokkar til leitar á sjó og með ströndum fram , en þeir sem fóru í Héðinsfjörð sáu ekkert þar sem þoka lá niður að sjó og ekkert sást uppí fjallshlíðar .
Um nóttina létti til og var hafin leit með þremur flugvélum Flugfélags Íslands og var það síðan Smári Karlsson flugmaður á TF-ISP sem fann flugvélina í Hestfjalli kl. 8.20 um morguninn .
Var strax ljóst að enginn hafði komist lífs af úr þessu slysi .
Flugvélin hafði komið úr suðurátt er hún flaug í fjallið , þar sem hún hafði splundrast og einnig brunnið mikið .
Þegar fréttir bárust til Ólafsfjarðar og Siglufjarðar fóru björgunarflokkar strax af stað til leitar .
Í grein sem Hörður Geirsson , safnvörður við Ljósmyndadeild Minjasafnsins á Akureyri , ritaði í Morgunblaðið þegar fimmtíu ár voru liðin frá slysinu 1997 , kemur fram að björgun líkanna úr fjallinu hafi reynt mjög á björgunarmennnina við þessar aðstæður , auk þess sem flestir þeirra voru ungir menn og hafði þessi reynsla djúpstæð áhrif á þá .
Líkin voru fyrst flutt til Ólafsfjarðar og þaðan til Akureyrar , þar sem voru saman komin um 4.000 manns .
Sorgarlög voru spiluð og sungin .
Pétur Sigurgeirsson , síðar biskup , hélt ræðu og voru líkin síðan sett á vörubílspalla og ekið til kirkjukapellunnar .
Minningarathöfn var haldin um þau sem jörðuð voru utan Akureyrar 5. júní og þau flutt í varðskipinu Ægi til Reykjavíkur .
Jarðarför þeirra 11 sem jarðsungin voru á Akureyri fór fram í Akureyrarkirkju 6. júní .
Að henni lokinni var virðuleg líkfylgd þar sem bílalest flutti kisturnar og skátar gengu fylktu liði .
Í Reykjavík voru hinir látnu jarðsungnir 10. til 12. júní .
Morgunblaðið harmar slysið í leiðara 31. maí og vottar ástvinum hinna látnu innilega samúð sína .
Leiðaranum lýkur á þessum orðum : " En hvert slys , sem verður , hlýtur að leiða til aukinnar varfærni og viðleitni til þess að skapa meira öryggi í flugsamgöngum okkar .
Reynslan er dýr , en raunhæfur skóli .
" Daginn eftir birti blaðið myndir á forsíðu af flestum sem týndu lífi í slysinu .
Ekki fengust myndir af öllum .
orri@mbl.is 