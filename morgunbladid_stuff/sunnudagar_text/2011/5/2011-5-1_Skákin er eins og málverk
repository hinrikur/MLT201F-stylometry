Þetta var skemmtileg áskorun , " segir Héðinn Steingrímsson sem varð Íslandsmeistari í skák á Eiðum um liðna helgi .
Hann er stigahæsti virki skákmaðurinn á Íslandi á listanum sem birtist 1. maí , vantar 13 elóstig í Jóhann Hjartarson og er 20 stigum yfir Hannesi Hlífari Stefánssyni .
Þessir tveir hafa þó verið stigahæstir íslenskra skákmanna undanfarin ár .
" Aðalatriðið er auðvitað að hafa gaman af þessu .
Þetta var í fallegu umhverfi fyrir austan , náttúrufegurðin mikil og ég tók góða göngutúra .
Hann Guðmundur Yngvi hjá Skáksambandi Austurlands var líka duglegur að keyra mig í sund eftir skákirnar .
" – Hvernig undirbýrðu þig fyrir skákmót ? " Maður getur undirbúið sig sérstaklega ; það gerði ég ekki fyrir þetta mót .
En síðan er hægt að vinna stöðugt í að þróa og bæta sína taflmennsku , finna nýjar leiðir og fá hugmyndir .
Og ef tækifæri gefst nýtir maður þær í svona móti .
Mér finnst almennt meira spennandi að vinna að því að bæta styrkleika minn og skilning á skák , en að stefna að því að vinna einhvern ákveðinn skákmann .
" – Hvað kom til að þú hættir að tefla á sínum tíma ? " Eftir að ég varð Íslandsmeistari 15 ára töldu sumir að ég ætti að leggja taflmennskuna fyrir mig og sleppa því að fara í háskólanám , þar á meðal sterkir erlendir skákþjálfarar .
Þá var ég kominn yfir 2500 elóstig , sem bara sterkustu skákmenn heims hafa náð á þessum aldri , og í réttu umhverfi hefði ég getað stefnt á heimsmeistaratitilinn .
En til þess hefði ég þurft að fara utan , sem að var ekki raunhæft , eða fá verulega aðstoð við rannsóknir á byrjunum , helst aðgang að rannsóknum atvinnumanns , sem ekki bauðst .
Mig langaði til að mennta mig og fór í háskólann í tölvunarfræði .
Ég hafði fram að því , sem barn og unglingur , farið á skákmót í sumarfríum .
Ég hef þó alltaf lesið mér til sjálfur og tel að það sé nauðsynlegt ef að skákmaður vill ná langt .
En eftir að ég byrjaði í tölvunarfræði vann ég á sumrin við forritun , því hagnýt reynsla er nauðsynleg í því fagi , sumt er bara hægt að læra þannig , og þá vék taflmennskan .
" – En svo byrjaðirðu aftur ! " Eftir að hafa lokið BS-prófi vann ég þrjú ár hjá Flugkerfum sem hugbúnaðarsérfræðingur , við að þróa íslenska flugumferðarstjórnunarkerfið .
Ég var í meistaranámi í tölvunarfræði meðfram vinnunni og þegar ég lauk við það langaði mig að læra meira .
Í fjölskyldunni minni eru miklir námsmenn .
Það má því segja , að mér hafi runnið blóðið til skyldunnar .
Mér fannst spennandi að taka kúrsa í rafmagnsverkfræði , sem snúast um hvernig gefa má tölvum raunverulega greind .
Það var nokkuð sem hafði heillað mig vegna vinnu minnar við flugumferðarstjórnunarkerfið og líka í gegnum skákina .
Svona nám er ekki til á Íslandi , svo ég fór til Bremen í Þýskalandi og vann í tvö ár við rannsóknir í fræðilegri taugaeðlisfræði .
Ég hafði teflt í Bundesligunni með Stuttgart , flogið í viðureignirnar frá Íslandi , og sú síðasta var einmitt við Werder Bremen .
Ég hafði ekki teflt í talsverðan tíma þegar ég gekk til liðs við félagið .
Þeir voru með sterkt lið , kepptu um fyrsta sæti í Bundesligunni og voru með lið í annarri deild , sem hafði rokkað á milli annarrar og þriðju .
Stefnan var að halda sæti í deildinni og einhverra hluta vegna var ég settur á fyrsta borð , þó að ég væri ekki stigahæstur í liðinu .
En svo fór að ég fékk átta vinninga úr níu skákum , við unnum allar viðureignirnar , og það var nokkuð sem alls ekki var búist við .
Minn árangur í stigum var yfir því sem þarf fyrir stórmeistaraáfanga , en ég hefði þurft að tefla við einn stórmeistara í viðbót .
Þetta varð til þess að ég sá að ýmislegt væri hægt í skákinni og ákvað að gefa því séns , hellti mér í þetta og náði stórmeistaratitli .
" – Hvað tók þá við ? " Síðan tefldi ég eitthvað með aðalliðinu , sem varð í öðru sæti í efstu deild , og nú hef ég yfirleitt teflt á fyrsta borði hjá Hansa Dortmund .
Við teflum í efstu deild á næsta tímabili og ég mun tefla á hærra borði en Íslendingur hefur áður gert í þeirri keppni .
Við erum líka í fjögurra liða úrslitum í bikarkeppninni , teflum þar í maí , meðal annars við þýsku meistarana Baden Oos , sem heimsmeistarinn Anand teflir fyrir , margfalda þýska meistara Köln Porz og svo lið frá Berlín .
" – Það eru ekki margir stórmeistarar virkir hér á landi ? " Já , það er rétt .
Ástæðan er sú að fjárhagslega er ekki mikið upp úr því að hafa að vera stórmeistari .
Það var betra áður en járntjaldið féll , þegar Sovétríkin sálugu voru og hétu , því þá voru skorður við ferðalögum sovéskra skákmanna til Vesturlanda á skákmót .
En eftir að þetta opnaðist allt saman , þá varð mikið framboð af stórmeisturum frá Austur-Evrópu sem undirbuðu markaðinn og það varð til þess að kjörin sem stórmeisturum stóðu til boða versnuðu til muna .
Í raun er þetta þannig , að ef ég fengi ekki stórmeistaralaun á Íslandi , þá væri ekki hægt að stunda þetta .
En launin eru ekki há , 250 þúsund fyrir skatta .
Mér skilst þau eigi að samsvara lektorslaunum í Háskólanum , en laun lektora séu talsvert hærri .
Þetta er ástæðan fyrir því að fjórmenningarnir , Helgi Ólafsson , Margeir Pétursson , Jón L. Árnason og Jóhann Hjartarson hættu atvinnumennsku og því er eins farið hjá mér , að ég er menntaður tölvunarfræðingur og hefði mun hærri tekjur ef ég ynni ekki sem skákmaður .
" – Berðu skyldur gagnvart íslensku skáklífi ? " Ég tefli fyrir Íslands hönd , hef lagt mikla áherslu á það og það hefur gengið vel hjá mér .
Ég var til dæmis taplaus á síðasta Ólympíumóti , mér skilst að það sé sjaldgæft hjá íslenskum skákmönnum .
Og með því að sigra á Íslandsmótinu hef ég unnið mér inn rétt til þess að keppa á Evrópumóti einstaklinga á næsta ári .
Síðan kenni ég skák .
Ég var t.d. núna að koma úr skákkennslu í Kópavogi , kenni um helgina og verð með helgarnámskeið þarnæstu helgi .
" – Hvenær verður Evrópumótið ? " Í mars á næsta ári í Búlgaríu .
Síðan er Evrópumót landsliða á Krít 1.-12. nóvember í ár .
Það væri gaman að fá fleiri tækifæri til að tefla fyrir Íslands hönd , s.s. tefla við önnur landslið og eða einvígi , ef til vill í Hörpunni .
Ég finn góða strauma og mér finnst sérstaklega skemmtilegt að tefla á Íslandi " – Er skák listgrein eða íþrótt ? " Skák hefur þann mikla kost , að hún er eins og fólk upplifir hana – það getur fundið það sem höfðar til þess í skákinni .
Áhugasviðin eru ólík .
Sumum finnst keppnin mest spennandi og félagslegi þátturinn , stemmningin í mótunum , aðrir heillast af skák sem listgrein , vettvangi fyrir sköpun , en síðan er líka hægt að líta á skákina sem vísindagrein , segja má að með vissri nálgun sé skák eins og fræðileg eðlisfræði , þ.e. í báðum tilvikum er verið að vinna með abstrakt líkön , sem að lúta ákveðnum lögmálum og eru einföldun á flóknari hlutum .
Skákin er því eins og málverk , fólk hefur tækifæri til að meta fegurðina sjálft og hana er ekki að finna í sama þætti skákarinnar í augum allra .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 