Ég var á Spáni núna fyrrihluta maímánaðar og fylgdist þokkalega vel með því sem var að gerast í aðdraganda borgarstjórna- og héraðsstjórnakosninganna , sem fóru fram sl. sunnudag , þar sem sósíalistaflokkur Zapateros beið mikið afhroð en hægri flokkurinn PP bætti við sig miklu fylgi .
Mikið hefði ég viljað geta lesið hið afbragðsgóða spænska dagblað El Pais , en það er helst að ég geti stautað mig í gegnum fyrirsagnirnar .
Hafði þó hinn ágætasta túlk og vissi því svona nokkurn veginn hvað var að gerast .
Það var í raun stórfróðlegt að fylgjast með Spánverjum og þeirri megnu undiröldu óánægju sem hjá þeim ríkir í garð spænskra stjórnvalda og bera saman við það sem helst hefur brunnið á okkur Íslendingum frá hruni .
Það er margt sem Spánverjar hafa á hornum sér vegna getuleysis spænskra stjórnvalda .
Gífurlegt atvinnuleysi er í landinu og langmest hjá ungu fólki .
Þetta gagnrýna Spánverjar vitanlega og reiði unga fólksins er mikil , en atvinnuleysi ungs fólks á aldrinum 16-29 ára er um 45% .
Byggingariðnaðurinn hrundi í landinu með hörmulegum afleiðingum fyrir svo marga ; aðhaldsaðgerðir stjórnvalda þykja koma mjög hart niður á öllum almenningi og gagnrýni í þá veru að stjórnvöld séu að neyða almenning á Spáni til þess að borga skuldir einkafyrirtækja er megn .
Alveg á sama hátt og það var gagnrýnt hér á landi í löngum og ströngum deilum um Icesave , að almenningur á Íslandi ætti að greiða fyrir skuldir einkafyrirtækis , er það gagnrýnt á Spáni að lífskjör almennings þar í landi rýrni svo um munar , atvinnuleysi aukist nánast óbærilega og engin úrræði virðist vera fyrir hendi hjá spænskum stjórnvöldum til þess að snúa þessari skelfilegu þróun við .
Fóru þau Jóhanna Sigurðardóttir og Steingrímur J. Sigfússon kannski á sérstakt námskeið í úrræðaleysi og vandræðagangi hjá spænskum stjórnvöldum , var spurning sem vaknaði í huga mér , svo margt fannst mér líkt í afstöðu almennings í þessum tveimur löndum .
Þau mótmæli sem ég varð vitni að í spænskum borgum á torgum úti , á meðan ég var á Spáni , voru mjög friðsamleg .
Þetta var í borgunum Valencia og Malaga .
Í mesta lagi nokkur hundruð manns hópuðust saman á torgum , börðu potta og pönnur , héldu mótmælaspjöldum á lofti og hrópuðu mótmæli .
Þetta var allt ungt fólk , sem er mjög skiljanlegt , þar sem langmest virðist mæða á því .
Ég get nú ekki sagt að ég hafi fundið fyrir því að þessi friðsamlegu mótmæli hafi um margt minnt á " Búsáhaldabyltinguna " hér á landi , fyrir utan að einhverjir notuðu potta og pönnur .
Leyfi ég mér að efast um að Spánverjar hafi verið að sækja í smiðju til Íslendinga , satt best að segja , enda heyrði ég ekki nokkurn mann lýsa því yfir að svo hefði verið .
Angela Merkel , kanslari Þýskalands , hafði verið í opinberri heimsókn í Madríd , höfuðborg Spánar , rétt áður en ég kom til landsins .
Samkvæmt frásögnum sem ég fékk af heimsókn hennar og ræðuhöldum , var sérstaklega eitt atriði sem kallaði fram kuldahroll og mér var sagt að hefði vakið mikla reiði á Spáni .
Hún mun hafa sagt að hún hefði mikla samúð með öllu því unga og vel menntaða fólki á Spáni sem væri án atvinnu .
Þýskaland byði unga og vel menntaða fólkið á Spáni velkomið og þar ætti það að geta fundið starf við sitt hæfi .
Kannski var þetta vel meint hjá Merkel , en margir á Spáni virtust telja , að svona framkoma leiðtoga öflugasta hagkerfis Evrópu , að láta eins og hún væri að rétta út hjálparhönd , þegar hún var beinlínis að hvetja til " spekileka " ( e. braindrain ) væri óboðleg með öllu .
Vissulega væri gífurlegt atvinnuleysi meðal unga , vel menntaða fólksins á Spáni , en Spánn þyrfti einmitt á því fólki að halda til þess að rífa sig upp úr þeirri kreppu sem landið er í og hefja efnahagslega uppbyggingu .
Það væri hins vegar í verkahring spænskra stjórnvalda að skapa aðstæður til að svo gæti orðið .
Kannast lesendur ekki við margt af þessu úr umræðunni hér á landi ? 