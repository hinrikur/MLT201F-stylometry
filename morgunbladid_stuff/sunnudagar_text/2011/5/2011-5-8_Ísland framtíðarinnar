Fyrir skömmu fékk ég sömu spurningu úr tveimur ólíkum áttum .
Vinkona mín frá æskudögum , Bryndís Schram , hvatti mig til þess að fjalla um framtíð Íslands á þessum vettvangi og tveir af sonum dætra minna , annar níu ára og hinn ellefu ára spurðu mig , hvernig mér fyndist þjóðfélag okkar ætti að vera í framtíðinni .
Það sem hér fer á eftir er viðleitni til að svara þessum spurningum og ábendingum .
Hrunið afhjúpaði veikleika í samfélagi okkar , sem hafa verið að búa um sig lengi og eru kannski innbyggðir að einhverju leyti þegar um fámenni og töluverða einangrun er að ræða .
Þessir veikleikar tengjast ekki sízt persónulegum samskiptum fólks vegna fjölskyldutengsla , vináttu og með öðrum hætti .
Við þær aðstæður verða til lokaðar klíkur og þegar við bætast öflugir hagsmunahópar , hvort sem er í atvinnulífi eða á öðrum sviðum þjóðfélagsins er hætta á ferðum .
Stjórnmálamennirnir verða háðir þessum hópum og hneigjast til að nota aðstöðu sína og þar með stjórnkerfið í þeirra þágu .
Sérhagsmunir þessara hópa krefjast eins lokaðs samfélags og kostur er , þar sem máli skiptir að halda upplýsingum frá öllum almenningi .
Ísland hefur verið í greipum fámennisveldis og þar skiptir í raun ekki máli hvaða stjórnmálaflokkar eru við völd hverju sinni heldur að tryggja að þeir gangi erinda þessara sérhagsmuna .
Það hafa þeir allir gert hver með sínum hætti .
Mín niðurstaða eftir að hafa fylgzt náið með þessu lokaða klíkusamfélagi í meira en hálfa öld er að það verði ekki brotið á bak aftur nema með beinu lýðræði .
Alþingismenn eða fulltrúar í sveitarstjórnum ráða ekki við þessa sérhagsmuni , sem oft hafa mikið fjármagn undir höndum og geta ráðið of miklu um það hverjir sitja á Alþingi og í sveitarstjórnum .
Sérhagsmunahópar ráða hinsvegar ekki við hið sameiginlega afl þjóðarinnar eins og það birtist í þjóðaratkvæðagreiðslum og heldur ekki við hið sameiginlega afl íbúa einstakra sveitarfélaga , þegar því er að skipta .
Fámennt samfélag á borð við okkar býður upp á áhugaverða möguleika á að byggja upp fyrirmyndarþjóðfélag þar sem fólkið sjálft tekur allar meginákvarðanir í atkvæðagreiðslum .
Grundvöllur stjórnskipunar okkar á að vera beint lýðræði , þar sem fólkið í landinu leggur meginlínur um uppbyggingu samfélagsins og tekur ákvarðanir um stærstu mál .
Auðvitað á eftir að ræða nánari útfærslu hins beina lýðræðis og hvernig því verður bezt fyrir komið .
Væntanlega eiga þær umræður eftir að aukast í kjölfar þeirra tveggja þjóðaratkvæðagreiðslna , sem fram hafa farið um Icesave og vísa veginn .
Forsenda hins beina lýðræðis , sem grundvöllur stjórnskipunar lýðveldisins , er opið og gagnsætt samfélag .
Í því felst , að allar upplýsingar , sem varða málefni almennings eiga að vera opnar og öllum aðgengilegar .
Undir það sjónarmið taka allir stjórnmálaflokkar í orði en á sama tíma leggja stjórnvöld sig fram um að halda upplýsingum frá almenningi eins og berlega kemur í ljós í meðferð aðildarumsóknar Íslands að ESB .
Sennilega er nauðsynlegt að þrýsta á þessa þróun með því að nýta upplýsingalögin út í æsar .
Kannski verða til grasrótarsamtök , sem helga sig því verkefni að krefjast birtingar á upplýsingum um öll málefni , sem varða almannahag .
Þá munu augu stjórnvalda opnast fyrir því , að það er fyrirhafnarminna að gefast upp og birta allt strax en að standa í stöðugum átökum við slík samtök .
Annað meginatriði í framtíðarsamfélagi okkar Íslendinga á að mínu mati að vera meiri jöfnuður í lífskjörum en verið hefur í seinni tíð .
Þetta er ekki ný skoðun .
Þetta er sjónarmið , sem var eins og rauður þráður í umfjöllun Morgunblaðsins um þjóðfélagsmál í ritstjóratíð okkar Matthíasar Johannessen og Eyjólfs Konráðs Jónssonar í áratugi .
Þetta viðhorf á ekkert skylt við sósíalisma .
Rökin fyrir þessu eru einfaldlega þau , að það hentar illa okkar fámenna samfélagi , að efnamunur sé of mikill og leiðir til úlfúðar , misklíðar og sundrungar .
Í samræmi við þetta viðhorf er nauðsynlegt að setja leikreglur í atvinnulífinu , sem koma í veg fyrir , að einstakir aðilar verði of stórir og skapi sér einokunarstöðu í einstökum atvinnugreinum .
Fáir hafa orðað þá hugsun betur en Davíð Oddsson , núverandi ritstjóri Morgunblaðsins og þáverandi forsætisráðherra , sem sagði í samtali við Stöð 2 hinn 7. ágúst árið 1999 : " Íslenzka þjóðríkið er þannig vaxið að það er ekki hollt fyrir það að vera í höndunum á mjög fáum aðilum " .
Fengin reynsla af hruninu sýnir , að það er farsælla að byggja atvinnulíf okkar Íslendinga upp á litlum og millistórum fyrirtækjum en stórum fyrirtækjum , sem voru í tízku um skeið .
Þess vegna eigum við í opnu samfélagi hins beina lýðræðis og jöfnuðar í afkomu að hlúa að litla einkarekstrinum og ýta undir atvinnusköpun með því að skapa hagstætt rekstrarumhverfi fyrir slík fyrirtæki .
Þriðja meginatriði , sem við eigum að horfa til er að þykjast ekki að vera eitthvað annað en við erum .
Við erum smáþjóð , sumir mundu segja örþjóð .
Við höfum ekkert að segja í samskiptum stórþjóðanna en við getum lifað farsælu lífi í okkar eigin landi og eigum reyndar mikla möguleika í framtíðinni með því að nýta lykilstöðu okkar á Norðurslóðum .
Þetta heitir að sníða sér stakk eftir vexti .
PS : Í pistli mínum fyrir tveimur vikum titlaði ég Illuga Gunnarsson , alþingismann , stjórnarformann Sinfóníuhljómsveitar Íslands .
Illugi hefur látið af því starfi og Guðni Tómasson tekið við .
Beðizt er velvirðingar á þessum mistökum .
