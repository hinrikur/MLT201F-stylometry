Það er góð þróun að bókaútgáfa á Íslandi sé farin að dreifast yfir mánuðina í meira mæli en áður var en taki ekki nær eingöngu mið af jólabókamarkaðnum .
Reyndar virðist manni sem erlendir krimmar séu orðnir nær yfirþyrmandi á markaðnum þessar vikurnar og það liggur við að maður taki djúpt feginsandvarp þegar maður fær í hendur bók sem er ekki þýdd glæpasaga .
Að þessu sögðu verður að taka fram að það er gaman að lesa góðan krimma .
Í því felst svo skemmtilega skringileg blanda af afslöppun og spennu .
En öllu má samt ofgera .
Krimmarnir eru svo margir að maður hefur vart við að lesa þá og þegar örfáar vikur eru liðnar frá því að maður las þá taka þeir að renna saman í huga manns .
En Jo Nesbö er góður .
Og Konan í búrinu eftir Jussi Adler-Olsen er flottur krimmi og það er Náttbál eftir Johan Theorin svo sannarlega líka .
Það má ekki skammast yfir þannig bókum því þær halda manni glaðvakandi meðan maður les þær .
En óneitanlega fagnar maður þegar út koma " öðruvísi " bækur .
Það er til dæmis einkar forvitnilegt að fá í kilju bók eins og Engan þarf að öfunda eftir Barböru Demick um lífið í Norður-Kóreu .
Þetta er sannarlega öðruvísi bók .
Bók um líf fólks undir ógnarstjórn .
Þar kemur í ljós að einstaklingseðlið og sjálfstæða hugsun er ekki svo létt að berja niður , jafnvel þótt ríkið beiti markvissum aðferðum til að gera fólk að viljalausum vélmennum .
Þetta er bók sem er ástæða til að hvetja alla til að lesa .
Þetta er ein af þeim bókum sem ekki gleymast .
Það er líka gott til þess að vita að bókaforlög gefi ungum höfundum tækifæri , eins og Hildur Knútsdóttir fær þegar Forlagið gefur út fyrstu skáldsögu hennar sem nefnist Sláttur .
Og Ágúst Borgþór Sverrisson er sömuleiðis með nýja bók .
Svo eru komnar út ljóðabækur sem forvitnilegt verður að glugga í .
Fjölbreytni er alltaf af hinu góða og bókaforlög ættu að leggja sig fram við að hafa útgáfu sína margbreytilega , þannig að allir finni eitthvað við sitt hæfi .
Stundum sárvorkennir maður þeim bókaunnendum sem hafa engan áhuga á glæpasögum því þeir hafa ekki úr miklu að velja .
Kiljuútgáfa á Íslandi er mikil , en það þarf að huga að öðrum bókum en glæpasögum , jafn ágætar og þær bestu þeirra eru .
