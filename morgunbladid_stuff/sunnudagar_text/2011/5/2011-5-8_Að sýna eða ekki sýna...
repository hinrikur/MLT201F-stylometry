Ýmsum kom í opna skjöldu að Ríkissjónvarpið skyldi ekki senda beint út frá fyrstu tónleikum Sinfóníuhljómsveitar Íslands í Hörpu í vikunni .
Að margra mati var hér um að ræða eina stærstu stund í íslenskri tónlistarsögu , þegar þessi frábæra hljómsveit steig fyrstu opinberu skrefin í hinu rómaða húsi .
Spurt var : Hefði ekki verið við hæfi að bjóða þjóðinni allri að fylgjast með dýrðinni en ekki bara þeim fáu sem komast fyrir í húsinu hverju sinni ? Rétt er að taka fram að Rás 1 útvarpsins sendi beint út frá tónleikunum , en þjóðin fór sem sagt á mis við sjónræna þáttinn .
Tæknilegir óvissuþættir Í fyrstu beindist gagnrýnin að Ríkissjónvarpinu , að minnsta kosti hjá þeim sem tjáðu sig um málið á Facebook , en síðan upplýsti stofnunin að hún hefði ekki fengið leyfi til þess að sjónvarpa beint .
" Áhugann vantaði alls ekki hjá okkur en við fengum þau skýru skilaboð að það væri ekki inni í myndinni að fengum að koma með vélar inn og senda beint þetta fyrsta kvöld , " segir Sigrún Stefánsdóttir dagskrárstjóri RÚV við Sunnudagsmoggann .
Steinunn Birna Ragnarsdóttir , tónlistarstjóri Hörpu , segir að það hefði vissulega verið gaman að geta sent beint út frá fyrstu tónleikunum í Hörpu en það hafi ekki verið talið ráðlegt .
" Hér hefur verið mjög margt að gerast á ótrúlega stuttum tíma og ekki þótti ráðlegt að fjölga tæknilegum óvissuþáttum .
Við vissum hreinlega ekki hvar við myndum vera stödd á þessum tímapunkti með aðstöðuna í húsinu þótt við værum alltaf staðráðin í að halda okkur við þessa dagsetningu .
Það er auðvitað mjög mikilvægt að fyrsta sjónvarpsútsending úr Hörpu sé vel unnin og hnökralaus eins og hún verður örugglega þann 13. maí þegar sjónvarpað verður beint frá opnunarhátíð hússins , " segir Steinunn Birna við Sunnudagsmoggann .
" Það má alltaf deila um svona lagað og ég skil mjög vel þá sem hefðu viljað njóta þessa sögulega viðburðar í beinni útsendingu í sjónvarpi , en þetta er sú leið sem farin var .
" Tekið var upp vegna heimildarmyndar Hún ítrekaði að allir sem sæktust eftir gætu notið þess að upplifa tónlist í Hörpu í fyrstu sjónvarpsútsendingunni í næstu viku , þegar yfir 400 íslenskir tónlistarmenn úr öllum geirum tónlistar munu koma fram og flytja mjög fjölbreytta dagskrá .
" Þessum opnunartónleikum verður samt sem áður deilt með þjóðinni þar sem þeir voru teknir upp í tengslum við heimildarmynd sem verið er að gera um húsið .
Það þótti talsvert minni áhætta en bein útsending m.a. vegna þeirra ljósa sem þarf til og hugsanlega geta haft áhrif á hljómburð og hljóðvist salarins vegna aukahljóða og búnaðar sem slíkum útsendingum fylgja .
Þessi tilhögun varð því ofan á .
" Þórunn Sigurðardóttir , stjórnarformaður Ago , rekstrarfélags Hörpu , segir að þegar ljóst var að húsið yrði ekki tilbúið nú í maí vegna vandamála sem upp komu með glerhjúpinn , hafi farið fram mikil umræða hjá fulltrúum eigendanna hvernig haga ætti opnun hússins .
" Eftir miklar vangaveltur og umræður m.a. við Ólaf Elíasson var ákveðið að opna húsið í áföngum og leggja höfuðáherslu á stóra salinn og tónleika SÍ 4. maí , sem var sá dagur sem SÍ og Ashkenazy óskuðu eftir , " segir Þórunn .
" Lengi vel voru mikil áhöld um hvort húsið yrði tilbúið 4. maí fyrir þessa tónleika .
Salurinn var út af fyrir sig að mestu tilbúinn , en tækniþættir alveg á síðustu stundu og alls ekki fyrirséð að hljómburður , sem mikil vinna og kostnaður hefur farið í , yrði kominn í lag á fyrstu tónleikunum .
" Skýr afstaða hönnuða hljómburðar " Viðbótarálag og truflanir vegna aukaljósa og annarra þátta sem fylgja beinum sjónvarpsútsendingum var talið geta skaðað þessa fyrstu tónleika og með mjög skýrri afstöðu Artec [ fyrirtækisins sem hannaði hljómburðinn í Hörpu ] til þessara atriða var ákveðið að fara ekki út í beina sjónvarpsútsendingu , heldur taka upp aðra tónleikana og hafa möguleika á eftirvinnslu upptökunnar ef þörf krefur .
" Mikil hrifning Þeir sem nutu fyrstu tónleika SÍ í Hörpu héldu vart vatni af ánægju .
" Ég er ennþá í vímu .
Þetta voru alveg stórkostlegir tónleikar .
Húsið er eins og best verður á kosið og erfitt að hugsa sér að hægt sé að gera betur í hljómburði , " hafði Morgunblaðið eftir Guðmundi W. Vilhjálmssyni sem sótt hefur tónleika SÍ frá stofnun árið 1950 .
Guðmundur er fyrrverandi stjórnarmaður í Samtökum um tónlistarhús .
" Stórviðburður í Íslandssögunni " " Tónleikarnir í Hörpu á miðvikudagskvöldið voru stórviðburður í Íslandssögunni og væntanlega ógleymanleg stund fyrir þá sem upplifðu .
Tónleikarnir voru fyrsti viðburðurinn í húsinu og í vissum skilningi sá mikilvægasti og mest spennandi af mörgum glæsilegum sem framundan eru , " segir Þórgnýr Dýrfjörð tónlistaráhugamaður á Akureyri , einn þeirra sem lýstu óánægju sinni á Facebook með að tónleikarnir væru ekki í beinni útsendingu í sjónvarpinu .
" Tilvist stóra salarins Eldborgar snýst um þetta fyrst og fremst ; að lifandi sinfónísk tónlist eignist loksins fyrirmyndarvettvang í höfuðborginni og SÍ framtíðarheimili sem gerir henni mögulegt að vaxa enn frekar og dafna .
Spennan og eftirvæntingin að upplifa hljómsveitina og hljómburðinn var því mikil .
Tilvalið hefði verið að sýna beint frá tónleikunum í Ríkissjónvarpinu en fram hefur komið að ekki hafi fengist leyfi fyrir því þar sem engin reynsla sé komin á upptökur og útsendingar frá salnum .
Þegar allt er á síðustu stundu er það e.t.v. skiljanleg ástæða en þá má spyrja : Ef það þótti of mikil tæknileg áhætta að senda beint út frá fyrsta kvöldi mátti þá ekki gera það á öðrum tónleikunum , á fimmtudagskvöldi ? Með beinni útsendingu yrði viðburðurinn almenningseign , allir sem vildu gætu þá orðið þátttakendur þó heima í stofu væri , " segir Þórgnýr .
" Í öðru lagi hefðum við eignast góða og stórmerka upptöku af tónleikunum sem yrði gríðarlega verðmæt heimild þegar fram líða stundir .
Á sama tíma ( að hluta ) var í sjónvarpinu mikilvægur íþróttaviðburður en með fullri virðingu fyrir honum ekki með nokkru móti sambærilegur þeim sem fram fór í Hörpunni .
Og þó þeir séu snjallir handboltakapparnir frá Akureyri og Hafnarfirði þá hefði ég miklu heldur kosið að sjá og heyra snillinginn Víking Heiðar dansa á nótnaborði Steinways í flutningi sínum á píanókonserti Griegs .
Margir eru ósammála þessari forgangsröðun minni sem byggist annars vegar á mati á mikilvægi viðburðanna og hins vegar smekk .
Og þá má einnig spyrja : Er ekki möguleiki að nota endrum og sinnum aukarás RÚV þ.e. RÚV + til þess að sjónvarpa frá stærri menningar- og íþróttaviðburðum án þess að trufla hefðbundna dagskrá ? Þannig gætu allir sem vilja orðið þátttakendur í þjóðarviðburðum óháð efnahag , óháð búsetu og óháð sætafjölda á vettvangi .
Félli slíkt ekki fallega að hlutverki Ríkisútvarpsins ? " 