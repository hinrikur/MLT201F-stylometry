Ekki er ýkja langt síðan Bókafélagið Ugla endurútgaf Pollýönnu , einmitt á sama tíma og Íslendingar höfðu sökkt sér niður í neikvæðni og reiði og fannst það óskaplega flott hjá sér .
Nokkur óvissa ríkti um það hvernig Pollýanna myndi passa inn í slíkt samfélag .
En Pollýanna plumaði sig alveg ágætlega og gladdi nútímabörn á Íslandi eins og hún hafði gert í gamla daga .
Nú hefur Ugla endurútgefið Heiðu .
Nokkrar útgáfur eru til af þessari sígildu sögu Johanna Spyri en hér er á ferð falleg myndasöguútgáfa sem birtist fyrst í Morgunblaðinu árið 1958 .
Kápa bókarinnar er í lit en myndirnar sjálfar eru í svart-hvítu , sem kann að virka ansi gamaldags á þá sem vilja litagleði og flottheit .
En stundum hefur nútímafólk gott af því að slaka á og njóta þess sem er einfalt og fallegt – eins og þessi bók er .
Nú eru áratugir síðan ég las Heiðu í alls kyns útgáfum , en alltaf man ég vel eftir geitunum .
Síðan þá hefur mér verið fremur vel við geitur .
Bækur eins og sagan um Heiðu eiga nefnilega stóran þátt í að gera börn að staðföstum dýravinum .
Alparnir eru sömuleiðis hugstæðir .
Heiða er svo einkar indæl persóna sem verður lesandanum hugstæð .
Og svo er vitaskuld hinn góði drengur Pétur og hin ljúfa Klara í hjólastólnum en síðasta samtal þeirra Heiðu snýst vitaskuld um geiturnar .
Heiða segir : " Bráðum kemur sumarið aftur ...
Þú munt geta gengið óstudd upp í beitarhagann með geitunum , heldur þú það ekki , Klara ? " Og Klara svarar : " Jú , það verður dásamlegt ...
Þú verður að skila kveðju til allra geitanna frá mér .
" Á sínum tíma fannst barnshjartanu þetta fjarska falleg kveðja til geitanna .
Og vonandi virkar hún enn á nútímabörn .
