Blað var brotið í áætlunarflugi Boeing Air Transport ( BAT ) milli Oakland og Chicago í Bandaríkjunum á þessum degi fyrir 81 ári – flugfreyja var í fyrsta skipti um borð í flugvél , Ellen nokkur Church .
Hlutverk hennar var þó nokkuð frábrugðið því sem við þekkjum í dag .
Hin 25 ára gamla Church var með flugréttindi og þegar hún gekk upphaflega inn á skrifstofu BAT vorið 1930 var það til að sækja um starf flugmanns hjá félaginu .
Eins og hún átti alveg eins von á var þeirri umleitan hafnað ( þrátt fyrir frækileg afrek Ameliu Earhart í háloftunum var flugmennska ennþá karllægt fag ) .
Church dró því plan B upp úr hattinum .
Hún var líka menntaður hjúkrunarfræðingur og gerði því skóna að gott gæti verið fyrir flugfélagið að hafa konur með þá menntun á sveimi í farþegarými véla sinna enda þorri almenningsins logandi hræddur við að fljúga á þessum tíma .
Lítil reynsla var komin á áætlunarflug og slys tíð .
Þá var að jafnaði flogið mun neðar en nú , í 6.000 fetum í stað 35.000 , sem þýddi að vélar böðluðust oft og iðulega gegnum verstu veður , flugu ekki fyrir ofan þau .
Fyrir vikið var flugveiki tíð og hvers konar vanlíðan .
" Við þær aðstæður er ekki amalegt að hafa hjúkrunarkonu við höndina , " fullyrti hin framsýna Ellen Church .
BAT-verjinn sem varð fyrir svörum , Steve Simpson , greip hugmyndina á lofti enda þótti honum strax söluvænlegt að hafa hjúkrunarkonur um borð í vélum félagsins .
Hann hélt rakleiðis á fund yfirmanna sinna en þar hlaut hugmyndin í fyrstu ekki hljómgrunn .
Simpson gaf sig hins vegar ekki og á endanum létu forráðamenn BAT til leiðast , réðu Church og sjö aðrar hjúkrunarkonur til starfa í farþegarými véla sinna til reynslu í þrjá mánuði .
Uppátækið vakti mikla athygli og þótti þetta djarfur leikur .
Church og stöllur hennar slógu fljótt í gegn hjá farþegum BAT og innan þriggja ára voru öll önnur flugfélög vestra búin að ráða flugfreyjur til starfa .
Urðu að vera einhleypar og ekki eldri en 25 ára Ráðningarskilyrði voru ströng fyrsta kastið .
Auk þess að vera með próf í hjúkrun upp á vasann þurftu flugfreyjurnar að vera einhleypar og alls ekki eldri en 25 ára .
Þær máttu ekki vera þyngri en 52,2 kg og ekki hærri en 163 cm .
Starfið var fjölþætt .
Auk þess að ganga um beina í farþegarýminu og róa taugar farþeganna , gerðist þess þörf , gátu flugfreyjurnar lent í því að hlaða farangri upp í vélarnar , dæla á þær eldsneyti og jafnvel hjálpa flugmönnunum að draga vélarnar inn í skýli .
Ætli stéttin fengist til þess arna í dag ? Fyrir ómakið fengu fyrstu BAT-flugfreyjurnar ríflega 14.000 kr. í laun á mánuði .
Enda þótt Ellen Church væri brautryðjandi í faginu entist hún aðeins í hálft annað ár í starfi hjá BAT .
Varð frá að hverfa eftir að hafa slasast í bílslysi .
Þegar hún hafði gróið sára sinna settist hún aftur á skólabekk og lauk framhaldsprófi í hjúkrun frá háskólanum í Minnesota .
Hún vann upp frá því sem hjúkrunarfræðingur , lengst af í Terre Haute , Indiana .
Church tókst aftur á loft árið 1942 , í miðri seinni heimsstyrjöldinni , sem hjúkrunarkona í flughernum og hlaut viðurkenningu að launum fyrir framlag sitt .
Ellen Church slasaðist illa þegar hún féll af hestbaki árið 1965 og lést skömmu síðar af sárum sínum , sextug að aldri .
Ári áður hafði hún gengið að eiga bankastjóra .
Heimabær Church , Cresco í Iowa , heiðraði minningu hennar með því að nefna flugvöll sinn eftir henni .
Boeing Air Transport-flugfélagið sameinaðist síðar tveimur öðrum litlum flugfélögum undir heiti sem flestir þekkja , United Airlines .
orri@mbl.is 