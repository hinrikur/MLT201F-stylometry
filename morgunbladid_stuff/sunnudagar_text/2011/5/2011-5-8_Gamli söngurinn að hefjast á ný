Ég hef orðið vör við það að undanförnu að það er afskaplega stutt í kraumandi reiði og gargandi bræði okkar Íslendinga , þegar við verðum vör við það , að talsmenn nýju bankanna kynda undir þeirri fáránlegu afsökunarumræðu sem var stöðugt í gangi hér á uppgangstíma hinna föllnu banka .
Þar á ég við að þeir sem eru í forsvari fyrir nýju bankana eru strax farnir að gæla við að koma hér á sérstöku hvatakerfi í launakerfi bankastarfsmanna .
Þeir vilja sem sé á nýjan leik árangurstengja störf bankastarfsmanna , þannig að bankamenn fái sérstaka umbun , þegar þeir landa " góðum dílum " , auka veltu og þess háttar .
Þessir " góðu menn " , sem ég held að séu alls ekkert svo góðir , leyfa sér nú að nota gamla sönginn um samkeppnishæfni .
Það er þvílík ósvífni að leyfa sér að taka sér það orð í munn , þegar um venjulega bankastarfsemi er að ræða , að það er varla orðum á það eyðandi .
Slík umræða misbýður okkur Íslendingum , sem erum enn að súpa seyðið af bankahruni og munum halda áfram að súpa , ég veit ekki hversu lengi .
Landsbankinn nýi hélt aðalfund sinn fyrir rúmri viku og þá hóf formaður bankaráðs Landsbankans , Gunnar Helgi Hálfdánarson , upp raust sína og sagði að Landsbankinn undirbyggi nú að innleiða hvatakerfi fyrir starfsmenn bankans , líkt og var við lýði í fjármálastofnunum landsins fyrir bankahrun .
Í fréttum af aðalfundinum kom fram að tillaga bankaráðs um nýja starfskjarastefnu hefði verið samþykkt á aðalfundinum .
Hvatakerfið yrði þó ekki tekið upp fyrr en Fjármálaeftirlitið hefði sett reglur um kauprétti og kaupaukagreiðslur .
Bankaráðsformaðurinn sagði hvatakerfið nauðsynlegt til að " tryggja samkeppnisfærni bankans " .
Og Gunnar Helgi beit höfuðið af skömminni með því að segjast hafa skilning á því að innleiðing hvatakerfis , líkt og var við lýði í fjármálastofnunum fyrir efnahagshrun , kynni að skjóta fólki skelk í bringu en hann teldi eigi að síður að rétt væri að stefna að því .
Hér talar vanhæfur bankaráðsformaður ! Fullkomlega vanhæfur og alls ekki í nokkru sambandi við eigendur þess banka sem hann starfar hjá sem stjórnarformaður – íslensku þjóðina .
Hann hefur nákvæmlega engan skilning á því að svona áform skjóti fólki skelk í bringu , því fólk er yfirhöfuð alls ekkert skelkað .
Það er bara bandbrjálað af reiði , réttlátri reiði og það er mjög skiljanlegt .
Ég þekki engan sem er skelkaður yfir þessum áformum , en mjög marga sem eru öskureiðir .
Ég hef verið spurð : Halda þessir menn að við Íslendingar séum upp til hópa heilalausir hálfvitar ? Halda þeir að þeir komist upp með það , að taka annan snúning á þjóðinni , svona korteri eftir hrun ? Halda menn að venjuleg bankastarfsemi sé einhver geimvísindi ? Er það eitthvað sem ber að verðlauna sérstaklega , og þá á þann veg að það kosti okkur sem borgum vextina , að geta lánað út peninga á örlítið meiri vöxtum en innlán bera ? Hvað er svona flókið við það ? Hafa ekki mörg hundruð fyrrverandi bankastarfsmenn tapað atvinnu sinni ? Misstu þeir ekki vinnuna við það að bankakerfið hrundi og það endurreista er svo miklu smærra í sniðum og þarf því mun færri starfsmenn ? Eru þeir frá Goldman Sachs , JP Morgan , Deutsche Bank , Sumi Tomo Bank og öðrum fjármálastofnunum á heimsmælikvarða , að reyna að kaupa til sín íslenska bankasnillinga ? Um hvaða samkeppnisástæður er bankaráðsformaðurinn að tala ? Nei , Gunnar Helgi og Gunnar Þ. Andersen , forstjóri Fjármálaeftirlitsins .
Þið skuluð ekki láta ykkur dreyma um að reyna að kokka saman eða sitt í hvoru lagi nýtt kaupréttar- og kaupaukakerfi .
Þið verðið einfaldlega kveðnir í kútinn með slík áform og það verður íslenska þjóðin sem sér um þann kveðskap .
