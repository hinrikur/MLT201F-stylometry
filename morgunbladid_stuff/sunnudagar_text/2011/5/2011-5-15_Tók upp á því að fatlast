Hún er nöturleg myndin sem Jón Hlöðver Áskelsson , tónskáld og fyrrverandi skólastjóri Tónlistarskólans á Akureyri , dregur upp af aðstæðum sínum í samtali við Skapta Hallgrímsson í Sunnudagsmogganum í dag en hann fatlaðist þegar hann gekkst undir heilaaðgerð fyrir meira en tveimur áratugum .
" Í tilefni þeirra tímamóta að í fyrra átti ég 40 ára starfsafmæli horfði ég um öxl .
Hér á Akureyri hafa margir glæsilegir hlutir gerst í tónlistarmálum , og ber þar hæst hið nýja menningarhús Hof , " segir Jón Hlöðver .
" En mér hnykkti við þegar ég áttaði mig á því að eftir að hafa komið að skipulagi mörg hundruð tónleika hér í bæ er ég í þeirri stöðu að hafa varla efni á því lengur að fara á tónleika á Akureyri , eða verð að minnsta kosti að velja og hafna mjög ákveðið .
Ástæðan er aðallega sú að þegar ég fatlaðist hafði ég aðeins áunnið mér einn þriðja minna föstu skólastjóralauna til greiðslu örorkulífeyris .
" Síðar í viðtalinu segir Jón Hlöðver : " Í dag er örorkubótaréttur lífeyrissjóða , að mér skilst , víða þannig að tekið er mið af þeirri skerðingu ævitekna sem fötlun viðkomandi veldur og upphæð örorkubóta ætlað að mæta þeim mismun sem þar vantar á , og er það vel .
Ef einhver teldist í því tilviki aðeins búinn að skila þriðjungi starfsævinnar , eins og ég hafði gert , fengi viðkomandi engu að síður fullar örorkubætur .
Mínir kjarasamningar voru þannig að gert var ráð fyrir því að menn ynnu sína starfsævi en tækju ekki upp á því að fatlast ! " Af orðum Jóns Hlöðvers að dæma heyrir hann til hópi sem er utanveltu í tryggingabótakerfinu hér á landi .
Er ekki rík ástæða til að fara yfir mál þessa hóps ? Það góða frá genginni tíð glatist ekki Enginn er óumdeildur .
Jafnvel sjálfstæðishetjan Jón Sigurðsson heyrir til þeim flokki manna , eins og fram kemur í samtali Péturs Blöndals við Einar Laxness í Lesbókinni í Sunnudagsmogganum .
" Það bera margir brigður á að Jón Sigurðsson hafi verið sú þjóðhetja sem við hinir eldri höfum talið vera , " segir Einar .
" En ég held að það sé á misskilningi byggt .
Hann hefur þýðingu fyrir okkur á öllum tímum og var þjóðhetja að nokkru leyti .
Menn hafa lýst efasemdum um að þjóðin hafi staðið á bak við hann , en hvenær stendur hún á bak við nokkurn mann ? Það þarf engan Jón Sigurðsson til ! En við getum sagt að þorri þjóðarinnar hafi staðið með honum , þeir sem gáfu upp afstöðu sína .
" Auðvitað ber að heiðra minningu Jóns á þessum tímamótum .
Og það er mikilvægt , eins og Einar bendir á , að æskan eigi sér fyrirmyndir og " að það góða frá genginni tíð glatist ekki , það verði ekki rof á milli kynslóða " , enda er hlutur Jóns það stór , " að það má ekki gleymast í þjóðarsögunni .
" Efalaust verður haldið með sómasamlegum og myndarlegum hætti upp á að tvö hundruð ár eru liðin frá afmæli Jóns Sigurðssonar , manns sem var í fylkingarbrjósti í sjálfstæðisbaráttunni , beitti sér fyrir framfaramálum og varði síðari hluta ævi sinnar í baráttu fyrir því að Íslendingar eignuðust stjórnarskrá .
