Indíánar Norður-Ameríku kölluðu náttúruna " hinn mikla lækni " .
Þetta eru orð að sönnu því fátt er betra fyrir líkama og sál en að vera úti í guðsgrænni náttúrunni , anda að sér tæru loftinu og njóta friðar og fegurðar .
Við Íslendingar erum auðug þjóð , náttúra landsins er ómetanleg auðlind , brunnur ævintýra og heilsubótar .
Nú á tímum samdráttar í heilbrigðiskerfinu verðum við að gera allt sem í okkar valdi stendur til að viðhalda heilsunni og bæta hana ef nokkur kostur er .
Nú hafa merkir vísindamenn fundið það út að fátt er betra heilsu okkar en að ganga .
Bandaríski prófessorinn James Levine sem starfar við Mayo sjúkrahúsið segir meðal annars : " Við eyddum sjö milljónum ára af sögu okkar í að ganga og nú höfum við skyndilega sest niður .
Það hefur afar slæm áhrif á heilsu okkar .
" Prófessor Levine ráðleggur okkur að ganga í það minnsta 30 mínútur á dag , hálftími á dag er aðeins 2% af sólarhringnum .
Gönguferðir hálftíma á dag styrkja hjartað .
Sterkari hjartavöðvi dælir af meira afli og veldur því að hjartsláttartíðni lækkar .
Blóðþrýstingur lækkar og helst jafnari .
Gangan hefur jákvæð áhrif á blóðfitu , einkum HDL eða góða kólesterólið .
Reglubundin hreyfing hefur einnig margvísleg önnur góð áhrif fyrir hjarta- og æðakerfi .
Hreyfing er forvörn gegn ýmsum tegundum krabbameina , beinþynningu , þunglyndi og liðagigt .
Þá er það áhugaverð staðreynd að líkur á að fá hjarta- og eða æðasjúkdóma eru um þriðjungi minni hjá þeim sem stunda reglubundna hreyfingu en hjá kyrrsetufólki .
Þá sýna rannsóknir bandarísku vísindamannanna að þeir sem hreyfa sig reglubundið eru almennt jákvæðari en þeir sem ekki stunda neina líkamsrækt .
Jákvæðari eldri menn eru síður líklegir til að fá hjartasjúkdóma en þeir sem eru neikvæðir .
Í rannsókninni kom fram að ástæðan fyrir góðum áhrifum jákvæðni á heilsu manna sé að hluta til að streitan verður minni fyrir vikið .
Allstaðar á Íslandi má finna fagrar og áhugaverðar gönguleiðir .
Hér í Reykjavík eru ótal skemmtilegar og í nágrenni höfuðborgarinnar eru nokkrar mjög áhugaverðar leiðir sem aðrir landsmenn ættu að kynna sér næst þegar þeir koma til Reykjavíkur .
Glymur í Hvalfirði er hæsti foss á Íslandi og er fossinn í einu tilkomumesta og dýpsta gili á Íslandi .
Gangan upp að Glym er heillandi og hæfilega erfið .
Til að sjá fossinn vel verður að koma upp að honum austan megin gilsins .
Gangan hefst við Stóra Botn og er gengið yfir göngubrúna yfir Botnsá .
Fyrst er komið að litlum fossi neðan megingilsins og heitir hann Folaldafoss .
Umhverfi fossins er ákaflega fallegt og fagurlega gróið .
Fagur er Glymur þegar sól er í hásuðri og geislarnir falla beint inn í gjána .
Fyrir þá sem vilja fara styttra og eru kannski að byrja reglubundnar gönguferðir er upplagt að ganga um Öskjuhlíðina .
Öskjuhlíðin er jökulsorfin hæð , 61 metri .
Í Öskjuhlíðinni er fjölbreytt fuglalíf og þar hafa kanínur hreiðrað um sig .
135 tegundir háplantna hafa fundist í Öskjuhlíð .
Merkilegar stríðsminjar er að finna í Öskjuhlíðinni .
Í stríðslok var vesturhlíðin þakin mannvirkjum sem mörg hver voru listavel gerð .
Önnur perla í borgarlandinu er Elliðaárdalurinn .
Í Elliðaárdal eru áberandi minjar um ísaldarlok , þegar sjórinn streymdi inn eftir hopandi jöklinum og dalurinn varð að firði .
Í Elliðaárdal er jarðhiti , heitu vatni var dælt upp úr berginu við Kermóa .
Gróður er afar fjölbreyttur í dalnum , þar má finna flestar gerðir gróðurlendis , votlendi , móar , tún , skóglendi , vatnagróður í tjörnum og í ánni .
Alls hafa 160 tegundir háplantna fundist í dalnum .
Gróður í hólmum Elliðaánna er mjög merkilegur , hann er nefnilega líkur því sem hann var fyrir um 200 þúsund árum síðan , blandaður skógur með birki , furu og elri auk annarra trjáplanta .
Nú er sem sagt tilvalið að hefja betra líf og fara út að ganga .
Gönguferðir úti í náttúrunni ættu eiginlega að vera þjóðaríþrótt Íslendinga .
Án efa hefðu erlendir ferðamenn áhuga á því að koma hingað til Reykjavíkur og stunda gönguferðir í borgarlandinu og í nágrenni höfuðborgarinnar á daginn og njóta svo menningar og skemmtanalífs borgarinnar á kvöldin .
Stafganga er ný grein gönguferða sem nýtur æ meiri vinsælda .
Í stafgöngu getur brennslan verið 20% meiri en í venjulegri göngu og stafgangan styrkir líkamann 40% meira en venjuleg ganga .
Hvernig væri nú , lesendur góðir , að hefja nýjan lífsstíl , ganga 30 mínútur á dag , alla daga ársins ? Upplagt er að hefja reglubundnar gönguferðir nú í maí , þegar náttúran er að vakna til lífsins eftir vetrarsvefninn .
