Aimee Bender - The Particular Sadness of Lemon Cake * * ½ - Í þessari bók , sem notið hefur talsverðrar hylli vestan hafs , segir Aimee Bender frá ungri stúlku , Rose Edelstein , sem býr yfir þeim óvenjulega hæfileika að hún finnur bragð af tilfinningum , þ.e. hún finnur sterkt fyrir tilfinningum þess sem matreiðir það sem hún lætur ofan í sig .
Það er ekki hamingjuauki að slíku , því fyrsta skipti sem hún finnur fyrir þessu er þegar hún bragðar sítrónuköku móður sinnar og skynjar tómleikatilfinningu og örvæntingu sem bendir til þess að heimilislífið er ekki eins slétt og fellt og Rose litla hafði haldið fram að því .
Fín hugmynd , en úrvinnslan er ekki eins góð og versnar eftir því á líður söguna ; áður en varir er telpan orðin slíkur smökkunarsérfræðingur að hún getur sagt til um uppruna hvers hráefnis , ræktunaraðferð og alla vinnslusögu .
Samþætt er saga af bróður hennar sem býr líka yfir leyndum hæfileika sem verður honum ekki til góðs og gerir lítið fyrir söguna .
Ben Aaronovitch - Rivers of London / Moon Over Soho * * * -- / * * ½ - Þessar bækur tvær eru upphaf að bókaflokki sem á án efa eftir að ganga lengi og vel .
Þær gerast í Lundúnum nútímans en segja þó frá borg þar sem sérstök , en þunnskipuð , lögreglusveit glímir við galdramenn og furðuverur .
Aaronovitch er vel að sér í goðafræðum og fléttar skemmtilega saman fornri þjóðtrú , andatrú og galdra- og nútímlegri sýn á lífið - eru galdrar ekki bara beislun orku sem enn hefur ekki verið mæld og metin á viðunandi hátt ? Frásögnin snýst um ungan lögreglumann sem hefur dulræna hæfileika og við fylgjum honum síðan þar sem hann glímir við illvíga drauga , vatnadísir og vampírur , bæði þær sem leggjast á tilfinningar og þær sem sjúga blóð- og lífskraft út fólki .
Bækurnar minna ekki svo lítið á Neverwhere Neils Gaimans , sem er náttúrlega bara kostur fyrir þá sem áhuga hafa á slíkum bókmenntum .
Árni Matthíasson arnim@mbl.is 