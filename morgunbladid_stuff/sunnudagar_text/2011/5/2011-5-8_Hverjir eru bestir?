Það var ekki sumarlegt um að litast á knattspyrnuvelli Víkings þegar efnt var til móts fyrir 7. flokk stráka um liðna helgi .
Var þó komið sumar .
Um morguninn byrjaði að snjóa og kyngdi látlaust niður snjó allan tímann sem mótið stóð yfir .
Það var því vel við hæfi , að leikin voru jólalög í matsalnum , þar sem börn og foreldrar gátu yljað sér á milli leikja .
" Jólasnjór ...
Jólin koma einu sinni enn .
" Snjór lagðist yfir gervigrasvöllinn og um leið smaug kuldinn inn í merg og bein á krökkum og foreldrum , enda var aðeins 2 stiga hiti .
En það lá samt vel á strákunum .
" Heyrðu ! Geturðu skrifað að við unnum ? " sagði einn er hann sá blaðamann með penna á lofti .
Annar bætti um betur : " Þegar leikirnir eru búnir , geturðu þá skrifað hvað við unnum marga leiki og hvað ég skoraði mörg mörk ? " Þegar gengið var á völlinn mátti heyra feðga ræða saman .
" Hverjir eru bestir ? " spurði guttinn .
Pabbinn hugsaði sig um og svaraði : " Manchester United .
" " Nei , Grótta ! " svaraði sá stutti og vanþóknunin leyndi sér ekki .
Auðvitað .
Pétur Blöndal pebl@mbl.is 