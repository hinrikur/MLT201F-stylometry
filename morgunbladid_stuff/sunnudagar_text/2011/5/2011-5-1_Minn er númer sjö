Þórhallur Jónsson ljósmyndari og eigandi Pedromynda á Akureyri hefur haft í nógu að snúast þessa viku .
Hefur ásamt tveimur félögum sínum verið með myndavélarnar og aðrar tilheyrandi græjur í Hlíðarfjalli á Andrésar andar leikunum .
Þórhallur lýsir síðastliðnum miðvikudegi .
07.00 Fer á fætur og fæ mér morgunmat með syninum Andra Má , sem er á leið í skólann .
7.55 Búinn að bera allt myndavéladótið út í bíl og dríf mig af stað upp í Hlíðarfjall .
08.25 Kominn upp í Strýtu með lyftunni .
Þá er að velja sér góðan stað í brekkunni , þar sem hægt er að ná góðum myndum .
09.00 Keppni hafin í stórsvigi 13-14 ára .
Þetta eru krakkar sem " keyra " orðið dálítið hratt og verkefni mitt er því krefjandi og skemmtilegt .
Við erum með mjög öflugar vélar sem taka allt að tíu myndir á sekúndu .
Því er ekki óalgengt að maður taki hátt í 3.000 myndir á dag ! 11.00 Það var rok í morgun en hefur lægt og veðrið orðið flott .
Þess vegna ákveð ég að mynda seinna ferðina líka .
Markmiðið er að taka góða mynd af öllum keppendum þannig að þeir sem vilja eigi þess kost að eignast mynd af sér í braut .
Segja má að það sé vegna eftirspurnar frá foreldrum að við myndum hvert einasta barn .
Þegar ég var að mynda Andrésar andar leikana fyrir Morgunblaðið fyrir mörgum árum hnipptu foreldar oft í mig og báðum mig að mynda .
" Minn er númer sjö ! " 12.00 Renni mér niður í Strýtu , hitti strákana og við gleypum pylsu .
Notum svo hádegið til þess að setja myndir inn í tölvu og velja þær sem við ætlum að nota .
Tökum þá líka vettvangsmyndir af fólki sem er að næra sig eða spjalla .
Hittum marga sem koma ár eftir ár .
13.30 Kominn aftur upp í brekku .
Mynda nú stórsvig 10 ára .
Er með frábæra 500 millimetra linsu , bjarta og góða , sem ég leigði hjá Nýherja ; ekta íþróttalinsu , sem gerir mér nánast kleift að sitja neðst í brekkunni og mynda þá sem eru efst ! 15.00 Bruna í bæinn .
Við opnum hverja einustu mynd í tölvunni og vinnum ; þrengjum rammann og gerum hana eins flotta og mögulegt er .
Svo er farið í að kópíera myndirnar á pappír .
19.45 Kem upp í íþróttahöll með síðustu myndirnar .
Verðlaunaafhending er að hefjast og við erum með myndir til sýnis og sölu í anddyrinu .
22.00 Verðlaunaafhendingunni lokið .
Fengum mjög jákvæð viðbrögð frá foreldrum .
Þeir eiga ekki tæki og tól til að standa í svona myndatöku og hafa heldur ekki tíma til þess því nóg annað er að gera í fjallinu .
En margir segja : ég vildi óska þess að ég ætti svona mynd af mér þegar ég var á skíðum á yngri árum ! 22.15 Kominn aftur í vinnuna og nú græjum við myndirnar sem teknar voru á verðlaunaafhendingunni .
Síðan veljum við og stækkum nokkrar myndir því við drögum alltaf út nöfn nokkurra barna á leikunum og gefum þeim stóra mynd af sér .
00.30 Kominn heim .
Átta mig á því að ég hef gleymt að borða síðan í hádeginu .
Fer því í eldhúsið og sest svo niður og kveiki á sjónvarpinu .
Veit ég get ekki sofnað strax .
01.30 Loks orðinn syfjaður en man ekki einu sinni hvað ég var að horfa á enda geri ég það bara til að tæma hugann .
Dríf mig því inn í rúm og legg höfuðið á koddann .
skapti@mbl.is 