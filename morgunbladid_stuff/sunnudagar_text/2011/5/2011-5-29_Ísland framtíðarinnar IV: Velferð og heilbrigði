Ísland framtíðarinnar á að vera byggt á beinu lýðræði , opnum og gagnsæjum stjórnarháttum og atvinnulífið á litlum og meðalstórum einkareknum fyrirtækjum , sem eru varin fyrir einokunarfreistingum stórfyrirtækja .
Þjóðin á að hafa reglulegar tekjur af sameiginlegum eignum sínum , auðlindagjaldi í öllum greinum sem það á við og efnamunur að vera hóflegur .
Við eigum að fylgja skynsamlegri en öflugri náttúruverndarstefnu og vera hófsöm í mati á eigin verðleikum .
Þetta er kjarninn í þremur greinum , sem ég hef skrifað á þessum vettvangi síðustu vikur .
Einn af grunnþáttum í þjóðfélagi framtíðarinnar er velferðarkerfið .
Um uppbyggingu þess hefur verið nokkuð víðtæk samstaða .
En við verðum líka að gæta þess að það verði ekki svo dýrt að sá tiltölulega fámenni hópur , sem hér býr ráði ekki við það .
Í nálægum löndum eru vísbendingar um slík vandamál .
Í stærstu dráttum má segja , að sá ágreiningur , sem hér hefur þó verið til staðar um uppbyggingu velferðarkerfisins snúist um það , hvort allir eigi með jöfnum hætti að njóta greiðslna úr því eða hvort þær greiðslur eigi að tengja við tekjur , þannig að þær skerðist , þegar komið er upp fyrir ákveðið tekjumark .
Þessi skoðanamunur kristallast m.a. í umræðum um það , hvort allir aldraðir eigi að njóta grunnlífeyris úr almannasjóðum eða einungis þeir í hópi aldraðra , sem sannanlega þurfa á því að halda .
Þeir sem búa við erfiðastan hag um þessar mundir eru fólk með skerta starfsorku vegna margvíslegra veikinda , einstæðir foreldrar ( í þjóðfélagi , sem byggist á tveimur fyrirvinnum ) sá hópur aldraðra , sem er á lægstum eftirlaunum og svo að sjálfsögðu þeir sem eru atvinnulausir .
Það er frá mínum sjónarhóli séð ekki sanngjarnt að allir í fyrstu þremur hópunum , sem hér eru nefndir ( annað á við um atvinnulausa ) fái jafnar greiðslur úr velferðarkerfi okkar óháð öðrum tekjum .
Frekar á að nota peningana til þess að hækka greiðslur til þeirra , sem þurfa á því að halda en nota þá til þess að greiða þeim , sem sannanlega komast af á eigin forsendum .
Þessu sjónarmiði er misjafnlega tekið t.d. í hópi aldraðra .
Mér sýnist meginstefna félagasamtaka þeirra vera sú , að allir á þeim aldri eigi að fá sama grunnlífeyri úr almannasjóði .
Við höfum ekki efni á því og munum ekki hafa í fyrirsjáanlegri framtíð .
Þess vegna finnst mér að áherzla í velferðarkerfi okkar á 21. öldinni eigi að vera að auka greiðslur til þeirra , sem þurfa á þeim að halda og að aðrir hljóti að geta verið sáttir við það sem meginstefnu .
Heilbrigðiskerfið er að sjálfsögðu nátengt velferðarkerfinu og þáttur í því að nokkru leyti .
Það hefur verið gengið afar nærri heilbrigðisþjónustu okkar á mörgum undanförnum árum .
Sú þróun hófst nokkuð löngu fyrir hrun .
Geti þessi þjóð verið sammála um nokkuð hugsa ég að slík víðtæk samstaða snúist um það að við viljum búa við eins fullkomna heilbrigðisþjónustu og nokkur kostur er .
Í umræðum síðustu tveggja áratuga eða svo um niðurskurð í heilbrigðiskerfinu , hef ég stundum velt því fyrir mér , hvort eyrnamerkja ætti sérstakan skatt til heilbrigðiskerfisins , þannig að ekki færi á milli mála hvað hver og einn borgar til þess .
Verði fjárþörf þess svo mikil að hækka þurfi þær greiðslur verði það þjóðin sjálf , sem taki ákvörðun um það í atkvæðagreiðslu , hvort hún er tilbúin til að greiða meira til þess að standa undir sameiginlegri heilbrigðisþjónustu fyrir alla landsmenn .
Þær fjölskyldur eru ekki margar á Íslandi , sem hafa aldrei þurft á aðstoð heilbrigðisþjónustunnar að halda .
Þekking á þessu kerfi er því mikil og fólk finnur fljótt hvar skórinn kreppir .
Hvers vegna ekki að leggja það í vald þessa sama fólks hvað það er tilbúið til að borga fyrir þessa þjónustu ? Núna fer þrasið um fjárveitingar fram á milli stjórnmálamanna og embættismanna annars vegar og stjórnenda og starfsmanna hins vegar .
Einstaka aðilar í þessum hópum grípa svo til gamalkunnugra ráða til þess að ná sínu fram með aðstoð almannatengla og fjölmiðla .
Það er misjafnlega geðfellt .
Hugmynd um slíkan eyrnamerktan tekjustofn fyrir heilbrigðisþjónustuna var sett fram í ritstjórnargreinum í Morgunblaðinu fyrir mörgum árum .
Hún hlaut engan hljómgrunn og var ekki einu sinni talin umræðunnar virði .
Síðan er búið að skera mikið niður í heilbrigðiskerfinu eins og flestir landsmenn hafa orðið varir við og mörgum finnst nóg komið .
Er kannski kominn tími til að taka þá hugmynd til nýrrar umræðu að heilbrigðisþjónustan verði fjármögnuð með sérstökum skatti , sem þjóðin sjálf taki ákvörðun um í atkvæðagreiðslu og stjórnmálamennirnir þurfi þá ekki að pínast út af ? Við erum að byrja að missa tökin á velferðarkerfinu .
Fátæktin , sem nú er orðin sýnileg á Íslandi á ný er til marks um það .
Við verðum að taka í taumana og snúa þeirri þróun við .
Það er mikilvægara verkefni en að greiða öllum öldruðum jafnan grunnlífeyri .
Við erum komin mjög nálægt því að horfa á heilbrigðisþjónustuna drabbast niður .
Það má ekki gerast .
Við viljum ekki vera þjóð , sem lætur undir höfuð leggjast að veita veiku fólki viðunandi aðstoð .
Við getum rifizt um ESB og Icesave en það eiga að vera forsendur fyrir mjög víðtækri samstöðu um framtíðaruppbyggingu velferðarkerfisins og heilbrigðisþjónustunnar .
