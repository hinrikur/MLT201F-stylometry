Goblin War - Jim C. Hines * * * * Bókaserían um svartálfinn Jig snýr hefðbundinni fantasíu á hvolf .
Venjan er sú að svartálfar í slíkum bókum eru mjög lágar hraðahindranir á leið hetjunnar að markmiði sínu eða ódýrt örvafóður í herjum illra keisara .
Í bókunum um Jig eru svartálfar ( e. goblins ) hins vegar miðpunktur sögunnar og hefðbundnu hetjurnar , prinsinn , galdrakarlinn og dvergurinn , eru tillitslaust , árásargjarnt lið sem ryðst inn í líf Jigs í leit að fjársjóði og frægð .
Jig er hin raunverulega andhetja .
Hann er heigull af æðstu gráðu , hann er lítill og aumur og til að bæta gráu ofan á svart þá er hann nærsýnn í heimi þar sem svartálfar hafa ekki aðgengi að augnlæknum .
Svartálfar eru þess fyrir utan svikulir sem nöðrur þannig að Jig stafar ekki aðeins hætta af ævintýramönnunum heldur ekki síður af meðlimum eigin ættbálks , sem eru allt eins líklegir til að stinga Jig í bakið og að hjálpa honum .
Einu vinir hans er gæluköngulóin hans Smudge og guð sem allir aðrir en Jig eru búnir að gleyma .
Goblin War er þriðja bókin í seríunni um Jig .
Hann hefur áður þurft að glíma við dreka og álfadrottningar , en nú þarf hann að takast á við ennþá alvarlegri ógn .
Eins og við er að búast er hann ófús til verksins .
Bækurnar um Jig eru stórskemmtilegar og bráðfyndnar og ég lofa því að enginn mun líta skrýmsli eins og svartálfa sömu augum eftir lestur þeirra .
Leviathan - Scott Westerfeld * * * * Árið er 1914 og Evrópa rambar á barmi heimsstyrjaldar , en heimurinn er hins vegar ekki sá sem við eigum að kynnast .
Í bókinni Leviathan , sem er fyrsta bókin í samnefndri seríu , gerist í heimi sem þróaðist með eilítið öðruvísi hætti en sá sem við búum í .
Þjóðverjar og Austurríkismenn hafa náð miklum framförum í vélaverkfræði og eru herir þeirra búnir gangandi skriðdrekum á stærð við orrustuskip .
Bretar búa hins vegar að því að Charles Darwin uppgötvaði ekki aðeins þróunarkenninguna heldur fann einnig DNA og hafa Bretar lagt stund á mikla erfðaverkfræði og fljúga um í lifandi loftskipum .
Við fylgjumst með tveimur ungmennum , óskilgetnum syni austurísks erkihertoga og breskrar stúlku sem þykist vera strákur til að geta gengið í flugherinn .
Sagan fellur í undirflokk vísindaskáldskapapar sem kallaður er steampunk og er flokkuð sem bók fyrir " unga fullorðna " en lesendur á öllum aldri eiga að geta notið hennar .
Bjarni Ólafsson bjarni@mbl.is 