Móeiður Júníusdóttir söngkona ákvað fyrir nokkrum árum , þrátt fyrir mikla velgengni , að snúa baki við tónlistarbransanum .
Hún innritaði sig í lögfræði en skipti svo yfir í guðfræðina og lauk guðfræðiprófi frá Háskóla Íslands í fyrra .
Nú er hún komin í doktorsnám .
" Ég er skólamanneskja , ein af þeim manneskjum sem finnst gaman að vera í skóla .
Ég veit ekki hvort ég er svona ofur samviskusöm eða hvort mér finnst bara svona óskaplega gaman að læra , " segir Móeiður .
" Eftir að ég ákvað að hætta í tónlistarbransanum var ég í lögfræði í eitt ár .
Ég lærði afskaplega margt þar og það má segja að lögfræðinám hafi verið frábær leið til að koma mér aftur niður á jörðina eftir poppheiminn .
Maður kemst varla lengra inn í veruleikann en með lögfræðinni .
En ég var samt ekki tilbúin að eyða sex árum af lífi mínu í lögfræðinám .
" Var lögfræðin leiðinleg ? " Mér finnst ekkert leiðinlegt .
Allt verður forvitnilegt ef ég sökkvi mér niður í það .
Þetta er minn kostur en kannski líka galli .
Lögfræðin er vissulega áhugaverð en mér fannst alltaf vanta " þriðju víddina " í námið .
Mig langaði til að komast ofar og víðar .
Ég vissi nánast ekki af guðfræðinni , eins og svo margir .
Hún er að mörgu leyti má segja " vel geymt leyndarmál " , þetta er lítil deild ætluð sem undirbúningur undir prestsstarf , en hefur samt breyst mjög mikið og hefur nú að viðfangi almenna trúarbragðafræði og þar eru einnig menntaðir djáknar .
Þuríður Pálsdóttir óperusöngkona , tengdamóðir mömmu , er mjög praktísk og vitur kona og hún sagði : Guðfræði er málið .
Ég tók hana á orðinu og skráði mig í guðfræði haustið 2004 .
Mér fannst að þetta væri rétt ákvörðun og ég hef ekki séð eftir henni eina stund .
Mér fannst alveg ótrúlega gaman í þessu námi .
Ég upplifði aldrei að ég hefði átt að gera eitthvað annað .
Þetta var eins og að vera komin út í stórt haf sem var endalaust hægt að synda í .
Ég upplifði heldur ekki skörp skil milli þess að vera í tónlist og vera í guðfræði .
Mér finnst þetta vera af sama meiði .
Tónlistin er hluti af guðfræðinni .
" Var búin að fá nóg Ertu alveg hætt í tónlistinni ? " Já , ég hef ekki sinnt tónlistinni að ráði síðan ég byrjaði guðfræðinám .
Ég tók meðvitaða ákvörðun um að hætta í tónlistarbransanum .
Ég var búin að fá nóg .
Mér fannst ég vera búin að gera allt sem ég vildi gera , hafði komið víða við , bæði í poppinu og djassinum .
Ég gerði nokkrar plötur , fyrsta platan mín var djassplata en síðan fór ég meira út í poppið .
Ég er stolt af þessum plötum , þær eru börnin mín og eru lifandi einhvers staðar þótt ég sé komin langt í burtu .
" Hvað var erfiðast við að vera í tónlistarbransanum ? " Tónlistarbransinn er í heild mjög óöruggur .
Maður þolir það ef til vill betur fyrst .
Poppheimurinn er líka yfirborðslegur og hraður , þar er allt á fleygiferð og stöðugum breytingum háð .
Þetta er einkennilegur bransi að mörgu leyti af því að maður þarf að loka sig af öðru hvoru og síðan þarf maður að skipta um ham og verða gangandi söluvara .
Þetta hentar ekki öllum .
En mér fannst gaman meðan á þessu stóð og það átti afar vel við mig að koma fram á sviði .
Þar naut ég mín .
" Þú hefðir auðveldlega getað verið áfram í þessum bransa og elst sem söngkona .
" Já , en maður er alltaf að taka ákvarðanir og velja .
Lífið býður upp á svo margt og í mér býr lítill fræðimaður sem fékk ekki notið sín í tónlistarstarfinu nema að takmörkuðu leyti .
Fólk segir við mig : " Ertu hætt að syngja ? Hvernig geturðu það ? " Og til eru þeir sem segja jafnvel : " Ef þú hættir hefur þú þá nokkuð verið alvörutónlistarmaður ? " Ég veit ekki hverju ég á að svara því ég upplifi þetta ekki þannig .
Fyrir mér er guðfræðin ákveðið framhald af því sem ég hef verið að gera .
Akademísk fög , eins og til dæmis guðfræði , eiga skapandi hliðar .
Og tónlistin er mikilvægur þáttur guðfræðinnar , eins og sjálfur Lúter lagði áherslu á .
Þegar ég var í guðfræðideildinni fór ég í nokkra tíma í orgelleik .
Það var mjög skemmtilegt en ég hefði þurft þó nokkra tíma í viðbót til að verða þokkalegur orgelleikari .
" Ertu mjög trúuð ? " Ég hef alltaf skilgreint mig sem trúaða manneskju – fyrir utan Nietzsche-tímabilið sem ég tók sem unglingur .
Þá var ég mjög heilluð af þeirri hugmynd að maður væri sterkastur ef maður stæði einn og að maður gæti allt sem maður ætlaði sér .
Þetta var týpískt unglinga-syndróm sem ég fór í gegnum .
Það má jafnvel kalla það ákveðna trú .
Það er hægt að taka trú á svo margt annað en Guð .
Fólk getur til dæmis trúað á hinn sterka mann – eða Mammon .
En ég held að það gangi aldrei upp .
Maður verður fyrir vonbrigðum .
Það er allavega mín reynsla .
Tónlist og trú hafa fylgst að í mínum huga .
Þegar ég spilaði á píanóið mitt fannst mér ég vera beintengd við eitthvað guðlegt .
Það var svipuð tilfinning sem fylgdi því að semja lög og syngja .
Ég byrjaði mjög snemma að loka mig inni og semja lög .
Ég gat eytt mörgum klukkustundum í að hlusta á einn tón , hvernig hann breyttist og hvernig hann var í samhengi við annan tón .
Ég setti spil inn í hörpuna á píanóinu og þá breyttist áslátturinn .
Svo tók ég þessa mismunandi tóna upp á segulband og stúderaði þá .
Ég eyddi miklum tíma í þessum heimi , sem var minn heimur .
Ég held að trúarþátturinn hafi líka verið þar .
" Ekki mikil félagsþörf Þú ert alin upp í stórum systkinahóp .
Var það gaman ? " Við systkinin erum sex og fjögur okkar hafa gert tónlistina að atvinnu .
Það var mikið fjör á heimilinu , þar voru tvö píanó , eitt fyrir mig og annað sem Ásgerður , systir mín , átti .
Hún var að læra óperusöng og það var slegist um að fá að æfa sig , ekki gátu allir spilað í einu .
Ásgerður var nú að gefa út sinn þriðja geisladisk og tvíburabræður mínir Kristinn og Guðlaugur eru að undirbúa útgáfu geisladisks ásamt hljómsveit sinni .
Elsta systir mín Ragnheiður kennir hátíðarmatreiðslu við HÍ og sú yngsta , Sigríður Elísabet , starfar sem tölvunarfræðingur .
Það var eins gott að ég fæddist inn í svona stóran systkinahóp .
Annars hefði ég kannski orðið svolítið skrýtin .
Maður þurfti að þroska samskipti , kunna að vera í hóp og kunna að deila , sem er mjög mikilvægt í lífinu .
Ég er afskaplega þakklát fyrir það að móðir mín , Guðrún Guðlaugsdóttir , lagði á sig að ganga í gegnum allar þessar barnsfæðingar svo að við gætum orðið svona mörg .
Sjálf gæti ég ekki staðið í því að eiga svona mörg börn .
Mér finnst þetta gríðarlegt afrek hjá mömmu sem meðfram barneignum og uppeldi vann alltaf fulla vinnu við fjölmiðla .
" Hvernig er þitt einkalíf ? " Ég á tvö börn úr fyrra sambandi og tók saman við Styrmi Gunnarsson lögmann fyrir þremur árum .
Fjölskyldulíf á vel við mig .
Ég held að ein ástæðan fyrir því að mér fannst popplífið stundum erfitt sé að ég hef ekkert sérstaklega mikla félagsþörf út á við .
Ég er vön góðu og fjörugu fjölskyldulífi , held mig mikið við samskipti innan fjölskyldunnar og það nægir mér að mestu .
En auðvitað á ég vinkonur og hef verið í sama saumaklúbbnum frá sex ára aldri .
" Var erfitt að skilja á sínum tíma ? " Allar lífsháttabreytingar taka á .
En þetta fór vel .
" Þú lifir í núinu ? " Já , ég hef reynt að temja mér að velta mér ekki upp úr fortíðinni að neinu leyti .
Það gerir ekkert fyrir mann , er bara leiðinlegt – hreint ekki spennandi .
" Hlusta á mína innri rödd Ætlarðu að verða prestur ? " Ég lagði ekki endilega upp með það í huga .
Fyrst og fremst var ég þyrst í að læra .
Ég hef aldrei hugsað eins og margir gera strax í barnæsku : Ég ætla að verða læknir ...
söngkona ...
lögfræðingur .
Ég hef aldrei skilgreint mig út frá starfi og geri það heldur ekki þótt ég sé orðin guðfræðingur .
Mér fannst ekki síst mikilvægt í poppbransanum að aðskilja mig sem persónu frá verkum mínum .
Ég hlusta á mína innri rödd .
Hún er minn áttaviti .
Satt best að segja tek ég meira mark á henni í dag en ég gerði áður .
Það sem hún segir mér hefur yfirleitt reynst vera rétt .
Ég útiloka ekki að ég eigi eftir að sækjast eftir prestsstarfi – en þá þegar ég verð eldri .
Nú er ég að vinna að doktorsverkefni .
" Um hvað er það ? " Doktorsverkefnið mitt tengist Vesturheimi .
Ég er að skoða trúarlíf Vestur-Íslendinga .
Ég fer til Winnipeg í sumar til að hefja heimildavinnu við Háskólann í Manitoba , skoða þær dásamlegu heimildir sem liggja þar í íslenska bókasafninu og vonandi að finna mér viðmælendur .
" Af hverju hefurðu áhuga á trúarlífi Vestur-Íslendinga ? " Ég skrifaði lokaritgerðina mína um frjálslynda guðfræði , guðfræðistefnu sem kom sterkt fram um aldamótin 1900 , og var umbótastefna innan kirkjunnar .
Hún var andsvar við nýrétttrúnaðinum og hinni refsandi guðsmynd sem þar var ríkjandi og lagði áherslu á kærleiksríkan Guð .
Kirkjan okkar hefur mótast af þessari guðfræðistefnu og við hana bættist þjóðleg áhersla .
Kirkjan okkar er frjálslynd og þjóðleg og að mörgu leyti umburðarlynd .
Þessi rannsókn mín leiddi mig að Vestur-Íslendingunum sem voru mjög frjálslyndir í trúarefnum .
Prestar þeirra gagnrýndu kirkjuna á Íslandi fyrir að vera líflaust embættismannabákn .
Vestur-Íslendingar sáu hlutina öðruvísi en þeir sem heima sátu , voru í nýrri heimsálfu og þurftu að skilgreina sig upp á nýtt .
Þeir spurðu : Hvað er að vera kristinn ? Hvað er íslensk kristni ? Ef rannsókn mín tekst vel gæti hún nýst sem gagnlegur spegill í samtímanum .
Áhugi minn á Vesturförum nær reyndar lengra , alveg til barnæsku .
Pabbi minn var sagnfræðingur , Júníus Kristinsson , og hans sérsvið voru Vesturfararnir .
Hann skrifaði grundvallarrit í sagnfræði um þetta efni , Vesturfararskrár 1870-1914 , þar sem hann tók saman skrá um alla þá Íslendinga sem fluttu til Vesturheims .
Hann vann mikið heima við þetta verk og við systurnar vorum stundum að hjálpa honum og fengum borgað fyrir .
Á þessum tíma kviknaði hjá mér ákveðin hugmynd um Vesturheim sem hefur fylgt mér síðan .
Eins og landnemarnir sá ég fyrir mér fyrirheitna landið .
Mér fannst að í Kanada hlyti allt að vera dásamlegt .
Þegar ég skrifaði um frjálslyndu guðfræðina náði ég aftur þessari sterku tengingu við Vesturfarana .
Ég ætla að helga mig doktorsverkefninu í nokkurn tíma og sjá hvert það leiðir mig .
Það verður gaman að fást við verkefni sem er krefjandi og ég þarf á öllum mínum þroska að halda til að takast á við það .
Það gleður mig að fá tækifæri til að sökkva mér niður í fræðistörf .
" 