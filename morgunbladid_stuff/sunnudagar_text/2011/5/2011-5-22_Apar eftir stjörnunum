Það er snar þáttur í lífi kvikmyndastjörnunnar að sitja fyrir á ljósmyndum og mæta hér og þar til að kynna nýjustu afurðina .
Gildir þá einu hvort um er að ræða manneskjur eða apaketti .
Þessu hefur apakötturinn Crystal fengið að kynnast að undanförnu en hún fer með hlutverk í kvikmyndinni Hangover : Part II sem frumsýnd verður vestan hafs í næstu viku .
Hangover : Part II er sjálfstætt framhald einnar vinsælustu gamanmyndar síðustu ára , Hangover , sem gerð var árið 2009 .
Ef marka má sýnishorn úr nýju myndinni lenda söguhetjurnar í síst minni vandræðum nú .
Leikstjóri er Todd Phillips en auk Crystal fara með aðalhlutverkin Bradley Cooper , Ed Helms , Zach Galifianakis og Justin Bartha .
