Ég ákvað að fara og róa á litla bátnum mínu á Eiðavatni á Austurlandi fyrir skömmu .
Gul vorsól sleikti vatnið .
Æðislegt var að koma á vatnið og hressandi að róa .
Sumarið var í nánd , náttúran að springa út og fuglarnir með hugann við varpið .
Stundum er gott að vera einn í náttúrunni og losna úr hversdagsþrasi .
Manneskjur nútímans eru fullar af falsi og hégóma , og eltast við falska drauma .
Því getur verið gott að komast út og hreinsa hugann .
Ég sá tvær endur á flugi .
Þær voru langleitar með hvassan gogg og stutta vængi ; flugu á ógnarhraða .
Þær voru með hvíta og svarta bletti á síðunni .
Ég hafði aldrei séð svona þotuendur áður .
Sjálfsagt nýbúar .
Fyrir mér vakti ekkert annað en að fá líkamlega hreyfingu og góða útivist .
En ég vissi að í hinum enda vatnsins var Eiðahólminn .
Merkilegur hólmi sem átti að vera skógi vaxinn frá fornu fari .
1909 hafði ungmennafélag gert hólmann að sínum samkomustað og byggt þar ræðustól og áhorfendabekki úr torfi og grjóti í fallegu rjóðri .
Þessi Eiðahólmi var rúmlega 2 kílómetra í burtu , of langt fyrir lítinn kvöldróður .
Hann sást ekki einu sinni , var hinumegin við langan skaga sem heitir Stórihagi .
Þó var þessi hólmi í bakhluta hugans .
Öldurnar voru mjúkar á Eiðavatni og vorsólin glampaði á öldutoppana .
Ég tók hressilega í árarnar .
Áður fyrr var hægt að ganga út í þennan hólma .
Þar hafði verið plantað ýmsum trjátegundum , meðal annars bergfuru .
Líklega er Eiðahólmi fyrsti " náttúrugarður " á Íslandi , en því miður fór hluti af samkomustaðnum undir vatn 1935 þegar stífla var gerð og yfirborðið hækkaði .
Ég var bara nokkuð upplagður og báturinn þeyttist í gegnum vatnið .
Gæsir voru á ferðinni , alltaf tvær saman .
Þarna var ósnortin náttúra og gott að vera .
Áður en ég vissi var ég kominn langleiðina yfir endilangt vatnið .
Skyndilega sá ég háa dökkgræna trjátoppa í fjarska gnæfa yfir birkiskóginn .
Mér varð starsýnt á þetta og hætti að róa .
Það var eitthvað tignarlegt yfir þessum háu trjám sem stungu svo í stúf .
En ég átti eftir langa leið fyrir tangann til að sjá hólmann allan .
Ég var ekki til í að snúa við ; ævintýrið togaði í mig .
Lifandi og vakandi náttúran fylgdist með mér .
Loks kom ég róandi fyrir tangann og hólminn blasti við .
Þetta var ekki hólmi , þetta var eyja ; ævintýraeyja með flottum risaháum grenitrjám .
Þetta voru ekki þessi venjulegu jólatré , heldur þessi breiðu barrtré með löngu dökkgrænu nálunum , loðin og margstofna eins og tröll með mörg höfuð .
Þetta var bergfura 7 metrar á hæð og 70 sentimetrar í þvermál , gróðursett um 1910 .
Þessi tré kannast ég svo vel við frá Noregi .
Ég réri ákafur áfram .
Gæsirnar flugu upp frá bakkanum og görguðu á mig .
Það var eins og ég heyrði daufan hljóm frá harmonikku og klið í fólki sem var að dansa .
Þegar ég kom nær sá ég að þetta var bergfura af fínustu gerð , með rauðleitar rætur sem minna á klær sem ríghalda í klettana .
Vöðvastælt og breið sem vaxa út og suður .
Bergfuran er ekki algeng á Íslandi vegna sýkingar , en hér lifði hún góðu lífi .
Ég dró bátinn á land í lítilli vík .
Og þetta var eins og að stíga á land í Noregi ; skugginn af trjánum , barrnálar á skógarbotninum , djúpi græni liturinn .
Ég fann bálstæði í fallegu rjóðri og sætaraðir úr torfi , allt grasi gróið og smekklegt .
Göngustígur var um eyjuna .
Þarna var rómantísk og heilög stemming .
Gæsaskítur var um allt og gæsirnar flugu upp undan grenitrjánum , gargandi reiðar .
Ég rakst á eitt gæsahreiður undir grenigrein .
Ég hafði aldrei séð eins mörg egg í einu hreiðri .
Falleg hvít risastór egg , fallega raðað .
Hreiður voru um allt .
Þetta líktist paradís .
Þarna var ró og næði til að vera þú sjálfur og ég ákvað að leggja mig á milli þúfna .
Ég horfði upp til himins í gegnum trjátoppana og þegar ég heyrði vindinn syngja í toppunum þá komu upp í hugann fallegar minningar frá Noregi .
Vindurinn sveiflaði greinunum blíðlega .
Í minningum hugans dró ég fram kanóferð sem ég hafði farið á sænsku vötnunum , siglingu í norska Skerjagarðinum .
Sá fyrir mér fólk að borða við langborð í grænu rjóðri þar sem hvítur dúkur var á borðum , sannkölluð sumargleði .
Ég gleymdi mér algjörlega og sofnaði sælusvefni .
Gæsirnar vöktu mig , þær vildu að ég færi að koma mér .
Kvöldsólin skein í augu mín og það var hrollur í mér .
En ég vildi ekki heim , heim í pappírsvinnu , stress og metorð .
Ég og gæsirnar værum góð saman .
Þetta var ævintýraeyjan mín .
Ásgeir Hvítaskáld 