Bandaríska kvikmyndafyrirtækið Paramount Pictures var stofnað á þessum degi fyrir tæpum hundrað árum .
Paramount er framleiðslu- og dreifingarfyrirtæki kvikmynda , staðsett við Melrose Avenue númer 5555 og er núna í eigu fjölmiðlasamsteypunnar Viacom .
Paramount er elsta kvikmyndaverið í Bandaríkjunum og líka það síðasta af stóru stúdíóunum sem er ennþá með höfuðstöðvar í Hollywood í Los Angeles .
Paramount er jafnan eitt af þeim kvikmyndafyrirtækjum sem eru með tekjuhæstu myndirnar á hverju ári .
Upphaf Paramount var ekki síst hjá Famous Players Film Company , sem ungverski innflytjandinn Adolph Zukor stofnaði .
Hann sá að kvikmyndir höfðuðu einna helst til innflytjenda úr verkamannastétt .
Frá byrjun einsetti hann sér að ná til þessa hóps .
Paramount lagði alltaf mikla áherslu á stjörnur sínar en margar þeirra hafa skinið skært .
Á þriðja áratuginum voru Swanson , Valentino og Clara Bow .
Á þeim fjórða bættust við margir leikarar , sem urðu mjög þekktir eins og til dæmis Miriam Hopkins , Marlene Dietrich , Mae West , Gary Cooper , Claudette Colbert , Marx-bræður , Dorothy Lamour , Carole Lombard og Bing Crosby .
Á þessu tímabili var Paramount sannkölluð kvikmyndaverksmiðja og framleiddi 60-70 myndir á ári .
Teiknimyndir Paramount nutu líka vinsælda og þá ekki síst teiknimyndapersónurnar Betty Boop og Stjáni blái .
Fyrirtækið naut líka mikillar velgengni á fimmta áratugnum með nýjum stjörnum á borð við Bob Hope , Alan Ladd , Veronicu Lake , Paulette Goddard og Betty Hutton .
Ekki spillti fyrir að kvikmyndaaðsóknin á meðan á seinni heimsstyrjöldinni stóð var í hæstu hæðum og Paramount rakaði inn fé sem aldrei fyrr .
Á sjöunda áratuginum hallaði undan fæti , Zukor var enn við stjórnvölinn en hafði gamaldags viðhorf .
Árið 1966 var Paramount selt og Robert Evans tók við og var í starfinu næstu átta árin og endurreisti nafn fyrirtækisins með The Odd Couple , Love Story , Chinatown og Rosemary ' s Baby .
Fyrirtækinu gekk einstaklega vel á níunda áratugnum með myndum á borð við Airplane ! , American Gigolo , Ordinary People , An Officer and a Gentleman , Flashdance , Terms of Endearment , Footloose , Pretty In Pink , Fatal Attraction og Indiana Jones-myndunum .
Svo má ekki gleyma Titanic , sem kom síðar , og Star Trek , sem hefur verið eitt traustasta vörumerki fyrirtækisins .
ingarun@mbl.is 