Það var sól og blíðskaparveður þegar hópur manna lagði af stað í göngu upp á Botnsúlur um liðna helgi .
Botnsúlur eru einstakir tindar , sá hæsti 1.095 metrar , og liggja suðaustur frá Hvalfirði en í norður frá Þingvöllum .
Þær eru taldar vera gamalt eldfjall og tindarnir rústir af gömlum gíg .
Nyrsti tindurinn er lægstur , en lesa má um það í Landið þitt , að hann sé hrikalegastur og illkleifur .
Eins og algengast er , var gengið upp frá Þingvöllum , og tók um klukkutíma að komast að snjóröndinni .
Eftir það var gengið upp á fjallaskíðum og mátti renna sér niður af efstu brún rétt við Syðstusúlu .
Alls tók gönguferðin fimm til sex tíma með góðri hvíld inn á milli .
Og það var fínt skíðafæri , þó að snjórinn væri nokkuð þungur .
Hermann Valsson kennari og fyrrverandi skíðaþjálfari er einn þeirra sem hefur lýst hugmyndum um að Botnsúlur verði gerðar að skíðasvæði fyrir almenning , enda komi snjór fyrr þar og fari síðar en í Bláfjöllum , auk þess sem brekkurnar séu lengri .
" Það er rosalega freistandi að skoða þetta og það er ýmislegt sem mælir með þessum stað sem framtíðarskíðasvæði , " sagði hann í samtali í Morgunblaðinu í fyrra .
Pétur Blöndal pebl@mbl.is 