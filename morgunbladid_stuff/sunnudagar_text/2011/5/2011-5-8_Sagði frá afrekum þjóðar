Íslenska karlalandsliðið í knattspyrnu varð að lúta í lægra haldi fyrir Svíum í landsleik liðanna í ágúst 1983 .
" Tvö ódýr mörk Svía komu íslenska liðinu úr jafnvægi , " sagði í frétt Þórarins Ragnarssonar í Morgunblaðinu .
Leikur þessi , fyrir bráðum þrjátíu árum , er vísast flestum gleymdur en kapparnir tveir sem sátu í stúku fréttamanna og lýstu því sem fram fór fyrir þjóðinni eru mörgum minnisstæðir .
" Hér má sjá tvö kunnugleg andlit og ef myndin gæti talað þá þekkti örugglega hvert mannsbarn á Íslandi þessa kappa .
Sigurður Sigurðsson , fyrrverandi íþróttafréttamaður Ríkisútvarpsins , og Hermann Gunnarsson , sem gegnir því starfi í dag , " sagði í Morgunblaðsfrétt .
Þegar hér var komið sögu hafði Sigurður ekki lýst íþróttakappleik í þrettán ár .
Eigi að síður var hann goðsögn og er enn í dag .
" Komiði sæl , " sagði Sigurður jafnan í upphafi kynninga sinna sem gripu þjóðina sterkum tök .
Með sinni rámu , hlýju og ofurlítið nefmæltu rödd tókst honum að mynda ótrúlega sterkt samband við þjóðina , hvort sem hlustendur höfðu áhuga á íþróttum eða ekki .
" Það er engum vafa undirorpið að Sigurður Sigurðsson er einn eftirminnilegasti útvarpsmaður sem við áttum á blómaskeiði Útvarpsins , " sagði Kári Jónasson , fréttastjóri Útvarpsins , til áratuga í minningargrein að Sigurði látnum árið 1997 .
Og Kári hélt áfram : " Hann var brautryðjandi í íþróttalýsingum og ótrúlegt hverju hann fékk áorkað við oft erfiðar aðstæður .
Útvarps- og símatæknin var í þá daga ekki eins fullkomin og nú og símasamband milli landa ótryggt .
Sigurður sagði okkur Útvarpsmönnum oft ýmsar sögur af aðstæðum við lýsingar og hvernig hann kom þeim áleiðis til hlustenda .
Einhverju sinni var hann t.d. í Bandaríkjunum og átti að lýsa landsleik Íslendinga og þarlendra .
Símalínur voru ekki til taks , en þá buðu bandarísk stjórnvöld að Útvarp Reykjavík fengi til afnota stuttbylgjukerfi Voice of America , sem annars var notað til að koma áleiðis til Evrópu skoðunum Bandaríkjastjórnar á málefnum líðandi stundar á dögum kalda stríðsins .
Þannig var öllum ráðum beitt til að koma íþróttalýsingum til hlustenda hér á landi .
" Arnar Björnsson á Stöð 2 , einn reyndasti íþróttafréttamaður landsins , segir að Sigurður sé sér fyrir margra hluta sakir eftirminnilegur .
" Þetta var aðsópsmikill karl , flinkur og skemmtilegur , og hans sterki persónuleiki átt sinn þátt í því sambandi sem myndaðist milli hans og hlustenda .
Þá ber líka að hafa í huga að á blómatíma Sigurðar hjá Útvarpinu voru fjölmiðlar færri og heimsmyndin önnur .
Hann hafði það hlutverk að segja frá einstökum afrekum lítillar þjóðar ; til að mynda gullöld frjálsra íþrótta og landsleikjum í knattspyrnu .
Bæði persóna hans og aðstæður í samfélaginu gerðu hann þess vegna að því stórveldi sem enn er í minnum haft .
" Sigurður Bogi Sævarsson sbs@mbl.is 