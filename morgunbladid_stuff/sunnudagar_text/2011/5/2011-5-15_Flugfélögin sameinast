Stóru íslensku flugfélögin , Flugfélag Íslands og Loftleiðir , voru sameinuð árið 1973 og úr varð Flugleiðir .
Félögin tvö áttu langa sögu að baki , enda þótt á ólíkum vettvangi störfuðu .
Flugfélag Íslands , sem stofnað var norður á Akureyri 1937 , sinnti einkum og helst þjónustu hér innanlands og á Grænlandi auk þess að halda uppi millilandaflugi héðan til nálægra borga á Norðurlöndunum og Evrópu .
Flugvélar af gerðinni DC-3 og DC-3 , Þristur og Fjarki , voru lengi uppistaðan í flota félagsins sem síðar tók Viscount og Fokker í sína þjónustu .
Sumarið 1967 hófst svo þotuöld á Íslandi þegar félagið keypti til landsins Boeing 727 , Gullfaxa sem svo var nefndur , sem var í þjónustu Flugleiða allt fram til 1985 .
Loftleiðir , sem þrír ungir flugmenn stofnuðu 1944 , reri á önnur mið. Reyndar byrjuðu þeir í innlandsflugi , til að mynda síldarleit fyrir norðan land , en færðu svo út kvíarnar .
Gerðu heiminn allan að heimamarkaði .
Um 1950 fékk félagið starfsleyfi í Bandaríkjunum og fjórum árum síðar hóf það ferðir milli Bandaríkjanna og Evrópu með millilendingu á Íslandi .
Hélt þannig uppi loftbrú yfir Atlantshafið og varð stórveldi .
Á sjöunda áratugnum urðu Loftleiðir fyrstar flugfélaga í heimi til þess að bjóða lággjaldaflug milli Bandaríkjanna og Evrópu ; þar sem Lúxemborg og New York voru meginpólarnir tveir .
Hippaflugfélagið , eins og Loftleiðir voru stundum kallaðar , hafði viðskiptavild ; þá ekki síst meðal ungra námsmanna og blómabarna .
Harðnandi samkeppni og almennt erfiðari rekstrarstaða varð til þess að sameining Flugfélags Íslands og Loftleiða komst á dagskrá , meðal annars fyrir atbeina stjórnvalda .
Strögglað var lengi um málið en að lokum náðist lending og síðsumars 1973 tóku Flugleiðir til starfa – nú Icelandair .
Hvort rétt hefði verið gefið við við sameininguna varð þrætumál – en Loftleiðamönnum þótti þeir hafa borið skarðan hlut frá borði þegar skorið var úr um stærð sneiða í sameinuðu félagi .
Hvort rétt var gefið er hins vegar saga sem ekki verður tíunduð hér .
Hins vegar ríkti friður yfir vötnum þegar tveir ungir piltar , Arnaldur Halldórsson og Kristinn Ásgeirsson , settu upp flugstjórahúfur , hvor frá sínu félaginu , á mynd sem tekin var við sameininguna .
Myndin hér til hliðar er tekin þegar tíu ár voru liðin frá sameiningu , árið 1983 .
Næsta óumdeilt er að velgengni Loftleiða hafi fyrst og síðast byggst á atfylgi og útsjónarsemi forstjórans og frumherjans Alfreðs Elíassonar .
Undir hans stjórn dafnaði félagið og náði flugi .
" Loftleiðir eru furðulegt ævintýri í atvinnusögu Íslendinga .
Aldrei hefur uppgangur íslensks fyrirtækis verið jafn stórkostlegur , aldrei hefur íslenskt fyrirtæki unnið sér eins mikinn orðstír utan landsteinanna , " sagði ævisöguritari hans , Jakob F. Ásgeirsson , í grein að Alfreð látnum vorið 1988 .
Sigurður Bogi Sævarsson sbs@mbl.is 