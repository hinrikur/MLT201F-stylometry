Fræðimenn eru engan veginn sammála um hvaða stefnu beri að fylgja í málfarsefnum .
Ég er íhaldssamur á þessu sviði og lét það því fara í taugarnar á mér þegar málfræðingur ræddi nýlega um það í útvarpinu að ekkert væri athugavert við að segja : " Vegna lagningu brautarinnar .
" Þetta væri eðlileg málþróun ; kvenkynsorð sem enduðu á -ing hefðu tilhneigingu til að taka u-endingu í eignarfalli eintölu rétt eins og þau gerðu í þolfalli og þágufalli , og við það væri ekkert að athuga .
Þannig skildi ég málfræðinginn að minnsta kosti .
Mér finnst engin ástæða til að fórna eignarfallsendingunni þarna .
Þvert á móti vil ég gera það að baráttumáli að halda í hana , m.a. með því að fá kennara til að taka málið upp á sína arma undir yfirskriftinni " björgum eignarfallinu " .
Þá gæfist líka gott tækifæri til að ræða um tungumálið og beita hugtökum málfræðinnar .
Umræðan gæti byrjað svona : Kennarinn : " Jæja , krakkar mínir .
Er ekki gata á Akureyri sem heitir Drottningubraut ? " Nemandi : " Nei , kennari , gatan heitir Drottningarbraut .
" Síðan mundi kennarinn taka fleiri dæmi og m.a. sýna fram á að orðið lagning beygðist eins og drottning .
Eignarfall eintölu væri lagningar eins og drottningar .
Í leiðinni gæti kennarinn laumað því að nemendum sínum að forsetningin vegna stýrði eignarfalli – og þannig bætt fleiri málfræðihugtökum inn í umræðuna .
Í framhaldi af þessu gæti kennarinn bent á fleiri eignarföll og erfiðari dæmi , ekki síst til að styrkja nemendur sína í að beita hugtökum .
Hann skrifar á töfluna : SKIPSTJÓRI _ _ _ _ _ _ _ _ _ _ _ _ _ ( AKUREYRIN ) , og segir um leið : " Setjið rétta beygingarmynd orðsins Akureyrin á strikið .
Reynslan hefur kennt mér að einungis örfáir nemendur gera þetta rétt og skrifa : Skipstjóri AKUREYRARINNAR .
Allir hinir skrifa : Skipstjóri Akureyrinnar .
Hér þarf kennarinn að skýra mál sitt með þolinmæði – og grípa til hugtaka úr málfræði .
Í þetta sinn spyr hann : " Hvernig er eignarfall eintölu af orðinu Akureyri ? " Nemandinn svarar : " Akureyrar .
" Kennarinn : " Hárrétt .
En hvernig er orðið Akureyri í nefnifalli eintölu með greini ? " Nemandinn : " Akureyrin auðvitað .
" Kennarinn : " Rétt , en hvernig er þá orðið Akureyri í eignarfalli eintölu með greini ? " Nemandinn : " Já , nú skil ég : Akureyrar-innar .
" En orðið beiðni beygist ekki eins og Akureyri .
Sýslumaðurinn í Reykjavík hefur ekki áttað sig á því ; hann skrifar nefnilega í stöðluðu bréfi : " Vegna beiðnar yðar ...
" Eignarfallið er ( til ) beiðni / ( vegna ) beiðni eins og t.d. má sjá ef farið er inn á vefsíðu Stofnunar Árna Magnússonar þar sem boðið er upp á beygingu orða ( http://bin.arnastofnun.is / ) .
Niðurstaða mín er semsagt sú að í stað þess að sætta sig stöðugt við " eðlilega þróun " málsins eigum við að nýta okkur tiltekin óvissuatriði , já , " erfiðu " atriðin , og skýra þau með hugtökum málfræðinnar .
Þannig þjálfast nemendur í að beita hugtökum og taka þátt í skemmtilegri rökræðu .
En kennarinn þarf ævinlega að leitast við að gera þetta að spennandi leik .
Hann gæti til dæmis skrifað á töfluna : kýr – q – q – kýr og notað q-táknið til að minna á hvernig orðið kýr er beygt í eintölu .
Hugmyndin að þessum leik gæti verið komin frá Ísleifi Gíslasyni ( 187-1960 ) kaupmanni á Sauðárkróki , þeim snjalla hagyrðingi sem eitt sinn sagði : Keypti bæði q og s , karlinn held ég ríkur c , sótti h til Haganess , hákarlsbeitur lét í t .
Er hægt að hugsa sér betri efnivið í umræðu um tunguna og orðaforðann ? ( Minna má á að s = ess = hross ; en hvað merkir orðið há ? ) Heilbrigð umræða , helst skemmtileg , um móðurmálið hvetur unga sem aldna til að læra meira , lesa meira , skrifa meira , tala betra mál .
Ég fór að hugsa um það um daginn þar sem ég fylgdist með munnlegu prófi í íslensku í virtri menntatstofnun , hvað það hlyti að vera dýrmætt að geta komið vel fyrir sig orði .
Þarna voru nemendur sem töluðu " mannamál " , ræddu eðlilega og skipulega um tiltekna bókmenntatexta sem þeir þurftu að gera skil ( m.a. með því að beita hugtökum úr málfræði og stílfræði ) .
Á slíkt var unun að hlýða .
Svo komu þarna nemendur sem ég veit að eru vel að sér í tilteknum greinum ; eiga með öðrum orðum auðvelt með að læra .
En þeir reyndust eiga afar erfitt með að koma orðum að því sem þeir vildu sagt hafa .
Þeir hikuðu , hikstuðu á orðum og setningum en sögðu ókei , heyrðu , hérna , bara , " þúst " og þarna .
Mig grunar að við , sem höfum fengist við kennslu , höfum ekki alltaf gefið okkur tíma til að þjálfa nemendur okkar í að tala skipulega um hugstæð efni .
