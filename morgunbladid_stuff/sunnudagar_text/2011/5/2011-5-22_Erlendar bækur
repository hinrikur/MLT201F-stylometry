The Bed of Procrustes : Philosophical and Practical Aphorisms - Nassim Nicholas Taleb * * * * ½ Prókrústes hét ræningi á strönd Attíku .
Ef fórnarlömb hans pössuðu ekki í rúm hans lagaði hann þau að því .
Hinir hávöxnu voru styttir , en teygt á hinum lágvöxnu .
Hann hafði viðurnefnið " réttingamaðurinn " .
Nassim Nicholas Taleb , höfundur bókarinnar Black Swan , er þeirrar hyggju að líkt sé manninum farið og Prókrústesi , raunveruleikinn falli sjaldnast að hugmyndum hans og þá reyni hann ýmist að troða eða teygja á þeim til að laga þær að honum .
The Bed of Procrustes er safn orðskviða .
Taleb setur hugsanir sínar fram í formi fleygra setninga , hittir iðulega í mark og tekst oftar en ekki að krydda athugasemdir sínar ísmeygilegu háði .
Hann hefur sérstakan ýmugust á blaðamönnum og hagfræðingum , sem fá það óþvegið .
Mest er honum þó umhugað um að vekja lesendur sína til umhugsunar og rífa þá úr viðjum vanans .
Frelsi , segir hann , fæst ekki bara með því að komast hjá því að verða þræll , maður þarf einnig að komast hjá því að verða húsbóndi .
Rósa Lúxemborg sagði að sá sem aldrei hreyfði sig fyndi ekki fyrir hlekkjunum .
Orðskviðir Talebs eru hvatning til annars konar hreyfingar en boðið er upp á í líkamsræktarstöðvum .
Nigger : The Strange Career of a Troublesome Word - Randall Kennedy * * * * - Sennilega á ekkert orð í enskri tungu sér ógeðfelldari sögu en nigger .
Orðið hefur löngum verið notað til að niðurlægja , ofsækja og lítillækka blökkumenn í Bandaríkjunum - og er það enn .
Saga orðsins er þó ekki einföld auk þess sem merkingin getur verið margvísleg og fer eftir því hver tekur það sér í munn .
Í bókinni Nigger lýsir Randall Kennedy , lagaprófessor við Harvard-háskóla , því hvernig orðið hefur skilið eftir sig sviðna jörð , fjallar um það hvernig Lenny Bruce reyndi að draga úr því tennurnar með því að endurtaka það í síbylju , hvernig svartir rapparar hamra á því , en hvíti rapparinn Eminem tekur sér það ekki í mun .
Ekkert níðyrði hefur komið jafnoft fyrir í bandarískum réttarsölum og rekur lagaprófessorinn þá sögu .
Hafa lögspekingar meðal annars velt því fyrir sér hvort notkun orðsins sé svo svívirðileg að hún eigi að vera til refsilækkunar hjá sakborningi , sem bregst við notkun þess með ofbeldi .
Einnig gerir hann því skil hvernig þetta orð getur orðið þeim , sem tekur það sér í mun , fjötur um fót .
George W. Bush gat notað orðið asshole um blaðamann og orðið forseti , en ef hann hefði notað orðið nigger hefði verið úti um pólitískan frama hans .
Kennedy rekur einnig merkilega umræðu um það hvernig eigi að útrýma orðinu og hvort .
Forvitnileg bók um tveggja atkvæða orð með mikla sögu .
Karl Blöndal kbl@mbl.is 