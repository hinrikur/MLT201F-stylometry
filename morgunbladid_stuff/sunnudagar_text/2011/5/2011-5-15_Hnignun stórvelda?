Liðin Boston Celtics og Los Angeles Lakers , sem börðust í úrslitum NBA-deildarinnar í fyrra , duttu bæði úr leik í vikunni og fóru sömu leið og San Antonio Spurs í vikunni þar á undan .
Á undanförnum 12 árum hafa Lakers og Spurs haft mikla yfirburði , hinir fyrrnefndu unnið fimm titla og hinir síðarnefndu fjóra .
Boston hefur verið eitt sterkasta lið deildarinnar undanfarin fjögur ár og varð meistari 2008 .
Síðan tókst Detroit Pistons að vinna titil 2004 og Miami 2006 .
Nú er mál manna að sól Lakers , Spurs og Celtics sé hnigin til viðar , æskan hafi borið ellina ofurliði .
Spurs var með besta árangurinn eftir venjulega leiktímabilið og laut í lægra haldi fyrir liðinu í áttunda sæti , Memphis Grizzlies .
Lakers-liðið virtist leysast upp í fjórða leiknum á móti Dallas og tapaði á endanum með 36 stigum .
Celtics tókst að halda í við Miami , vann einn leik og tapaði fjórum , tveimur á síðustu metrunum .
Í fimmta og síðasta leiknum aðfaranótt fimmtudags hafði Celtics forustu nánast allan leikinn , en á síðustu fjórum mínútum leiksins skoraði Miami 16 stig án þess að Boston næði að svara fyrir sig .
Í fjórða leikhluta skoraði þríeykið Paul Pierce , Kevin Garnett og Ray Allen aðeins eitt stig .
Það er því kannski ekki að furða að fréttamenn og dálkahöfundar tali nú um að Miami hafi nú tekið við keflinu af Boston – eða hrifsað keflið af liðinu .
Bæði Dwayne Wade og LeBron James , sem sennilega eru tveir af bestu körfuboltamönnum heims um þessar mundir , höfðu undanfarin ár mátt sætta sig við að lúta í lægra haldi fyrir Boston , en nú hafa þeir sameinað krafta sína í Miami og náðu fram sætri hefnd .
Fjölmiðlar í Boston halda því fram að nú hafi verið síðasta tækifæri liðsins til að vinna titil með þennan leikmannahóp .
Þegar Garnett og Allen komu til liðs við Pierce fyrir fjórum árum var markmiðið að vinna titil .
Allir eru þessir þrír leikmenn komnir yfir þrítugt og þeim voru gefin þrjú ár .
Það tókst strax fyrsta árið , sem þeir léku saman .
Í fyrra tapaði liðið síðan fyrir Lakers í úrslitarimmu , sem fór í sjö leiki .
Þegar næsta leiktímabil hefst verða þeir samanlagt orðnir 105 ára .
Einn dálkahöfundur skrifaði að kjarninn í Boston-liðinu myndi væntanlega halda sér og á næstu árum fengju áhangendur liðsins að fylgjast með því dala jafnt og þétt líkt og þegar ferli Larrys Birds , Kevins McHales og Roberts Parish var að ljúka á sínum tíma .
Doc Rivers , þjálfari Boston , telur hins vegar að enn sé nóg eftir á tankinum hjá liðinu til að gera eitt áhlaup til viðbótar að titli og segir nánast frágengið að hann verði áfram hjá liðinu .
Eigi Boston að ná sér á strik þarf hins vegar spræka leikmenn á bekkinn til þess að hlaupa undir bagga með gömlu mönnunum .
Gagnrýnin á Lakers-liðið , sem hefði getað unnið þriðja titilinn í röð , hefur verið enn harkalegri en á Celtics .
Það kom mun meira á óvart að Lakers skyldi slegið út og að það skyldi gerast með svo afgerandi hætti .
Ljóst er að Phil Jackson , sem hefur unnið flesta titla allra þjálfara , er hættur að þjálfa liðið og flestir gera því skóna að það verði nú leyst upp í frumeindir sínar .
Fyrir utan primus motor þess , Kobe Bryant , sem segir að kjarninn úr liðinu , sem komst í úrslit undanfarin þrjú ár og varð meistari tvö síðustu , eigi að halda sér .
Tal um hnignun Lakers sé rugl : " Ég minnist þess að Lakers átti nokkuð gott tímabil á níunda áratugnum [ með Magic Johnson og Kareem Abdul Jabbar ] og vann ekki þrjá í röð .
Ekki var það lið leyst upp .
" Engan til að sparka í Phil Jackson , þjálfari Los Angeles Lakers , leitaði í smiðju fyrrverandi forseta eftir að lið hans hafði verið slegið út og hann væntanlega þjálfað í sínum síðasta leik á ferlinum : " En eins og Richard Nixon sagði : " Þið munuð ekki lengur hafa þennan náunga til að sparka í .
" " 