Boðið er til dans- og tónlistarveislu á þriðjudagskvöld í Tjarnarbíói .
Frumflutt verða sex stutt verk eftir jafn mörg pör ; danshöfund og tónskáld .
Ferlið hefur verið tekið upp og verða sex sjónvarsþættir Jónasar Sen og Jóns Egils Bergþórssonar sýndir á RÚV næsta vetur .
Bryndís Halla Gylfadóttir sellóleikari og Frank Aarnink slagverksleikari flytja tónlistina .
Sunnudagsmogginn ræddi við danshöfundana .
Skapti Hallgrímsson skapti@mbl.is KVENLEIKI Steinunn Ketilsdóttir danshöfundur og Hildigunnur Rúnarsdóttir tónskáld vinna saman .
Þær þekktust ekki fyrir .
" Við hittumst nokkrum sinnum eftir að við fórum að vinna saman , ræddum ýmsar hugmyndir og hún byrjaði á því að semja músíkina .
Við hentum hugmyndum á milli okkar , og síðustu daga hef ég verið að leggja lokahönd á dansverkið .
Þetta er ný leið fyrir mér , mjög krefjandi en skemmtileg ; venjulega bý ég til dansverkið og síðan kemur músíkin ofan á það , " segir Steinunn .
" Hugmyndin að verkinu kom upphaflega frá mér ; við ræddum um lífið og tilveruna og dauðann – svo spratt verkið einhvern veginn upp úr samtölum okkar .
Það má segja að þetta sé aðeins lítið brot af verki því það er svo stutt en auðvitað er þetta samt heilt verk .
En ég held ég hafi ekki gert svona stutt dansverk síðan ég var í skóla ! " Steinunn dansar sjálf í verkinu .
" Ég leik mér með ýmislegt , t.d. kvenlíkamann ; ég ætla að reyna að sýna bæði ljótleikann og húmorinn í því sem við þekkjum líklega best sem hið fagurfræðilega við mjúkar , kvenlegar hreyfingar .
" SPEGLUN Í grísku goðafræðinni segir af Narkissos , fögrum unglingi sem hreifst svo mjög af eigin spegilmynd vegna álaga , að hann breyttist í samnefnt blóm .
Af Narkissos þessum segir líka í verki Sigríðar Soffíu Níelsdóttur og Þórarins Guðnasonar , Bergmáli .
Jónas Sen paraði þau Sigríði Soffíu og Þórarin saman en áður þekktust þau ekkert .
Hún segir það skemmtilega reynslu að kynnast nýjum listamanni með því að semja með honum verk .
" Við höfum notað söguna af Narkissosi og Echo sem innblástur ; vinnum með bergmál og speglun , bæði sjónrænt og í tónlistinni .
Ég notaði speglun mikið bæði í danssmíðunum og dansa á spegilfleti .
Tóti vann einnig með lagbúta sem hægt er að spila aftur á bak og áfram .
Bergmál og speglunin var því aðal innblástur verksins .
" Ekki er tími fyrir upphaf , miðju og endi eins og fólk á að venjast en Sigríður Soffía kann því mjög vel að semja það sem hún kallar örverk .
" Við reynum að ná fram eins góðri stemningu og við getum á svona stuttum tíma .
Þetta hefur verið mjög skemmtileg samvinna .
" Hún dansar sjálf " og líklega syng ég lag sem hann samdi , en verkið er reyndar enn allt í mótun , " sagði hún í vikulokin .
HRINGRÁS Líf og dauði eru í huganum , segir Lára Stefánsdóttir danshöfundur við Sunnudagsmoggann þegar hún er spurð um þema verksins sem þau Áskell Másson tónskáld kalla Hvíta skugga .
" Hugurinn birtist sem grunnur allrar reynslu – uppspretta bæði hamingju og þjáningar , bæði lífs og þess sem við köllum dauða .
Sennilega er hugmyndin sprottin af okkar eigin reynslu .
Okkur langaði að hafa verkið mystískt en samt einfalt og hreint í forminu ; maður fær oft hugmynd , flækir hana rosalega mikið en endar svo aftur á einfaldleikanum .
Það má segja að þetta sé abstrakt hugmynd um líf og dauða .
Það er í raun ekkert nýtt í þessari hugmynd þar sem ekkert er nýtt undir sólinni , " segir Lára .
" Dauðinn er eitthvað sem allir þurfa að gera upp við sig , hvort sem er huglægt eða veraldlega , " bætir hún við .
Láru þykir afar skemmtilegt að gera jafn stutt verk og þetta , " en vissulega yrði gaman að þróa hugmyndina og gera úr henni stærra verk .
Margir möguleikar eru á því .
" Lára segir tónlistina hafa orðið til á undan .
" Ég heyrði fyrsta uppkast hjá Áskeli að tónlistinni , kom með mínar hugmyndir um það sem mér fannst vanta og sömuleiðis kom hann á æfingu hjá mér og gaf mér punkta .
En tónlistin varð fyrr tilbúin og mér fannst það gefa mér ákveðið svigrúm til þess að fínpússa dýnamíkina í verk inu að tónlistinni þannig að úr yrði ein heild .
" Lára dansar sjálf í verkinu og fékk Auði Bjarnadóttur , danshöfund / leikstjóra sem listrænan ráðgjafa .
" Ég nota vídeó mikið til að stúdera flæðið og þær hugmyndir sem ég nota , en þegar komið er að performansinum og maður er að dansa sjálfur í verkinu , er mjög gott að fá einhvern sem maður treystir til þess að fá góða , listræna ráðgjöf .
" MISSKILNINGUR Verk Margrétar Bjarnadóttur danshöfundar og tónskáldsins Daníels Bjarnasonar spratt upp úr verki sem hún vann að í Hamborg á síðasta ári .
" Þar var ég að vinna með fyrirbærið misskilning og notaði spegla til þess að kalla fram sjónrænan misskilning.Okkur fannst upplagt að halda áfram á þeirri braut .
Ekki síst vegna þess að verkið er annars vegar sýnt í Tjarnarbíói þar sem hver áhorfandi hefur sitt persónulega sjónarhorn á verkið eftir því hvar hann situr .
Speglarnir gera það að verkum að sjónarhornin á verkið eru ólík og í raun jafn mörg og áhorfendur .
Hinsvegar verður verkið tekið upp fyrir sjónvarpsþátt sem verið er að gera samhliða og þá sést það aðeins með auga myndavélarinnar , frá einu sjónarhorni , hinu " fullkomna " sjónarhorni , " segir Margrét .
Dansinn og tónlistin hafa orðið til samhliða .
" Við Daníel ákváðum að hann yrði með okkur í stúdíóinu ; hann situr við skrifborð , horfir á okkur og semur .
Það er mjög gott að geta átt í beinu samtali við hvort annað .
Daníel getur kommenterað á hreyfingarnar og ég get brugðist beint við tónlistinni .
Verkið er stutt og okkur fannst þessi vinnuaðferð henta mjög vel í þessu tilfelli .
" Margrét segir tónlistina skipta sig miklu máli .
" Oft sleppi ég því að nota tónlist ef sambandið þarna á milli er ekki skýrt .
Ég vil síður að hún sé skraut ofan á dansinn eða að dansinn sé myndskreyting á tónlistinni .
Þá vil ég frekar sleppa henni .
En þegar við Daníel vinnum hlið við hlið í stúdíóinu getum við haft meiri áhrif á hvort annað í sköpuninni þannig að tónlistin og dansinn styðja hvort annað .
" Margrét notar alla jafna texta í dans verkum sínum en ekki nú .
" Þetta er svo stutt að í verkinu er ekki upphaf , miðja og endir heldur reynum við að skapa einhvers konar dáleiðandi ástand .
" Dansarar í verkinu eru Saga Sigurðardóttir og Valgerður Rúnarsdóttir .
ALLT ER DANS Þorvaldur Þorsteinsson rithöfundur er hvergi sjáanlegur í verki Helenu Jónsdóttur og Hilmars Arnar Hilmarssonar .
Eða hvað ? Helena og Hilmar vinna nú saman í fyrsta skipti en hún segir þau fljótlega hafa hitt á sama tón .
" Fólk hefur ákveðnar hugmyndir um hvað dans er en fyrir mér er öll líkamstjáning sem við notum í daglegum samskiptum ákveðinn dans .
Við lesum oft hraðar úr því hvað líkaminn segir en röddin .
Hvort tekurðu meira mark á orðum mínum eða líkama ef ég krosslegg hendur , halla undir flatt , horfi tortryggilega á þig og segi : Mikið er gaman að sjá þig ? " Helena nefnir að algengasta danssýning sé tekin sem eðlileg hreyfing : " Ímyndaðu þér fyrirlestur ; ef þú sleppir tölvunni og hlýðir á tónlistina flæða inn um gluggann , t.d. fuglasöng eða nið frá bílaumferðinni , þá sérðu dansverk þegar kennarinn veður fram og til baka við skólatöfluna og baðar úr höndunum þar sem hann reynir að koma sínu hjartans máli til okkar sem hlustum .
" Líkaminn er ekki bara til þess að færa hausinn á milli staðan eins og sumir virðast halda , segir Helena .
" Við lítum stundum á þetta tvennt sem aðskilda hluti en það er ein heild .
Og dansinn er jarðtengingin sem okkur veitir sannarlega ekki af .
" Friðgeir Einarsson fer með aðahlutverkið í verkinu og þar kemur að þætti Þorvaldar sem nefndur var í upphafi .
Hreyfingarnar eru í raun hans .
" Við gáfum honum ákveðið efni til að tala um , tókum hann upp á vídeó og höfum setið sveitt og horft á það fyrir framan spegil til að læra hreyfingarnar ! " TUNGAN " Við höfum aldrei unnið saman áður en nánast strax eftir að við hittumst komumst við að mjög skýrri niðurstöðu um hvað okkur langaði að vinna .
Það er íslenska tungan ; reyndar í víðari skilningi en margir myndu leggja í orðið , " segir Erna Ómarsdóttir danshöfundurinn sem semur verkið Íslenska tungan ásamt tónskáldinu Ólöfu Arnalds .
" Meira vil ég helst ekki gefa upp um verkið í bili ! " bætir hún svo við og hlær .
Báðar eru Erna og Ólöf mikið á flakki , Erna til að mynda stödd í Belgíu þegar blaðamaður nær af henni tali .
" Við höfum hist stuttlega og unnið í hugmyndinni en verkið hefur að miklu leyti orðið til í gegnum nútíma samskiptatækni , internetið og Skype , " segir hún .
" Okkur finnst báðum gaman að fikta við listform hinnar .
Ég nota röddina og Ólöfu finnst líka gaman að dansa .
Við verðum báðar á sviðinu og verkið er ein góð heild ; Ólöf er í raun ekki að gera tónlist fyrir dans og ég ekki að semja dans fyrir tónlist .
Samvinnan er meiri en svo og mörkin ekki skýr .
" Erna er spennt fyrir sjónvarpsþáttunum sem framleiddir eru samhliða dans- og tónlistarverkefnunum .
" Ég held að það verði mjög áhugavert fyrir fólk að kynnast því hvernig listamenn vinna og skapa því ferlið getur verið svo mismunandi .
Þegar leikrit er sett upp er það yfirleitt gert eftir tilbúnu handriti en við vinnum allt öðruvísi og það er mikil áskorun fyrir okkur báðar .
Ég er vön því að gera klukkutíma verk þannig að mér finnst örverk eins og þetta , fimm til sjö mínútur , mjög stutt og því liggur dálítið önnur hugsun að baki en venjulega .
Svo getur vel verið að Ólöfu finnist þetta frekar langur tími .
Það er misjafnt hvernig fólk lítur á hlutina .
" Henni finnst samstarfið skemmtileg tilraun og vel getur verið , segir Erna , að hugmyndin verði þróuð áfram í frekara samstarfi .
" Ólöfu finnst mjög spennandi að hugsa þannig að hægt sé að fara fleiri leiðir en hina hefðbundnu við að skrifa nótur og það er um leið áskorun fyrir mig að skoða aðrar leiðir til að semja .
" 