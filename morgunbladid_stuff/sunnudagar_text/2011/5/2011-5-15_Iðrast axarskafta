Synd væri að segja að George Michael væri ekki breyskur maður .
Poppgoðið hefur ítrekað komist í kast við lögin á umliðnum árum vegna fíknar sinnar í kannabisefni og óstjórnlegs áhuga á kynmökum á almannafæri .
Þykir mörgum þetta hafa sett svartan blett á feril hæfileikaríks listamanns .
Einn þeirra er Michael sjálfur en hann iðraðist gjörða sinna á einlægum blaðamannafundi í Lundúnum í vikunni , þar sem hann boðaði jafnframt tónleikaferð um Evrópu síðar á árinu og nýja breiðskífu .
Michael hefur greinilega verið í naflaskoðun upp á síðkastið en á fundinum kvaðst hann ekki síst sjá eftir glappaskotum sínum vegna áhrifanna sem þau hafi haft á samkynhneigð ungmenni sem eru stolt af kynhneigð sinni og vilja ekki fara leynt með hana .
" Ég ásaka mig af fullum þunga vegna þess að með því að leggjast svona lágt hef ég verið að bregðast samkynhneigðum ungmennum , " sagði söngvarinn .
" Hegðun mín hefur gert það af verkum að téð ungmenni hafa mátt þola snuprur og yfir þau hefur gengið hómófóbískt orðbragð sem stenst lög í þessu landi .
" Til að gera bragarbót ætlar Michael að tileinka næstu breiðskífu sína , sem hann vinnur nú að , samkynhneigðum ungmennum .
" Tilgangurinn með plötunni er að draga úr skaðanum sem ég hef valdið með því að kalla ítrekað yfir mig kastljós fjölmiðlanna .
Ég er þekktur maður og þegar ég misstíg mig líða samkynhneigð ungmenni ósjálfrátt fyrir það .
Þið kannist við orðbragðið sem þau mega þola .
Mér er í mun að styðja við bakið á samkynhneigðum ungmennum .
Við sem samfélag [ samkynhneigðir karlmenn ] erum kolómögulegir í því vegna þess að við eigum ekki börn sjálfir .
" Michael viðurkenndi ekki samkynhneigð sína opinberlega fyrr en eftir að hann var handtekinn fyrir ósæmilegt athæfi með ókunnugum karlmanni á almenningsklósetti í Beverly Hills árið 1998 .
Hann hafði þá verið í föstu sambandi með kaupsýslumanninum Kenny Goss í tvö ár .
Þeir kumpánar hafa aldrei dregið fjöður yfir þá staðreynd að samband þeirra er galopið og fyrir fimm árum var Michael aftur borið á brýn að hafa gengið of langt í ástleitni sinn við allt annan mann á berangri í Lundúnum .
Á blaðamannafundinum viðurkenndi Michael að vera fjölþreifinn til karla og Goss stæði á sama um það .
Dæmdur í fangelsi fyrir að aka á búð Söngvarinn hefur margoft komist í kast við lögin vegna vörslu kannabisefna og Svarta María hefur stundum miskunnað sig yfir hann á götum úti , þegar stuðið hefur farið úr böndunum .
Í viðtali við breska blaðið The Guardian árið 2009 viðurkenndi Michael að hafa trappað sig niður í neyslunni , fengi sér bara sjö til átta sinnum í haus á dag í stað 25 skipta áður .
Kappinn hafði varla sleppt orðinu þegar hann ók sem leið lá inn í búð í Hampstead .
Í framhaldinu var hann dreginn fyrir dómara sem sendi hann í átta vikna fangelsi , sektaði hann og tók af honum ökuleyfið í fimm ár .
Svo virðist sem Michael hafi nú tekið sér tak .
Alltént var það mál manna á blaðamannafundinum að söngvarinn virkaði í fínu formi , holdlega og andlega .
Hann var heltanaður og heilbrigðið skein af honum .
" Ég er eins og nýsleginn túskildingur eftir seinustu hliðarspor mín og þegar maður er að reyna að ná sér aftur á strik eftir langvarandi volæði og sjálfspyntingu jafnast ekkert á við góða tónleikaferð .
Það er hvatinn til að hugsa vel um sig og njóta lífsins , " sagði hann .
Michael upplýsti að 47 viðkomustaðir yrðu á tónleikaferðinni sem hefst í Prag 22. ágúst næstkomandi og mun standa fram að jólum .
Sér til fulltingis hefur hann sinfóníuhljómsveit , hvorki meira né minna .
Nýju plötuna ætlar Michael að vinna meðfram tónleikahaldinu , sem bendir til þess að þrekið sé eins og best verður á kosið .
Hann kvaðst mundu kalla til liðs við sig ýmsa samkynhneigða tónlistarmenn , einkum af yngri kynslóðinni , og vonaðist til að uppgötva kannski ný nöfn í leiðinni .
Einnig kom fram að Michael hygðist líka leita á náðir gagnkynhneigðra listamanna sem sýnt hafa málstað samkynhneigðra stuðning gegnum árin .
Stoltinu fullnægt " Stoltinu hefur verið fullnægt .
Ég þarf ekki lengur að eltast við vinsældir og get fyrir vikið einbeitt mér að því sem mig langar að gera .
Það kallar á meiri heiðarleika – meira af mér .
Þessi tónleikaferð verður allt öðruvísi en fólk á von á .
Ég hef verið að vinna með sumar af uppáhaldsplötunum mínum , plötur sem hafa haft mest áhrif á mig .
Þar kemur margt á óvart .
" George Michael .
Hefur selt um hundrað milljónir platna George Michael , ellegar Georgios Kyriacos Panayiotou , fæddist í Lundúnum árið 1963 og verður því 48 ára í sumar .
Faðir hans var grísk-kýpverskur en móðirin bresk .
Michael sló fyrst í gegn snemma á níunda áratugnum í dúettinum Wham ! Söng af sér sokkana ásamt félaga sínum Andrew Ridgeley í lögum eins og Wake Me Up Before You Go-Go , Freedom og Everything She Wants .
Fáum sögum fer af hressari mönnum .
Michael óx snemma upp úr sírópspoppinu og hóf sólóferil árið 1987 með plötunni Faith .
Vinsældir hans hafa verið með ólíkindum um heim allan en samtals hefur Michael selt um hundrað milljónir platna á ferlinum .
Hann hefur átt sjö topplög á breska vinsældalistanum og átta á þeim bandaríska .
Söngvarinn hefur unnið til margvíslegra verðlauna .
Michael þótti snemma mikill kvennaljómi en þrálátur orðrómur var lengi á kreiki þess efnis að hann væri fyrir karlmenn .
Það staðfesti söngvarinn ekki fyrr en árið 1998 .
Margir töldu að hann hefði dregið að upplýsa um kynhneigð sína til að valda kvenkyns aðdáendum sínum ekki vonbrigðum en Michael hefur á hinn bóginn margsagt í viðtölum að hann hafi haldið kyrru fyrir í skápnum til að valda móður sinni ekki sálarangist .
Hún lést úr krabbameini árið 1997 .
Michael átti í ástarsambandi við mann að nafni Anselmo Feleppa , sem hann kynntist á tónleikum í Rio , frá 1991 til 1993 að Feleppa andaðist vegna heilablæðingar .
Michael tileinkaði honum lagið Jesus to a Child á plötu sinni Older sem kom út 1996 .
Michael er annálaður friðarsinni og árið 2007 sendi hann píanóið sem John Lennon samdi lagið Imagine á í " friðarferð " um Bandaríkin .
