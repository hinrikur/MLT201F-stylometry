Lilja Skaftadóttir hefur látið til sín taka í íslensku fjölmiðlaumhverfi .
Hún á 30 prósent eignahlut í DV og rúm 20 prósent í vefritinu Smugunni .
Á sínum tíma átti hún þátt í stofnun Borgarahreyfingarinnar og var framleiðandi heimildarmyndarinnar Maybe I Should Have .
Þegar Lilja er spurð af hverju hún hafi ákveðið að eiga hlut í fjölmiðlum segir hún : " Ég er gríðarlegur fréttafíkill .
Ég lagði fé í Smuguna og DV vegna þess að mér finnst mikilvægt að fólk sé vel upplýst .
Fólk getur ekki myndað sér skoðanir og tekið ákvarðanir nema fá upplýsingar og það eru fjölmiðlar sem eiga að veita þeim þessar upplýsingar .
Þetta er meginástæðan fyrir því að ég ákvað að styðja við þessa tvo fjölmiðla .
Rétt eftir hrun frétti ég að í bígerð væri að stofna nýjan vinstrisinnaðan fjölmiðil , Smuguna .
Mér líkaði það vel því mér fannst vanta slíkan fjölmiðil .
Ég bauð fram mitt framlag .
Ég lít alls ekki á það sem vandamál að til séu vinstri- og hægrisinnaðir fjölmiðlar með ólíkar áherslur og ólík sjónarhorn .
Ég lít til dæmis á Morgunblaðið sem hægrisinnað , en það er í góðu lagi meðan fólk veit af því .
Smugan er svo vinstrisinnaður fjölmiðill og fólk veit líka af því .
Hvað varðar aðkomu mína að DV þá hafði Reynir Traustason samband við mig á sínum tíma og ég var tilbúin að leggja fé í þann rekstur .
DV er að mínu mati hlutlaust blað , hvorki hægri- né vinstrisinnað .
Það er engin pólitísk slagsíða á blaðinu .
Hlutverk blaðamanna á DV er að upplýsa um mál og þeir hafa staðið sig mjög vel .
" Horfi til þriggja til fimm ára Það er erfitt að reka fjölmiðla á Íslandi , það var 50 milljón króna tap á rekstri DV á síðasta ári .
Ertu reiðubúin að halda áfram að borga með blaðinu ? " DV er eina áskriftablaðið í Evrópu sem ég veit til að hafi aukið við sig áskrifendum , fyrir utan Tyrkland .
Þetta sýna tölur frá OECD .
Á Norðurlöndum er Noregur það land þar sem blaðaútgáfa gengur best en eiginlega alls staðar annars staðar hefur blaðalestur minnkað .
DV hefur nær tvöfaldað áskriftahóp sinn á einu ári , sem er gríðarlega góður árangur .
Fyrsta árið er vissulega tapár en þá verður að hafa í huga að við skiptum um húsnæði og þurftum að fjárfesta í hugbúnaði og flutningnum .
Fjölmiðlarekstur er sérstakur bisness .
Þeir sem kaupa fjölmiðla geta ekki búist við því að græða .
Ef fjölmiðill gengur vel og skilar hagnaði þá er hann notaður til að stækka fjölmiðilinn .
DV hefur farið í gegnum hæðir og lægðir og ég treysti því að nú liggi leiðin upp á við .
Ég horfi til þriggja til fimm ára .
" Og á þeim tíma ertu tilbúin að leggja peninga í reksturinn ? " Já , ég er það .
" Ertu ánægð með áherslurnar hjá DV , stundum er þar vegið hart að fólki og fréttaflutningurinn getur verið miskunnarlaus ? " DV var gul pressa .
Síðan kom hrunið og DV var eina blaðið sem miskunnarlaust fór að grafa ofan í hlutina og fletta ofan af ýmiss konar spillingu .
Innihald blaðsins fjallar náið um þau mál , þótt forsíðan segi stundum aðra sögu .
Stærsti lesendahópurinn okkar er karlmenn milli 35 og 50 ára sem eru vel menntaðir , með há laun og í góðum störfum .
Við skuldum lesendahópi okkar að birta fréttir um mál sem við höfum vitneskju um , og stundum eru þetta mjög umdeild mál .
" Skiptir þú þér af ritstjórnarstefnunni ? " Ég skipti mér ekki af ritstjórninni og ritstjórar og blaðamenn vinna án minna afskipta .
Ritstjórar DV eru svo heppnir að vera með eigendur sem treysta þeim til að flytja fréttir til almennings .
" Fjórtán ára sósíalisti í kommúnistaríki Ertu vinstrisinnuð ? " Já , ég varð vinstrisinnuð fjórtán ára gömul .
Ég fór til Noregs til vinafólks sem fór í frí til Póllands og ég var tekin með .
Ég gekk um í Varsjá og fólkið sem ég sá var allt dapurt , enginn brosti .
Einn daginn skoðaði ég í búðarglugga þar sem alls kyns varningur var til sölu .
Ég hugsaði með mér : Ég fátæka stelpan frá Íslandi get keypt allt þetta en venjuleg manneskja í Varsjá getur það ekki .
Þá varð ég sósíalisti í kommúnistaríkinu Póllandi .
Margir skilja ekki af hverju ég varð ekki hægrisinnuð á því augnabliki .
En ég held að það sé vegna þess að ég sá þarna svo glöggt hversu mikilvægt það er að jöfnuður ríki í samfélagi .
Hann ríkti greinilega ekki í þessu kommúnistaríki en hann ríkir því miður ekki heldur í ríkum samfélögum .
Í heilbrigðu samfélagi eiga ekki einhverjir að vera ofurríkir en aðrir bláfátækir .
Algjör jöfnuður er sennilega ekki mögulegur því sumir fá betri vinnu en aðrir og sumum gengur betur í skóla en öðrum .
En mér finnst stéttaskipting hræðileg .
Samfélagið á að veita okkur öllum jafna möguleika sama í hvaða umhverfi við fæðumst .
" Þú tókst þátt í að stofna Borgarahreyfinguna , af hverju ? " Ég taldi að þetta væri góður tími til að stofna stjórnmálaflokk sem gæti komið á breytingum .
" Svo fór þar allt í háa loft .
Hvernig horfir það mál við þér ? " Að mínu mati misskildu þremenningarnir sem síðar stofnuðu Hreyfinguna , hugmyndina sem lá að baki stofnunar Borgarahreyfingarinnar .
Þegar þeir voru kjörnir á þing var þeim falin sú ábyrgð að fylgja eftir stefnu Borgarahreyfingarinnar .
En þeir fóru ekki eftir stefnunni heldur vísuðu í þá grein stjórnarskrárinnar þar sem segir að þingmenn eigi að fylgja samvisku sinni .
Þá setningu má túlka á ýmsa vegu og ég túlka hana þannig að eigin samviska sé skylda við þá sem kusu þingmanninn , ekki bara skylda við það sem honum sjálfum finnst .
Hagsmunir þingmanns geta verið allt aðrir en kjósenda hans .
Samviska þingmanns á að segja honum að gera það sem er best fyrir kjósendur hans fremur en það sem er best fyrir hagsmuni hans sjálfs .
Þetta held ég að þingmennirnir hafi ekki skilið fyllilega .
" Kemurðu úr vinstrisinnuðu umhverfi ? " Nei , ég varð sósíalisti í trássi við alla í kringum mig .
Afi minn , Skúli Pálsson á Laxalóni , var sjálfstæðismaður .
Pabbi minn Skafti Skúlason var skipstjóri og mamma mín Margrét hefur unnið í rúm fimmtíu ár hjá Nóa Síríus .
Ég tók stúdentspróf frá Fjölbraut í Breiðholti og fór til Svíþjóðar að læra stærðfræði .
Ég vann svo á hóteli í tvö og hálft ár , var að stemma af kassa í næturvinnu .
Þarna voru gestir af öllum þjóðernum en ég hreifst af frönskunni og fannst hún svo falleg að ég ákvað að fara til Frakklands í sumarfrí .
Ég féll gjörsamlega fyrir landinu og þegar ég kom aftur til Svíþjóðar sagði ég upp vinnunni og flutti til Frakklands þar sem ég ætlaði að læra frönsku og fara svo í framhaldsnám í stærðfræði .
En svo kynntist ég sambýlismanni mínum sem kemur úr allt öðru umhverfi en ég .
Hann er listamaður , mamma hans var norskur rithöfundur og pabbi hans listamaður og listaverkasali af armenskum og rússneskum ættum .
Þarna var ég allt í einu komin inn í umhverfi sem ég þekkti ekki .
Ég held að það hafi tekið mig fimmtán ár að jafna mig á þessu kúltúrsjokki .
En ég ákvað að ganga inn í þetta umhverfi og kynnast listum og listaverkum .
Sambýlismaður minn , Leonardo , er með fyrirtæki þar sem eru steyptar bronsstyttur og hann gaf mér réttindi sem hann átti á styttum eftir Salvador Dali .
Þannig byrjaði ég sem listaverkasali .
" Kom á fót vinabæjarsamfélagi Hvernig er fyrir sósíalistann að eiga nóg af peningum ? " Það er fínt .
Það gefur sósíalistanum tækifæri til að láta að sér kveða í baráttunni .
Ég er að gera ýmislegt annað en að stunda listaverkasölu og vera stjórnarformaður DV .
Ég framleiddi til dæmis heimildarmynda Maybe I Should Have því ég hafði mikla trú á þeirri mynd .
Fyrir tuttugu árum kom ég á fót vinabæjarsamfélagi milli Fáskrúðsfjarðar og Gravelines sem er einn af ríkustu bæjum í Frakklandi , en bæjarstjórinn þar var mjög áhugasamur um Ísland og frönsku fiskimennina sem komu hingað .
Þetta samstarf hefur gengið mjög vel .
Íbúar frá Gravelines hafa komið í heimsókn til Fáskrúðsfjarðar og í einni ferðinni sá fjórtán ára stúlka nafn afa síns á legsteini í kirkjugarðinum .
Fjölskylda mannsins hafði ekki hugmynd um að hann væri jarðaður þar og kom síðan í heimsókn til Fáskrúðsfjarðar .
" Ertu mikið á ferðinni milli Íslands og Frakklands ? " Ég flutti til Íslands árið 2006 , en fer mjög oft til Frakklands þar sem sambýlismaður minn á hús rétt fyrir utan París og þar sem dætur okkar Loriana og Lívey búa .
" Er það rétt sem maður hefur heyrt að í Frakklandi búir þú í kastala ? " Ég bý ekki í kastala , heldur rúmgóðu húsi og er ekki vellauðug en hef nóg fyrir mig .
" Er ekki hræðilegt að vera í fjarbúð ? " Það er hræðilegt fyrir manninn minn , en ég skemmti mér svo vel hérna heima að það er ekki eins hræðilegt fyrir mig .
Sambandið gengur óskaplega vel , hann kemur stundum hingað .
Dætur okkar eru 24 ára og 14 ára , og búa í Frakklandi .
Sú eldri skrifar texta og syngur og hefur gefið út tvær plötur .
Hún kynnir sig sem íslenskan listamann og hefur sterk tengsl við Ísland .
Sú yngri var svo hér í skóla um tíma .
" Ekki þjónusta við valdherra Ljúkum þessu með því að víkja aftur að DV .
Þegar þú fréttir að DV hafi lent í enn einu dómsmálinu andvarparðu þá heima hjá þér ? " Nei , þá athuga ég hver hafi verið að kæra blaðið og skoða fréttina og viðbrögð mín hafa verið : Þetta var rétt frétt og réttar upplýsingar .
Hver í þessu þjóðfélagi á að ákveða hvað má segja ? Fyrir mig er lesandinn sá sem mestu skiptir .
Hann á að fá nauðsynlegar upplýsingar .
DV þjónar ekki valdaherrunum heldur lesendum sem eiga rétt á því að vita hvað er að gerast í þjóðfélaginu .
Íslendingar eru rúmlega 300.000 og það er ekki hægt að gefa út ótakmarkaðan fjölda af blöðum .
DV og Morgunblaðið eru áskriftablöð , Fréttablaðið er auglýsingabæklingur með fréttum inni á milli .
RÚV er ráðandi á fjölmiðlamarkaði enda hefur það peninga og nægt starfsfólk til að þjóna landsmönnum .
DV er pínulítið blað , með 40 starfsmenn og getur ekki gert það sem RÚV getur gert .
En DV getur gert hlutina öðruvísi og kafað ofan í mál sem aðrir fjölmiðlar sinna ekki .
Það líkar ekki öllum þessar áherslur og það verður þá bara að hafa það .
Áskriftablöð miðla fréttum til almennings og eru mjög mikilvæg .
Fólk verður að fá fleiri en eina sýn í málin og það þýðir ekki fyrir fólk að lesa bara DV eða bara Morgunblaðið og það þýðir heldur ekki að horfa bara á fréttatíma Stöðvar 2 .
Fólk verður ekki nægilega upplýst af því .
Netið getur svo verið varasamt því hætt er við að fólk lesi þar bara fyrirsagnir og stutta lýsingu á frétt en ekki fréttina sjálfa .
Fjölmiðlalæsi er gríðarlega mikilvægt .
Því fleiri sjónarhorn sem fólk fær á málin því betri aðstöðu hefur það til að taka upplýstar ákvarðanir .
Ef fólk fær einhliða upplýsingar er ekki verið að upplýsa það heldur mata það .
Það vil ég ekki horfa upp á og þess vegna er ég að leggja mitt af mörkum til að styrkja sjálfstæða fjölmiðla .
" 