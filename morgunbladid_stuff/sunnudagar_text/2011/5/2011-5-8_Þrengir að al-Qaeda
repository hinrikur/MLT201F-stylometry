Það tók Bandaríkjamenn tíu ár að hafa uppi á Osama bin Laden .
2. maí gerðu bandarískir sérsveitarmenn árás á bin Laden í fylgsni hans í bænum Abottabad í Pakistan og féll hann í árásinni .
Það var mikið áfall þegar útsendarar bin Ladens , foringja hryðjuverkasamtakanna al-Qaeda , gerðu árás á Bandaríkin 11. september 2001 .
Ef til vill er það merki um styrk bin Ladens að honum skyldi takast að forðast klær Bandaríkjamanna svo lengi og ugglaust hafa íslamistar sótt til hans innblástur , en styrkur al-Qaeda virðist hafa dvínað og eitt merki þess að ekki eigi að ofmeta áhrifamátt samtakanna er að í uppreisninni í arabalöndunum í upphafi þessa árs hafa þau verið lengst úti á jaðri .
Í nýjasta tölublaði The Economist segir að þrátt fyrir að al-Qaeda sé enn " stærsta merkið " meðal íslamskra hryðjuverkamanna megi greina marga veikleika í samtökunum .
Blaðið hefur eftir viðmælendum , sem til þekkja , að al-Qaeda sé undir miklum þrýstingi .
Samtökin séu fámennari en þau hafi verið um langt skeið , skorti peninga og eigi mun erfiðara með að láta til skarar skríða gegn hinum " fjarlæga " óvini í vestri en áður .
Segir blaðið að undanfarið hafi stjarna bin Ladens dofnað , sérstaklega í Mið-Austurlöndum .
Blaðið segir að það hafi haft sín áhrif að með árunum varð ljóst að bin Laden varð ekkert ágengt í baráttu sinni og þá sérstaklega fyrir því markmiði að flæma " heiðingjana " burt frá löndum múslíma .
Þvert á móti hafi árásir hans orðið til þess að Vesturlönd létu enn frekar að sér kveða með því að ráðast inn í Afganistan og Írak .
Fylgismenn bin Ladens hafi hrökklast út á jaðarinn og aðeins þrifist á afskekktum löglausum svæðum á borð við fjallahéruð Jemens og Pakistans , eyðimörkum Norður-Afríku og óaldarsvæðum Afganistans og Íraks .
Hundeltir leiðtogar hafi stöðugt þurft að vera í felum og stöðugt átt erfiðara með samskipti hver við annan og umheiminn .
Kjarni al-Qaeda sé því orðinn veikur .
Bandaríkjamenn hafa höggvið skörð í raðir al-Qaeda með stöðugum árásum mannlausra flugvéla á stöðvar samtakanna í fjallahéruðum Pakistans .
Árásirnar hafa vakið reiði Pakistana vegna falls óbreyttra borgara í þeim , en The Economist segir að þær hafi verið svo árangursríkar að þær hafi leitt til bræðravíga foringja al-Qaeda , sem voru sannfærðir um að þeir hefðu verið sviknir innan frá .
Nú má búast við því að Bandaríkjamenn herði árásirnar á al-Qaeda til að nýta upplýsingarnar sem fundust á felustað bin Ladens áður en þær verða úreltar .
Valdabarátta fer í hönd Hryðjuverkasamtökin al-Qaeda voru eitt sinn rækilega miðstýrð og öll skiplagning kom ofan frá .
Eftir hryðjuverkin 11. september 2001 löguðu samtökin sig að nýjum aðstæðum og urðu laustengd .
Pakistanski blaðamaðurinn Ahmed Rashid líkir samtökunum nú við fjölþjóða fyrirtækjakeðjur , sem selja leyfi til rekstrar í sínu nafni .
Þannig geti hryðjuverkasamtök um allan heim notað nafn al-Qaeda án þess að lúta yfirstjórn þeirra .
Nú hefst barátta um forustu innan samtakanna .
Osama bin Laden gerði egypska lækninn Ayman al-Zawahiri að sínum næstráðanda og því má ætla að hann hafi nú mest að segja í samtökunum .
Rashid bendir hins vegar á í grein á vefsíðu tímaritsins New York Review of Books að hann sé illa þokkaður af mörgum innan samtakanna vegna hroka síns og eins fyrir það að draga taum Egypta í al-Qaeda .
Vandasamt verði hins vegar fyrir samtökin að velja sér leiðtoga vegna þess hve erfið samskipti milli félaga eru út af eftirliti Bandaríkjamanna og NATO .
Blóð þeirra blandað tárum Hryðjuverkasamtökin al-Qaeda staðfestu á föstudag að Osama bin Laden væri látinn og sögðu að blóð þeirra , sem fögnuðu dauða hans , yrði blandað tárum .
" Þótt Bandaríkjamönnum tækist að drepa Osama er það hvorki skömm né blettur [ fyrir al-Qaeda ] , " sagði í yfirlýsingunni samkvæmt þýðingu bandarískrar eftirlitsstofnunar , SITE .
" Brátt verður með hjálp Allah hamingja þeirra að sorg og blóð þeirra blandað tárum þeirra .
" Sagði að brátt yrði birt yfirlýsing , sem bin Laden hefði tekið upp viku áður en hann var drepinn .
