Sam Torode - The Dirty Parts of the Bible * * * - Titillinn ber það ekki með sér en þetta er píkaresk þroskasaga af dreng sem heldur til smábæjar í Texas að leita að fé sem faðir hans fól þar mörgum árum áður .
Biblían kemur þá aðeins við sögu að faðirinn er ofsatrúaður prédikari sem sagði skilið við fjölskyldu sína fyrir trúna og drengur því sífellt að vitna í Biblíuna , en kemur söguþræðinum ekki beinlínis við .
Í leitinni að fjölskyldugullinu finnur piltur dýrmætari hluti en peninga , kynnist fjölskyldunni sem faðirinn hafnaði , finnur lífsförunaut og eignast vini .
Framvindan er ævintýrakennd og ekki skortir afkáralegar uppákomur , sumar meira að segja dulrænar .
Ágætis afþreying .
David Lebovitz - The Sweet Life in Paris * * * - Þegar David Lebovitz missti lífsförunaut sinn ákvað hann að venda sínu kvæði í kross , sagði skilið við San Fransisco , seldi glæsihús sitt og fluttist í litla risíbúð í París þar sem hann kom undir sig fótunum að nýju .
Í Bandaríkjunum var hann þekktur fyrir bækur um ævintýralega eftirrétti og hann var ekki lengi að taka upp þráðinn í Frakklandi þó það væri með aðeins öðruvísi áherslum enda þurfti hann að læra margt upp á nýtt og þá ekki bara hvað hráefni hétu heldur líka það að sumt var og er illfáanlegt í Frakklandi sem mönnum þykir sjálfsagt vestan hafs .
Eins kynntist hann í Frakklandi ýmsu nýju sem hefur orðið honum innblástur .
Hann lýsir lífinu í París býsna skemmtilega og skreytir með uppskriftum að aðal- og eftirréttum og öllu þar á milli , segir skemmtisögur af samskiptum sínum við Frakka og gerir miskunnarlaust grín að þeim og reyndar að sjálfum sér líka .
Sjá einnig vefsetur Lebovitz , www.davidlebovitz.com / .
Caroline Leavitt - Pictures of You * * ½ - Í sem stystu máli má lýsa þessari bók sem fáguðu tilfinningaklámi , en mér finnst líklegt að margir muni leggja bókina frá sér ósáttir .
Bókin segir af ungri konu sem yfirgefur ótrúan sambýlismann og heldur út í óvissuna .
Hún kemst þó ekki langt því hún lendir í bílslysi og verður annarri ungri konu að bana , en lán í óláni að sonur þeirrar konu kemst af .
Ekki ýkja löngu eftir slysið kemst sú sem eftir lifði í kynni við eiginmann hinnar látnu og hefst nú mikil tilfinningaflækja .
Ekki er vert að rekja söguþráðinn , en heldur þótti mér hann ótrúverðugur og klénn þegar upp var staðið .
Það er þó huggun að allir náðu loks að höndla hamingjuna , þó kannski ekki á þann hátt sem þeir höfðu vænst eða óskað .
Árni Matthíasson arnim@mbl.is 