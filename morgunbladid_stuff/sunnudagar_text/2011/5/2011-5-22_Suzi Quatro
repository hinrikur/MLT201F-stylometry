Hún er smávaxin , glaðvær , syngur og leikur á bassa og kemur iðulega fram í leðri frá toppi til táar .
Enda þótt hún sé fædd í Bandaríkjunum lét Suzi Quatro fyrst að sér kveða í Bretlandi snemma á áttunda áratugnum og önnur smáskífa hennar " Can the Can " tröllreið vinsældalistum um alla Evrópu árið 1973 .
Quatro tók af öll tvímæli , stelpur geta líka rokkað ! Glysrokkbylgjan hin fyrri þreif hana með sér enda þótt sumum þyki ef til vill fullmikið kúlutyggjóbragð af tónlist hennar .
Í kjölfarið komu nokkur lög sem náðu bærilegum vinsældum , meðal annars " If You Can ' t Give Me Love " árið 1978 .
Ekki kveikti Ameríka þó enn á perunni .
Það breyttist ári síðar , þegar dúett Quatros og Chris Normans úr Smokie , " Stumblin ' In " náði fjórða sæti Billboard-listans .
Það er eini smellur hennar í heimalandinu til þessa dags .
Eftir þetta daðraði Quatro við pönk og nýbylgju en hafði ekki erindi sem erfiði , síðasta lagið sem hún kom inn á vinsældalista var " Heart Of Stone " 1982 .
Enn á ferð og flugi Því fer þó fjarri að Suzi Quatro hafi lagt bassann á hilluna .
Hún tók sér að vísu gott hlé á níunda áratugnum en frá árinu 1990 hefur hún sent frá sér fjórar breiðskífur , þá síðustu 2006 .
Samtals hefur hún selt um fimmtíu milljónir platna , sem er dágott , og ferðast enn um heiminn til að spila á tónleikum , eins og enginn sé morgundagurinn .
Að sögn heldur hún um sextíu tónleika á ári .
Hvernig væri að fá Quatro í Hörpuna með haustinu ? Fyrst menn grófu upp Cyndi Lauper er allt hægt ! Susan Kay Quatro fæddist í sjálfri rokkborginni Detroit árið 1950 og verður 61 árs handan við mánaðamótin .
Faðir hennar var ítalsk-bandarískur en móðirin frá Ungverjalandi .
Margir eru sjálfsagt sannfærðir um að Quatro sé listamannsnafn en svo er ekki .
Hinn ítalski afi söngkonunnar stytti fjölskyldunafn sitt úr Quattrocchi þegar hann settist að í Bandaríkjunum .
Fjórtán ára stofnaði Quatro stúlknahljómsveitina Pleasure Seekers and Cradle ásamt systrum sínum , Patti , Nancy og Arlene .
Patti gekk síðar í raðir í Fanny , sem var ein af fyrstu stúlknasveitunum til að vekja athygli á landsvísu í Bandaríkjunum .
Arlene er líklega frægust fyrir að vera móðir leikkonunnar Sherilyn Fenn , sem meðal annars gerði garðinn frægan í sjónvarpsþáttum Tvídröngum .
Bróðir þeirra Quatro-systra , Michael , hefur einnig fengist við tónlist .
Af öðrum afrekum Suzi Quatro má nefna að hún fór með hlutverk hinnar eldhressu Leather Tuscadero í sjónvarpsþáttunum Happy Days sem nutu mikilla vinsælda á áttunda áratugnum .
Quatro er fráskilin og á tvö uppkomin börn .
Hún býr í Essex á Englandi .
orri@mbl.is 