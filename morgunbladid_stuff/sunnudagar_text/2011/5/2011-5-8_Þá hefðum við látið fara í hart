Óhætt er að segja að Stefán Einar Stefánsson hafi staðið í ströngu frá því hann tók formlega við sem formaður VR í byrjun mánaðarins .
Lengi vel stefndi í allsherjarverkfall , en eftir maraþonviðræður rofaði til og útlit var fyrir samninga þegar samtalið átti sér stað á fimmtudagsmorgni , þó að ekki hafi verið gengið frá því fyrr en um kvöldið .
" Yfirlýsingarnar bera með sér að það sem út af stendur verði leyst á næstu klukkustundum , " segir Stefán .
" Þar meta menn meiri hagsmuni fyrir minni .
Og þannig er í samningum , ekki síst eins og ástandið er núna í samfélaginu , að allir gefa eitthvað eftir .
Launagreiðendur greiða meira en þeir vilja og við berum minna úr býtum .
Og það er merkilegt að finna fyrir mennskunni í því að ná málamiðlunum .
Það er forsenda mannlegs samfélags og eitthvað fallegt við það , að fólk sem er á öndverðum meiði komist að samkomulagi .
Í fyrradag sátum við í samfleytt tuttugu tíma til að koma því til leiðar og sextán tíma í gær .
Allir gera þetta af miklum heilindum beggja vegna borðs , enda myndi það ekki ganga öðruvísi .
Viðræðurnar fóru að ganga illa í aðdraganda páskanna þegar sú tilfinning fór að læðast að mönnum , að ekki væru heilindi í viðræðunum .
Þá varð ekki lengra haldið .
En svo hafði upprisuhátíðin þessi jákvæðu áhrif .
" Stefán brosir , enda með embættispróf í guðfræði .
– Heldurðu að það verði skrifað undir í dag ? " Menn sögðu í gærkvöldi að það yrði kortér í fimm um nóttina , varaforseti ASÍ sagði tvö í dag , ég segi að það kæmi mér á óvart ef það tækist fyrir sexfréttir .
Ég gerðist talsmaður þess í mínu reynsluleysi , að menn reyndu að gefa sér rýmri tíma , sólarhringur til eða frá væri ekkert í þessu hagsmunamáli .
En ég geri mér grein fyrir því , þegar ég fylgist með reynslumeiri mönnum , að það þarf að halda fólki á tánum , jafnvel með óraunhæfum viðmiðum .
Það þarf sérstakt spennustig til að setjast kl. þrjú að nóttu til að ræða um bónusa í fiskvinnslu og eftirvinnuálag í verslunum .
Þetta eru mjög flókin mál og menn þurfa að vera gríðarlega einbeittir .
Enginn hefur samvisku til að vera með hangandi hendi í viðræðum um svona mikilsverð mál , sem lúta að starfskjörum fólksins okkar .
" – Ertu ánægður með samningana ? " Ég er ánægður með að samingar séu að nást .
Ég hefði viljað ná fram meiru í ýmsum þáttum , en ég held líka að það hafi náðst mikilvægir áfangar .
Oft er þessu stillt upp þannig , að annaðhvort berjist menn fyrir lægst launaða fólkið eða millitekjuhópana , en ég held að með þessari útfærslu höfum við náð afgerandi kjarabótum eða leiðréttingum til hinna lægst launuðu , en einnig að töluverðu leyti til þeirra sem teljast til millitekjuhópa .
En sá maður sem gekk til þessara samninga í von um að koma út með pálmann í höndunum , hann hlaut að verða fyrir vonbrigðum .
Víst erum við að sækja kjarabætur , en þeir sem veita þær hafa ekki mikið borð fyrir báru , þó að þeir teygi sig langt .
Ég hlýt að bera virðingu fyrir þeirri viðleitni , eins og þeir bera virðingu fyrir fulltrúum launþegahreyfingarinnar og launþegum .
Enda þurfum við öll að leggjast á árarnar .
Atvinnulífið lifir ekki án okkar og við þrífumst ekki án atvinnulífsins .
Við verðum að sýna samstöðu í verki til að komast upp úr þessum hjólförum stöðnunar og afturfarar .
Auðvitað getur verið nauðsynlegt að takast á , en samtakamátturinn er miklu dýrmætara verkfæri .
" Varstu farinn að búa þig undir að það færi í hart ? " Stórt mál leystist undir kvöld í viðræðum Landssambands íslenskra verslunarmanna og okkar í VR við atvinnurekendur .
Þegar ég fór til fyrsta stjórnarfundar undir minni forystu í VR , þá var ég á báðum áttum um hvort rétt væri að leggja þá tillögu fyrir stjórn að tvöfalda vinnudeilusjóðinn og leggja til milljarð til viðbótar við þann milljarð sem í honum er .
Það hefur ekki verið lagt inn í þann sjóð svo árum skiptir , enda mjög langt síðan þetta félag neyddist til að beita verkfallsvopninu .
En ef það hefði ekki náðst saman um tiltekna breytingu , þá hefðum við látið fara í hart og þeim skilaboðum var komið á framfæri með skýrum en þó óformlegum hætti .
Þess skal getið að stjórnin tók fyrir skemmtilegri og uppbyggilegri mál , úr því að samkomulag náðist .
" – Hvaða mál var þetta sem braut á ? " Nú hefur á skömmum tíma orðið sú félagslega breyting , að 40 verslanir eru með sólarhringsopnun á höfuðborgarsvæðinu .
Við erum ekkert að hvetja til þess að þær hætti því , enda veitir það okkar fólki vinnu .
En það er einkennilegt að ef það vinnur meira en 171,1 stund á mánuði reiknast yfirvinna með 80% álagi , en ef það er innan þessa tímafjölda , en vinnur á nóttunni , þá er álagið aðeins 40% .
Þetta var ekki tekið með í reikninginn þegar kerfið var einfaldað árið 2004 .
Við bentum á að álagið væri of lágt á milli kl. 24 á kvöldin og átta á morgnana .
Það hafðist í gegn að næturálagið verður hækkað , fyrst í 45% árið 2013 og svo er bókað að við undirritun næstu kjarasamninga fer álagið í 50% .
Vinnuveitendur eru því í raun búnir að skuldbinda sig fyrir næsta kjarasamning .
" – Hvernig var að stimpla sig inn og mæta beint í svona harðan slag ? " Ég er ekki átakafælinn , en þau verða aldrei markmið í sjálfu sér , því þá væri það villimannseðlið sem drifi mann áfram .
En þetta var allt of bratt , " segir Stefán og brosir .
" Ekki síst vegna þess að framan af stefndi allt í það að hér kæmi til allsherjarverkfalls .
Þess skal getið að síðast þegar VR fór í verkfall var ég fimm ára .
Ég setti mig því ekki inn í deilurnar á þeim tíma og þurfti að leita ráðgjafar hjá reyndu fólki .
Í þessu starfi hef ég einsett mér að hlusta meira en að tala , en auðvitað hef ég þurft að taka ákvarðanir með mínu fólki á ákveðnum tímapunktum , það hefur reynt mjög á en verið gefandi .
Ég er viss um að þessi skjótfengna reynsla gefur mér tækifæri til að vera öflugri talsmaður fyrir félagsmenn , heldur en ef ég hefði beðið í ár eða tvö ár eftir að takast á við þetta verkefni .
Það eru forréttindi að starfa með þeim reynsluboltum sem hafa starfað í verkalýðshreyfingunni og kynnast því hvað yfirsýn þeirra og reynsla er mikil .
Ég nefni sérstaklega þrjá menn , Gylfa Arnbjörnsson , forseta ASÍ , Guðmund Gunnarsson sem nýlega lét af embætti formanns Rafiðnaðarfélagsins og Sigurð Bessason , formann Eflingar .
Ég er ekki viss um að launafólk í mörgum stærri löndum eigi jafnstóra öfluga sveit , fyrir utan alla hina dugmiklu starfsmenn ASÍ og VR .
" Sækist ekki eftir logni Þó að viðtalið hefjist snemma morguns á fimmtudegi , þá mætir Stefán Einar í viðtalið beint af fundi með starfsmönnum , þar sem hann setti þá inn í ákvarðanir af stjórnarfundi deginum áður .
En eftir stormasöm átökin sem einkennt hafa starfsemi VR undanfarið – má búast við logni framundan ? " Markmiðið er að tryggja að það verði ekki logn , en tryggja það hinsvegar að vindarnir blási þannig að þeir nýtist félagsmönnum , " svarar Stefán að bragði .
" Þannig hafa þeir ekki blásið hér á síðustu tveimur árum .
En það eru veðrabrigði og vindáttin er að snúast , það er mikill hugur í starfsfólki og fyrsti stjórnarfundur gaf til kynna að menn hafa einsett sér að vinna saman að málum .
Við erum sammála um að vera ekki alltaf sammála , en ganga þó alltaf þannig til verks að félagsmenn og þeirra hagsmunir séu í forgrunni .
Og það er mjög gott að menn nái saman um það , það er upphafið að því að hlutirnir gangi fyrir sig með eðlilegum hætti .
" Persónulegar ásakanir Stefán segir erfiðleikatímabilið hafa reynt mjög á fólk andlega .
" Eitt af því sem gerist í svona ástandi er að persónulegar ásakanir ganga á víxl , rangar upplýsingar breiðast út og tortryggni tekur völd .
Við þurfum að vinda ofan af því og það gerist bara með því að byggja upp traust .
Það vita allir að það byggist upp á löngum tíma , en ég held að besta leiðin að því sé að byrja rétt .
Þess vegna var gríðarlega mikilvægt á stjórnarfundinum að byrja á uppbyggilegum nótum .
Mitt verkefni sem formanns er að stuðla að því að upplýsingaflæði á milli skrifstofu og stjórnar sé gott , þannig að starfsfólkið geti hrint þeirri stefnu í framkvæmd sem stjórn og trúnaðarráð markar .
Á starfsmannafundinum í morgun fór ég yfir þau mál sem voru tekin fyrir á stjórnarfundi og stöðuna í kjaraviðræðunum .
Ef við göngum í takt eru meiri líkur á að ná góðum árangri .
Þetta er stór hópur fólks með ólíka eiginleika og hlutverk , en ef markmiðið er það sama , þá getur þetta orðið feiknalega sterk eining .
" Stefán segir ekkert skrítið að VR og fleiri félög og stofnanir hafi lent í ólgusjó eftir allt sem gekk á í samfélaginu eftir hrunið .
" Það hlutu einhverjar stofnanir að missa fótanna eða lenda í ókyrrðinni .
VR varð illa úti , en ég held að það sé full ástæða til að ætla að við séum að komast yfir það .
Ef forsendur kjarasamningsins standast , mun gefast svigrúm til þess .
Við greiddum í þessari viku 500 milljónir inn í varasjóðinn , greiðum á hverju ári út úr sjúkrasjóðnum 700 milljónir , í orlofsmálum er mikil framþróun , þannig að sú mynd sem fólk hefur af VR , að allt hafi gengið út á átök , er ekki rétt , en þau hafa skyggt á það góða starf sem hér hefur verið unnið .
" Hörð kosningabarátta Stefán Einar var kjörinn formaður VR í kosningum á meðal félagsmanna í lok mars og fékk 977 atkvæði eða 20,6% atkvæða .
Það gekk ýmislegt á í kosningabaráttunni , enda tæp 30 þúsund á kjörskrá og margir í framboði .
" Þetta var hörð kosningabarátta , " segir hann .
" Þegar ég tók ákvörðun um að bjóða mig fram gerði ég mér grein fyrir að það myndi hreyfa við ákveðnum hópi fólks , sem taldi sig réttborið til að taka við félaginu í kjölfar hrunsins .
Það á reyndar við um fleiri svið samfélagsins , að fram steig fólk sem taldi óyggjandi að það ætti að taka við keflinu og var jafnvel svo visst í sinni sök , að ef kjósendur , sem lokavaldið hafa , væru því ekki sammála , þá hefðu þeir rangt fyrir sér .
Og þegar tilteknir einstaklingar fundu að framboð mitt og þær hugmyndir sem ég hafði fram að færa nytu hljómgrunns , ég lagði alltaf áherslu á að menn byðu sig fram á málefnalegum grundvelli , urðu þeir skelkaðir og töldu hættu á að félagsmenn tækju það sem þeir kölluðu ranga ákvörðun – að fá mig til að leiða félagið .
Því miður hefur það ekkert breyst í kjölfar hrunsins , að misjöfnum meðulum er beitt , þegar fólk er komið á ákveðið stig í sjálfsréttlætingu sinni .
Ég varð skotspónn fólks sem taldi allt til þess vinnandi að koma í veg fyrir að ég tæki við félaginu og var tilbúið að bera á mig hluti sem ekki áttu við rök að styðjast .
Það er vandamál sem við eigum við að etja í íslensku samfélagi , að varpað er á fólk ásökunum sem eru úr lausu lofti gripnar , í þeirri fullvissu , að ef þeim er haldið nógu lengi á lofti , muni þeim sem fyrir því verða ekki takast að hreinsa sig af því .
En sem betur fer náði þetta ekki í gegn , kosningarnar fóru eins og ég vonaðist eftir , enda fann ég að málefni mín náðu eyrum félagsmanna .
Ég kveinka mér ekkert undan þessu .
Sá sem býður sig fram til að vera formaður VR verður fyrir árásum svona fólks , það verður ekki hjá því komist .
En það getur reynt á .
Fólk skyldi hafa í huga , sem beitir svona meðulum , að það bitnar minnst á þeim sem býður sig fram , því þeir þola svona árásir , en reynir fyrst og fremst á þá sem næstir standa , foreldra , maka , systkin og ástvini .
Þessar ásakanir gengu nærri mínu fólki og ég á erfitt með að sætta mig við það .
Ég er ekkert að gera mikið veður út af því sem ég lenti í , margir hafa orðið miklu verr úti en ég , en menn eru mjög varnarlausir gagnvart svona áburði .
" Þegar Jörfagleðinni lauk Stefán Einar er siðfræðingur að menntun og var áberandi í þjóðfélagsumræðunni í kjölfar hrunsins .
" Það var í tengslum við álitamál sem menn fóru að sjá í öðru ljósi þegar Jörfagleðinni lauk , " segir hann .
" Þá sáu menn að þeir mælikvarðar sem lagðir höfðu verið á framgöngu og samskiptamáta í viðskiptalífinu voru í raun helsjúkir .
Ég hafði menntað mig á þessu sviði , að verða bær til að leggja siðfræðilega mælikvarða á framgöngu manna í viðskiptum , hvort sem það tengdist mútum eða innherjaupplýsingum eða öðru slíku .
Það var mikil þörf á umræðu og leiðsögn í þessum málum í eftirmálum hrunsins og þvert gegn eigin vilja lendi ég inni í þessu .
Ég hafði séð fyrir mér , þegar ég lauk námi 2008 , að ég fengi náðug ár innan háskólasamfélagsins til að skóla mig betur til og ígrunda það sem ég var að rannsaka og nema .
Og var kominn vel af stað með umsókn í doktorsnám við Edinborgarháskóla í siðfræði .
Sá friður gafst aldrei og svo hefur það bara dottið upp fyrir vegna annarra verkefna .
En þetta sannar það að það skiptir ekki máli hversu miklar áætlanir maður gerir , þær fara yfirleitt úr skorðum .
Mér er það minnisstætt , að sem unglingur fékk ég þessi ráð , að það væri mikilvægt að setja sér skýr og háleit markmið , vegna þess að það héldi manni á beinu brautinni .
En á sama tíma yrði maður að gera sér grein fyrir því að niðurstaðan , staðurinn sem maður endar á , verður sjaldnast í samræmi við þetta markmið .
Mann ber alltaf af leið og þættir sem ekki er gert ráð fyrir sveigja mann inn á aðrar brautir , en það gerir ekki lítið úr markmiðinu sem slíku .
Það er nauðsynlegt þótt það verði aldrei að veruleika í sinni hreinu mynd og maður eigi að vera æðrulaus og í rónni , þó að það náist ekki alltaf .
" Stefán segist ekki ætla að taka sæti í stjórnum fyrirtækja .
" Ég hef líka tekið ákvörðun um það , þó að þrýst hafi verið á um að ég sitji í stjórn Lífeyrissjóðs verslunarmanna , þar sem við skipum helming stjórnarmanna , að taka það ekki að mér að þessu sinni .
Ég er með fangið fullt af verkefnum , sem brýnt er að takist vel að ljúka .
Með því er ég ekkert að gagnrýna hvernig staðið var að málum áður , en ég held að styrkur formanns VR felist einmitt í því að vera engum háður .
Þá getur hann tekið ákvörðun um að taka harðan slag fyrir sína félagsmenn , án þess að leiða hugann að öðrum hagsmunum sem honum er treyst til að verja .
" Það verður ekki hjá því komist að spyrja Stefán út í aldurinn , en hann er aðeins 27 ára gamall og kominn í djúpu laugina .
" Systur mínar halda því fram að ég sé fæddur árið 1883 , bæði út af áhugamálum og göngulagi , " segir hann og brosir .
" Ég held að aldur sé alltof afstætt fyrirbæri til að við setjum hann sem mælikvarða á hlutina .
Fólk er bara kallað til starfa eftir því sem þörf er á , hvort sem það er gamalt eða ungt eða á miðjum aldri .
Þú hefur heyrt söguna af því þegar Ásgeir Ásgeirsson fór í framboð löngu áður en hann varð forseti , þá held ég að hann hafi verið á mínum aldri .
Maður stóð upp á fundinum og sagði það stórvandamál hvað hann væri ungur : Ég get ekki kosið þig .
Ásgeir tók undir það , aldurinn væri vissulega vandamál , en sagði svo að það lagaðist með tímanum .
Ég get fullvissað félagsmenn um að þetta stendur til bóta , ég verð 28 ára í september og 29 ára á næsta ári .
Mitt markmið er að það sama gildi um þetta og kjarasamningana , það fari fram á veginn þótt hægt gangi .
" Og Stefán heldur áfram : " Ég held það sé kostur að fá reynslumikinn mann með langa ævi að baki , en það sé líka tækifæri að fá inn ungan mann .
Gleymum því ekki að þegar Guðmundur H. Garðarsson kom hér inn í lok sjötta áratugarins var hann tæplega ári eldri en ég .
Þá var félagið í mikilli tilvistarkreppu og Guðmundi tókst að byggja það upp með miklum myndarskap .
Þannig að góð reynsla hefur skapast af því að kalla ungt fólk til ábyrgðar .
Kannski þarf íslenskt samfélag líka á því að halda .
Síðustu helgi var kjörinn nýr formaður Rafiðnaðarsambandsins , sem er fæddur árið 1980 , og það hefur ekki gerst í langan tíma í forystu verkalýðshreyfingarinnar að það verði svona skýr kynslóðaskipti .
" Stefán á unnustu , er barnlaus og áhugamálin eru meðal annars bækur og hlaup .
" Ég hleyp mikið , er að búa mig þessa dagana ásamt hlaupaklúbbi í VR undir maraþon í haust , þar sem ég safna áheitum fyrir Styrktarfélag krabbameinssjúkra barna .
Ég hef aldrei áður hlaupið maraþon , hálft hefur verið mín vegalengd .
Svo spila ég golf , les bækur og hef dúllað mér við að þýða bækur , tvær eru komnar út og tvær eru í vinnslu .
Það er annars vegar lítið siðfræðikver eftir prófessor í Nortre Dame-háskóla og svo er ég farinn að rissa upp áætlun , sem fer úr skorðum vegna kjörsins hér , um að þýða Rætur réttlætisins eftir Alan Dershowitz , en það eru tíu frásagnir úr Gamla testamentinu um breyskleika mannsins og hvernig við getum notað þær til að glíma við spurningarnar um muninn á réttu og röngu .
" 