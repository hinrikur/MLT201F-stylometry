7.00 Starfsfólk Radisson hótelsins er svo elskulegt að hengja International Herald Tribune á hurðarhúninn hjá mér á hverjum morgni svo að ég byrja á að fletta blaðinu og les nokkrar greinar áður en ég kveiki á tölvunni .
Skoða póstinn , svara því nauðsynlegasta og framsendi póst á félaga mína í íslenska hópnum .
Eitt rúnnstykki og kaffi í morgunmat ásamt ávöxtum .
Verður að nægja fram yfir hádegi og kannski rúmlega það .
9.00 Gert klárt fyrir ferð með starfsfólki RÚV á Esprit-leikvanginn þar sem ætlunin er að fara í tökur vegna innslags um tæknimálin í kringum Eurovision-keppnina .
Kynni Lovísu Árnadóttur frá RÚV fyrir Silje Marie Lien blaðafulltrúa norska hópsins , en Stella Mwangi fulltrúi Noregs verður með æfingu í dag og Lovísa ráðgerir að taka við hana viðtal að henni lokinni .
9.20 Leggjum af stað með allt okkar hafurtask í Esprit Arena .
Þar sem við höfum gefið þýska aðstoðarfólkinu okkar Denise Manz og Andres Tennstedt sem og rútubílstjóranum frí í dag , förum við með sporvagni nr. 78 sem stoppar rétt hjá hótelinu og ekur beina leið á leikvanginn .
Finnum okkur borð til að vinna við í blaðamannahöllinni og merkjum það með íslenska fánanum .
10.00 Fer af stað ásamt Ragnari Santos upptökustjóra , Jóni Páli Pálssyni tökumanni og Lindu Þórðardóttur aðstoðarliðsstjóra til að hitta Svein Erik Schmidt aðstoðarhljóðstjóra Eurovision-keppninnar .
Hann sýnir okkur vinnuaðstöðuna baksviðs og fyrir utan höllina , sem er lokuð öllum nema tæknistjórum og starfsfólki þeirra .
Svein Erik er einstaklega hjálplegur og útskýrir tækjabúnaðinn og hvernig tækniferlarnir ganga fyrir sig .
Hann leiðir okkur um tækniþorpið eins og svæðið þar sem allir upptöku- og útsendingabílarnir eru staðsettir er kallað .
Dágóður tími fer í að skoða útsendingabílana , línumiðstöðina , hljóðverin , stjórnstöðina fyrir grafíkina og ljósin og aðra aðstöðu baksviðs .
Að þessu loknu lítum við á æfingu norska hópsins á sviðinu áður en við förum aftur í blaðamannahöllina .
12.00 Á óformlegan fund með Jon Ola Sand , sem er yfirmaður keppninnar , en við kynntumst í Kaupmannahöfn 2001 þegar ég var liðsstjóri íslenska hópsins í fyrsta sinn .
Þá var hann liðsstjóri norska hópsins í fyrsta skipti .
Sagði hann mér að verið væri að vinna í þeim breytingum sem við óskuðum eftir að gerðar yrðu á litasamsetningu í ljósagrafík og myndvinnslu fyrir aðra sviðsæfingu okkar sem verður á morgun .
12.42 Hef samband við Helen Brodin blaðafulltrúa sænska hópsins til að staðfesta viðtal sem ég var búinn að bóka fyrir Lovísu við sænska söngvarann Erik Saade .
Kveð Felix Bergsson sem fer heim á hótel þar sem Sjonni ' s Friends munu æfa lagið og fara í gegnum söngsyrpu sem ætlunin er að flytja á blaðamannafundi eftir sviðsæfinguna á morgun .
12.49 Ólafur Páll Gunnarsson hringir og spyr hvort ég sé til í að veita stutt útvarpsviðtal eftir 50 sekúndur , sem er auðsótt mál .
Að viðtalinu loknu hitti ég nokkra blaðamenn .
14.00 Peter Fenner og Jonathan Kernan mæta í blaðamannahöllina , en þeir eru breskir Eurovision-sérfræðingar sem hafa aðstoðað íslenska hópinn á ýmsan hátt í áratug .
Við förum yfir málin en síðan sest Peter niður með Hrafnhildi Halldórsdóttur sem verður kynnir í ár og þau fara yfir þær hugmyndir sem hún er búin að setja niður á blað varðandi kynningar .
Peter hefur skrásett hjá sér allskyns staðreyndir um keppnina í gegnum tíðina og er ótrúlega vel að sér í fræðunum .
15.30 Peter fer út í höllina til að fylgjast þar með æfingum og Hrafnhildur stingur upp á að við notum tækifærið til að fá okkur matarbita í veitingatjaldinu .
Grænmetisvefja og salat er hádegsiverðurinn og orkustigið hækkar umtalsvert .
Að þessu loknu förum við Jón Páll upp á svalir Esprit-hallarinnar til að taka yfirlitsmyndir af tækniþorpinu fyrir væntanlegt sjónvarpsinnslag .
17.00 Fer með Lovísu og Jóni Páli með sporvagninum til að hitta sænska söngvarann á Dorint Hotel Köningsallee þar sem sænska sendinefndin býr .
Að viðtalinu loknu höldum við í leigubíl heim á hótel til að losa okkur við myndavélar og annan búnað áður en við förum á veitingastaðinn Vapiano sem er stutt frá hótelinu .
Þar eru ágætar pitsur og pastaréttir í boði á viðráðanlegu verði .
Fæ mér grænmetispitsu sem smakkast vel .
Rætt um dagskrá morgundagsins sem verður stíf þar sem við þurfum að mæta snemma í höllina til að undirbúa aðra sviðsæfingu og halda blaðamannafund á eftir henni .
Dagurinn fer í þetta og svo eiga Sjonni ' s Friends að troða upp í Euroklúbbnum um kvöldið og einnig í veislu hjá grísku sendinefndinni .
21.00 Dagskrá morgundagsins liggur fyrir og það þarf að dreifa henni á alla í hópnum og Linda sér um það , en við ræðum um það hvernig málum verði háttað eftir undanúrslitin á þriðjudaginn .
Stefnt er að innskoti í seinni fréttir , sama hvernig fer .
Mikilvægt er að skipuleggja með hvaða hætti það fer fram .
Panta þarf gervihnattalínu , finna hentugan stað utan við höllina fyrir viðtalið , ganga frá leyfum og öðrum formsatriðum og skipuleggja hvernig viðmælendur komast þangað sem útsendingin fer fram ef af henni verður .
22.00-24.00 Tölvupóstum svarað og farið yfir atburði dagsins , rætt við vaktstjóra í gestamóttöku hótelsins og farið í háttinn rétt eftir miðnætti .
