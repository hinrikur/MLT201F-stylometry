Það sátu margir andaktugir fyrir framan sjónvarpsskjáinn á jóladagskvöld árið 1981 .
Þá birtist Gísli á Uppsölum fólki sjónum í þætti Ómars Ragnarssonar , Stiklum .
Sumir veltu fyrir sér hvort Bjartur í Sumarhúsum væri þarna lifandi kominn og héldu jafnvel Gísla og búskaparhætti hans gefa innsýn í fortíðina .
Ekki voru allir sáttir við þá mynd sem þessi einsetumaður dró upp í hugum fólks .
Ómar Ragnarsson óraði ekki fyrir því hvaða áhrif þessi þáttur hafði .
Hann hefur aldrei séð eftir því að hafa dregið Gísla fram í sviðsljósið , nema síður sé .
Í Stiklum var fjallað um allt litróf samfélagsins .
Ingveldur Geirsdóttir ingveldur@mbl.is Meðal þeirra sem voru ekki sáttir við þá mynd sem kviknaði í hugum fólks við að sjá lifnaðarhætti Gísla var doktor Kristján Eldjárn , þá fyrrverandi forseti Íslands .
Hann sá sig knúinn til að fjalla um Stikluþáttinn í grein sem birtist í Morgunblaðinu 17. febrúar 1982 .
Með því vildi hann leiðrétta þann misskilning að um þjóðháttalega heimildarmynd hefði verið að ræða eins og umræðan í samfélaginu eftir sýningu þáttarins benti til að fólk héldi .
" Því nefni ég þáttinn hér , að ég tók eftir því í ýmsum ummælum hrifinna áhorfenda , sem létu frá sér heyra í blöðum , að þeir töldu að þarna hefði verið bjargað fágætlega dýrmætri menningarmynd úr lífi fátæks almúga á fyrri tíð .
Það var sem sagt litið á þetta sem þjóðháttalega heimildarmynd .
Slíkt er þó fjarri öllum sanni .
Frá því sjónarmiði hefur myndin nákvæmlega ekkert gildi .
Hún er betur tekin en ekki af því að hún sýnir hvernig afbrigðileg manneskja getur einangrast fyrir utan mannlegt félag og horfið aftur til frumstæðra lífshátta sem hennar eru og ekki er unnt að kenna við neitt tiltekið menningarstig .
[ ...
] Afbrigðilegir lífshættir einstaklings segja enga sögu um hætti þjóðar , " segir Kristján meðal annars í grein sinni .
Greinin var þó aðallega skrifuð til að hrósa öðrum sjónvarpsþætti sem var sýndur um sama leyti , um Sigurð Filippusson járnsmið .
Allt verður að fornminjum Ómar Ragnarsson man vel eftir grein Kristjáns Eldjárns og segist geta fallist á sjónarmið hans að sumu leyti .
" En hann nálgaðist þetta út frá þröngu fornfræðilegu sjónarmiði og áttaði sig kannski ekki á því að samtími okkar hverju sinni verður að fornöld .
Allir hlutir verða að fornminjum .
Hann setti á þetta mælikvarða horfins þjóðlífs sem væri ekki nákvæmlega svona .
En hann áttaði sig ekki á því , og þú sérð það sérstaklega í dag , að lífið eins og það var hjá Gísla er alveg horfið núna .
Það sést aldrei aftur .
Þótt þetta væri blandað hjá Gísla af fortíð og nútíð .
Hann bjó í steinhúsi og fékk send gögn sem voru ekki úr hinu þúsund ára gamla þjóðlífi .
Kristján Eldjárn miðaði eiginlega við 1940 en ég var þarna 1981 og þar af leiðandi sumt orðið nútímalegt .
Í dag sérðu að þetta er náttúrlega gríðarleg forneskja , " segir Ómar .
Hann óraði aldrei fyrir því að þátturinn um Gísla yrði jafn áhrifaríkur og hann varð í íslensku þjóðlífi .
" Hvað þá að hann yrði fjörutíu árum síðar valinn besta sjónvarpsefni sem gert hefði verið á Íslandi .
" Ómar kveðst aldrei hafa séð eftir því að hafa dregið Gísla fram í sviðsljósið .
" Ég held nú reyndar að það sé þveröfugt , sérstaklega eftir að tímar hafa liðið .
Ég skrifaði um hann í bókinni Fólk og firnindi sem kom út 1994 og þar dró ég fram miklu meira um hann en vitað hafði verið .
Að honum látnum fundust ýmis skrif eftir hann og nú í dag er sungið í kirkjum landsins um hver jól " Jólabæn einstæðingsins " sem er að hluta til eftir Gísla og ég spann lag utan um og texta .
Það er svo langt í frá í dag að Gísli sé aðhlátursefni , heldur er hann orðinn mönnum mjög djúpstætt viðfangsefni .
Enda kom í ljós að hann hafði orðið fyrir einelti sem ungur maður og búið sér til þessa skel .
Hann fann sér ákveðna hvatningu í að líkja eftir harðræði indverskra fakíra og það er það sem hann gerir .
Lífspeki hans kemur öll fram að honum látnum og þá er kominn allt annar Gísli en fólk hélt sumt að hann væri , " segir Ómar .
Gísli er honum augljóslega kær .
Þrjátíu og níu Stiklur Stikluþátturinn um Gísla á Uppsölum var sá sjötti í röðinni af fyrstu sjö þáttunum sem Ómar gerði árið 1981 og voru sýndir í Ríkissjónvarpinu .
" Árið 1981 var eiginlega tímamótaár því þá eignast Sjónvarpið fyrsta myndbandsupptökutækið í lit .
Fyrsta verkefnið með þetta tæki var að taka upp sjö Stikluþætti .
Það kom hlé á Stiklur árið 1986 þegar ég fór á Stöð 2 en þar var ég í svipaðri þáttagerð undir öðrum nöfnum .
Þegar ég kom aftur upp á Sjónvarp hélt ég áfram að gera þætti .
Ég veit ekki hvað þeir eru orðnir margir í allt en undir nafninu Stiklur er ég búinn að safna þrjátíu og níu þáttum , " segir Ómar .
Stiklur voru langt í frá fyrstu þættirnir í Sjónvarpinu sem mætti flokka undir sérstaka landsbyggðarþáttagerð .
Ómar kann sögurnar af þeim öllum sem á undan komu : " Þegar sjónvarpið kemur til sögunnar er eiginlega engin heimildarþáttagerð til á Íslandi .
Fyrsta þáttinn sem var gerður um þjóðlíf á Íslandi á þessum tíma gerði sænska sjónvarpið árið 1965 .
Hann var sýndur í sænska sjónvarpinu en hefur aldrei verið sýndur á Íslandi , " segir Ómar .
Man þetta allt " Fyrsti dagskrárstjóri Sjónvarpsins var Emil Björnsson .
Hann var uppalinn í sveit svoleiðis að hann var mjög áhugasamur um að gera þjóðlífsþætti .
Fyrsta þáttinn gerði , að mig minnir , Hinrik Bjarnason um sjómann sem reri frá Patreksfirði .
Það var stuttur þáttur .
Svo gerir Magnús Bjarnfreðsson einn þátt sem hét Öræfaperlan og var um Landmannalaugar .
Síðan kemur þáttaröð sem fáir vita um eða muna eftir en ég vil halda til haga .
Ólafur Ragnarsson fréttamaður fór inn eftir Ísafjarðardjúpi þar sem enginn vegur var þá kominn og gerði nokkra stutta þætti um þetta ferðalag , ræddi við bændurna og svona .
Það er fyrsta þáttaröðin sem er gerð í Sjónvarpinu .
Árið 1970 er ég nýkominn til starfa og þá virkjar Emil mig strax til þess að gera þátt um Látrabjarg sem hét Hamarinn sem hæst af öllu ber .
Tveimur árum seinna dettur honum í huga að gera þáttaröð sem heitir Heimsókn .
Sú þáttaröð gekk í nokkur ár , frá 1972 til 1977 , og ég gerði um það bil helminginn af þáttunum eða rúmlega það .
Einn þeirra var þess eðlis að ég endurvakti hann og gaf út í Stikluformi núna fyrir þremur árum .
Þetta var eiginlega undanfari Stiklanna .
Næst er það að Emil fær mig til að gera tvo stóra þætti í lit og það er 1979-1980 , annar þeirra hét Eyðibyggð og hinn hét Yfir og undir jökul .
Þeir voru báðir í lit en í litlum filmugæðum , " segir Ómar , dregur djúpt andann , segist muna þetta allt saman , og heldur áfram : " Árið 1980 gerir Sigrún Stefánsdóttir nokkra þætti sem hétu Þjóðlíf og voru menningartengdir þættir hér og þar .
Síðan fer ég af stað með Stiklur árið eftir .
" Færðist út fyrir hringveginn Spurður hver stefnan hafi verið í upphafi með Stikluþættina hlær Ómar og segir hana hafa verið allt aðra en síðar varð .
" Emil samdi við mig um það að hafa þetta eins einfalt og hægt væri með því að fara bara hringveginn og gera þetta á leiðinni .
Nú ég byrjaði á Austurlandi og er við hringveginn en veiti mér fljótlega þann munað að fara til Borgarfjarðar eystri og til Loðmundarfjarðar .
Þar með var ég byrjaður að fara út fyrir hringinn .
Í lokin fór ég bara Vestfjarðaveginn alveg vestur til Gísla á Uppsölum .
Ég eiginlega svindlaði aðeins , ég smáfærði mig markvisst út fyrir hringveginn og þá sá karlinn auðvitað að það var rétta stefnan , " segir Ómar og á þar við Emil dagskrárstjóra .
" Þegar ég byrjaði á þessum þáttum var ég búinn að vera að ferðast um landið í meira en tuttugu ár að skemmta , í fréttagerð og öðru .
Svo ég var búinn að vera eins og landafjandi í mörg ár þegar þarna var komið sögu .
Það var ástæðan fyrir því að Emil fól mér svona þáttagerð eiginlega strax og ég byrjaði að vinna í Sjónvarpinu 1969 .
Ég var búinn að vera að ferðast miklu meira um landið en aðrir starfsmenn .
Ég hafði hitt margt af því fólki sem ég ræddi við í þáttunum áður og heyrt af á ferðum mínum um landið .
" Með fullmikið af skrítnu fólki Ómar setti sér þá stefnu í upphafi að hafa viðmælendur sína í Stiklum eins fjölbreytta og mögulegt væri .
" Ég var með allt litróf samfélagsins .
Fjallaði um allt frá Jóni Sigurðssyni forseta , til þess að taka viðtöl við háskólaprófessora , alþingismenn og afdalabændur sem bundu ekki bagga sína saman við nútímasamferðamenn .
Ég sé ekki eftir einum einasta viðmælanda mínum eða neinu af því sem ég hef gert þó það hafi verið misvel gert .
" Hann segist einu sinni hafa lent í smá orðræðu við Emil dagskrárstjóra um efni þáttanna .
" Emil sagði að ég væri farinn að leita fullmikið að skrítnu fólki og átti þá við heimsókn til sérstæðra bænda í Arnarfirði .
Ég benti honum á að megnið af þættinum hefði verið um Hrafnseyri og Jón forseta með löngu viðtali við staðarhaldarann .
" Jæja , " sagði Emil , " en það tók enginn eftir því , - það vakti ekki neina athygli á móti þeirri sem sérvitringarnir fengu .
" Ég spurði hann hvort Davíð Stefánsson hefði ekki mátt skrifa um Sólon Íslandus því hann var öðruvísi .
Þá dró hann þetta allt saman í land , " rifjar Ómar upp og rekur upp hlátursroku .
Ómar segist hafa verið lánsamur þegar hann hóf störf á Ríkisútvarpinu .
Þá voru ár hröðustu breytinga sem höfðu nokkurn tímann orðið í þjóðfélaginu .
" Mér tekst að ná í skottið á þeim árum þegar við fórum úr þúsund ára gömlum búháttum og stukkum bara þúsund ár fram á veginn á einum aldarfjórðungi .
Ég á eftir að sjá að það eigi eftir að verða aðrar eins breytingar nokkurn tímann , " segir Ómar .
Hann átti þátt í því að skrá þá sögu með sjónvarpsþáttagerð sinni og gerði Gísla á Uppsölum ódauðlegan landsmönnum um ókomna tíð .
Gísli á Uppsölum Gísli Oktavíus Gíslason fæddist 29. október 1907 að Uppsölum í Selárdal .
Gísli átti þrjá bræður og bjó alla sína tíð að Uppsölum .
Hann varð landsfrægur þegar hann birtist í Stiklum , sjónvarpsþætti Ómars Ragnarsonar , á jóladag , þann 25. desember árið 1981 .
Hann hafði þó fyrst birst í löngu viðtali í Morgunblaðinu , þann 17. júlí 1977 .
Viðtalið tók Árni Johnsen , þáverandi blaðamaður á Morgunblaðinu , en það var einmitt hann sem fékk Ómar til að fljúga með sig í Selárdal sumarið 1977 .
Ómar hitti Gísla ekki þá en Gísli hvarf honum ekki úr huga eftir kynnin af honum í gegnum Árna .
Hann hélt svo til fundar við hann haustið 1981 þegar hann var á ferð við gerð Stiklu-þáttanna í Sjónvarpinu .
Þegar Gísli birtist í Stiklum var hann aðeins með ellefu kindur og ræktaði ögn af kartöflum .
Gísli var læs og skrifandi , las nótur og spilaði á orgel .
Hann lærði líka þýsku af bókum og í gegnum útvarpskennslu .
Gísli orti ljóð og skrifaði og hefur skáldskapur eftir hann verið gefinn út í bókinni Eintal : bundið mál og laust sem kom út 1987 .
Í bókinni eru minningar Gísla og dagbókarbrot auk ljóða eftir hann .
Gísli lést árið 1986 á sjúkrahúsinu á Patreksfirði .
Heimildir : Fólk og firnindi : Stiklað á Skaftinu .
1994 .
Ómar Ragnarsson .
Fróði , Reykjavík .
Undantekningar frekar en hið almenna Þorbjörn Broddason , prófessor í félagsfræði við Háskóla Íslands , segir stiklu Ómars um Gísla á Uppsölum vera meiriháttar stiklu í fjölmiðlasögunni .
" Þetta vakti svo mikla athygli enda Ómar orðinn þrautreyndur maður og kunni að búa til sjónvarp .
En allt í kringum þetta verður til þess að Gísli verður að eitthverskonar íkoni fyrir eitthvað sem ég held að sé ekki til og hafi aldrei verið til , " segir Þorbjörn .
Hann var ekki hrifinn af Stikluþættinum um Gísla á Uppsölum á sínum tíma .
" Ómar hefur gert mikið og á heiður og aðdáun skilið fyrir sitt lífsverk en ég hef alltaf litið á þennan þátt hans um Gísla sem hans versta axarskaft .
Þarna er maður sem er hreinlega fatlaður , utanveltu og veit ekkert hvaðan á sig stendur veðrið .
Þá kemur allt í einu einhver maður að sunnan með græjur og eltir hann um túnið og hann hrökklaðist undan honum eins og sært dýr .
Mér fannst þetta óskaplega sorglegt , var misboðið og var alveg gáttaður þegar ég sá undirtektir fólks .
Að það væri að hrífast af þessu .
" Þorbjörn segir tvöföld afglöp hafa verið gerð með þessum þætti , annars vegar var gerð fígúra og aðhlátursefni úr manni sem átti bágt og hins vegar búin til misskilin sýn á fortíðina .
Einangrað inngrip Þorbjörn segir fjölmiðla ekki meðvitaða um mátt sinn til ímyndasköpunar eins og átti sér stað í tilviki Gísla .
Þar sem hann varð að einhverskonar ímynd fortíðarinnar og landsbyggðarfólks í hugum sumra borgarbarna .
" Ég held að fjölmiðlafólk geri sér litla grein fyrir því hverjar séu afleiðingarnar af svona einangruðum inngripum af þessu tagi .
Þeir velja svolítið handahófskennt og fjölmiðlinum er nauðsyn á því að koma með eitthvað sem vekur athygli .
Ef maður ætlar að fara upp í sveit og sýna mynd af búskaparháttum er ómetanlegt að geta sýnt eitthvað óvenjulegt og fyrir vikið gleymist afgangurinn af sveitinni .
Þetta er yfirleitt gert með góðum hug og oftast ekki gert þannig að það sé neinum til minnkunar , en sem heimild um líf fólks er þetta mjög þröngt sjónarhorn .
Undantekningarnar eru frekar sýndar en hið almenna .
Þær eru ekki nein ósannindi en ef maður ætlar að púsla saman heildarmynd úr tómum undantekningum þá þekkir enginn landið eða þjóðina af þeirri mynd .
Eins og W. I. Thomas sagði ; ef þú skilgreinir hlutinn raunverulegan verður hann raunverulegur í afleiðingum sínum .
Þarna var Gísli útnefndur sem fulltrúi 19. aldarinnar hjá íslenskri þjóð og þar með var hann orðinn það .
" 