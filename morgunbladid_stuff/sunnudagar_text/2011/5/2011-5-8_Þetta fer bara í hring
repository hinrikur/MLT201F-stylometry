Ætli það verði ekki að teljast óvenjuleg byrjun á blaðaviðtali , að það sést ekki í viðmælandann fyrir bókum .
– Svo hér eru dýrgripirnir geymdir , segir blaðamaður stundarhátt .
En hvorki heyrist hósti né stuna frá Ara Gísla Bragasyni bak við staflana , sem er niðursokkinn í að skanna inn bókarkápur .
Hann rekur fornbókaverslunina Bókina , sem er á horni Hverfisgötu og Klapparstígs , en er þessa stundina í herbergi á fjórðu hæð .
Það er ekki beinlínis rúmgott , þó að nógir séu fermetrarnir , því þar úir og grúir af blöðum í bandi .
Eiríkur Ágúst Guðjónsson grípur orðið .
" Já , þarna er fyrsti árgangurinn af Samúel .
" Og viti menn , þar er viðtal við konu danska leikarans Ole Söltoft og súrrealistann Alfreð Flóka , sem segir að sig hafi alltaf dreymt um að sofa hjá hersetuliðskerlingu .
Enn hefur ekkert heyrst í Ara Gísla og er þó viðtalið við hann .
Það heyrist aðeins lágt vélarhljóðið í skannanum í hvert skipti sem hann les bækur .
Allt í einu stendur Ari Gísli upp , réttir blaðamanni bók og segir : " Hérna er 200 ára gömul stærðfræðibók , dönsk reyndar .
" " Það voru ekki til neinar íslenskar á þeim tíma , " skýtur Eiríkur inn í .
" Má bjóða þér kaffi ? " segir svo Ari Gísli .
Blaðamaður jánkar því .
Þegar Ari Gísli kemur aftur með espresso í bolla fræðir hann blaðamann um starfið sem innt er af hendi í þessu bókaherbergi : " Fyrir tæpum tveimur árum tókum við inn nýtt forrit á vefsíðuna Bókin.is , sem hefur gengið nokkuð vel .
Það er fornbókabúð á vefnum , opin 24 tíma og markaðssvæðið er hnötturinn .
Sem snýst í hringi .
Er það ekki ? " segir hann og lítur spyrjandi á Eirík .
" Jú , það sagði Gunnar Valdimarsson , " svarar Eiríkur .
" Við skönnum titilsíðu á hverju einasta bókarsnifsi , það er mitt hlutverk , " heldur Ari Gísli áfram .
" Svo setjum við inn staðlaðar upplýsingar um útgáfu , titil , ár og ástand , og svo hefur Eiríkur jafnvel tekið heilu kaflabrotin og sett á síðuna .
" " Þetta er athugasemdakerfi eins og Bragi [ Kristjónsson fornbóksali og faðir Ara Gísla ] hafði í glugganum á sínum tíma , skrýtilegheit á miðum í bókum úti í glugga , " segir Eiríkur .
" Við komum inn meiri texta á vefsíðuna en á litla vélritaða miða og það kemur í ljós að Eiríkur á það til að missa sig í lýsingu á ákveðnum bókum , eins og komið hefur fyrir með bækur okkar hægrimanna , " segir Ari Gísli góðlátlega .
– Af hrifningu þá ? spyr blaðamaður .
" Reyndar á það ekki bara við um hægrimenn , heldur bæði hægri- og vinstrimenn , og jafnvel dómara og forkólfa í viðskiptalífinu – þeir fá það óþvegið frá Eiríki .
Við lifum náttúrlega á frjálsum tímum .
Eitt af því sem enn er frjálst er netið , " segir Ari Gísli .
En Eiríkur leiðréttir hann .
" Nú verður maður að hætta þessu , því nú er netið orðið fjölmiðill .
Þannig eru nýju fjölmiðlalögin , það verður að gæta að kynjahlutfallinu .
" Svo vendir hann kvæði sínu í kross .
" Þetta rit er eftir Björn Ólafsson : Íslendingar þurfa engir ölmusumenn að vera .
" Og upphefst lesturinn : " Vér getum lifað hér án þess , að knékrjúpa erlendum þjóðum um lán , sem þær vilja ekki veita .
Vér getum lifað hér án þess að gerast stórfelldir vanskilamenn í erlendum viðskiftum .
Vér getum lifað hér og greitt hverjum sitt , og haldið trausti landsins í heiðri meðal annarra þjóða .
" Hann hampar bókinni .
" Þetta er bara skrifað í gær ! " Ari Gísli kinkar kolli .
" Hrunmál , gengismál , hlutabréfamarkaður í uppsiglingu , Eiríkur er duglegur að vekja athygli á þessu .
" " Þetta fer bara í hring , " segir Eiríkur .
" Hringrásin ! " segir Ari Gísli .
" Eins og tískan , " segir Eiríkur .
– Ég sé að þið eruð með áritaðar bækur ? " Já , við erum með tuttugu efnisflokka , bækur allt frá sautjándu öld , og leggjum áherslu á að vera með áritað .
" – Eru þær meira virði ? " Já , það er skemmtilegra .
Oft eru það skemmtilegar og pesónulegar áritanir , en auðvitað er ekki sama hver skrifar .
" – Hvað eigið þið eftir skáldin ? " Við sundin blá eftir Tómas Guðmundsson áritaða með afsökunarbón , Í svörtum kufli fyrstu bók Þorsteins frá Hamri , Ferð um fornar slóðir eftir Matthías Jochumsson , það eru ljóð í því – ég held hann hafi ekki opnað kjaftinn án þess að yrkja .
Og Kviðlinga Káins áritaða með vísu til prests í Vesturheimi : " Til gamla nágranna míns , Benjamíns Kristjánssonar , með vinsemd og virðingu .
K.N .
Ljóða kverið lítils vert Leyfist þjer að brenna .
Alt sem hjer er illa gert .
Alt er mjer að kenna .
Kærust allra enn í dag er mér Staðarbygðin .
Mountain North Dakóta 19. apríl 1932 .
" " En þetta byggist ekki bara á fágætum bókum , því safnarar um allan heim eru á höttunum á eftir Tinna , Sval og Val og Lukku-Láka , " segir Ari Gísli .
– Og vilja eiga bækurnar á öllum tungumálum ? " Já , já , " segir Ari Gísli .
" Litli prinsinn , frumútgáfan kom bara út í 700 eintökum , Jules Verne , Leyndardómar Snæfellsjökuls , Arthur Conan Doyle , safnarar um alla veröld vilja eignast íslenskar bækur .
Þetta er svo fáránlega lítið málsvæði miðað við fjölda útgefinna bóka , að það er góður bisness í því .
Það með ólíkindum hversu mikið hefur verið prentað á Íslandi , hvað við Íslendingar höfum verið ...
" Hann hugsar sig um .
– Galnir ? " Svo galnir að það er með ólíkindum .
Nú eru komnir rúmlega fjögur þúsund titlar inn á síðuna , hvar eigum við að stoppa ? Sky is the limit ? " Hann þagnar .
" Hver er íslenska þýðingin á því ? Það má náttúrlega ekki segja svona .
" Enn þagnar hann .
" Það er náttúrlega helvíti gott síðasta orðið ! ? " Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 