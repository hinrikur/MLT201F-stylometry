Vinkona mín tjáði mér um daginn að ég væri ofvirk .
Ekki samkvæmt neinni greiningu og stöðlum .
Heldur einfaldlega að henni fannst ég ekki taka nógu mikinn tími í að vera löt heima hjá mér .
Það er líklegast nokkuð rétt hjá henni .
Ég finn mér oftast nóg að gera og um leið og ég er búin að plana einn hlut tekur annar við .
Ætli ég sé ekki bara fædd á vitlausum tíma .
Það gæti verið hluti skýringarinnar .
Ég hefði átt að fæðast á þeim tíma sem leti var einn mesti ókostur sem hugsast gat .
Í raun var nærri dauðasynd að vera latur .
Enda oftast nóg að gera við að bjarga heyi , skepnum og mat frá skemmdum .
Því gafst enginn tími til að hanga inni og hafa það notalegt .
Glápa út í loftið , lesa eða bara pæla í hlutunum .
O nei , nei .
Það var bara rétt farið aftur inn til að eta og svo út aftur .
Ekkert meira með það .
Svo að í mér blundar örugglega að vissu leyti þessi Íslendingur sem hér háði daglega baráttu við náttúruna fyrir um eins og 200 árum .
Þetta á örugglega við um marga .
Ekkert víst að ég skeri mig úr að þessu leyti .
En ég vil meina að ég sé bara svona félagslynd .
Mér finnst bæði gott og gaman að hafa fólkið mitt í kringum mig .
Bæði fjölskyldu og vini mína .
Þess vegna er ég oft á ferð og flugi .
Úti að borða í hádeginu , á kaffihúsi eftir vinnu eða sveitt á dansgólfinu um miðja nótt .
Ég bara get ekki sleppt þessu öllu saman þótt ég þurfi líka að vinna , læra og fara í ræktina .
Þannig að já .
Ég er eiginlega alltaf að gera eitthvað .
Samt get ég sagt þér smáleyndarmál lesandi góður .
Ég er með sjálfa mig í æfingabúðum núna .
Á sunnudögum reyni ég að skikka mig til þess að slappa af .
Þá ligg ég bara á náttfötunum á sófanum heillengi , horfi á góða bíómynd eða les blöðin .
Samt fer ég nú oft líka í smágöngutúr eða kíki aðeins í ræktina .
En mér finnst það líka vera partur af því að slappa af .
Það er nefnilega örugglega mikill munur á þar .
Mér finnst oft afslappandi að vera með fólki sem ég þekki vel og hafa það notalegt .
Þá má maður alveg vera þreyttur og nenna ekki að tala mikið .
En í stuttu máli sagt held ég að varla væri hægt að kalla mig lata .
Ég yrði í það minnsta fremur snúðug yfir slíku .
Svona miðað við hvað ég er alltaf á ferð og flugi og brotlendi sjaldnast í sófanum .
Nema þegar bensínið er búið , þá leyfi ég mér að stíga út úr stjórnklefanum um stund og láta mig falla í dúnmjúkan faðm sófans ...
Hvað er hámark letinnar ? Stundum heyrist því fleygt að hámark letinnar sé að setja saman ís , sósu og mjólk í hristara .
Setjast síðan og bíða eftir jarðskjálfta til að þetta hristist saman í mjólkurhristing .
Þetta heyrði maður í það minnsta stundum í gamla daga .
Oftast er maður latur af því að maður er þreyttur en svo er líka hægt að nenna einfaldlega engu og vera sífellt latur .
Ef eitthvað af þessu hér fyrir neðan á við þig þarftu kannski að reyna að verða aðeins duglegri .
1 .
Þú reynir að taka hluti upp af gólfinu með fótunum þar sem þú nennir ekki að beygja þig eftir þeim .
2 .
Þú kaupir fleyg til að halda dyrum opnum en nennir ekki að taka hann úr pakkningunni áður en þú byrjar að nota hann ...
3 .
Í stað þess að ganga yfir þvert bílastæðið að næstu verslun sestu upp í bílinn þinn og keyrir yfir bílastæðið .
4 .
Þú skrifar tölvupóst með annarri hendi þótt það taki þig óratíma .
Þú ert nefnilega í svo þægilegri stellingu í sófanum og nennir ekki að færa þig til .
5 .
Það að opna snakkpokann er nægileg hreyfing fyrir daginn , enda getur það reynt ótrúlega á hendurnar .
Ofantalin atriði eru nú í fremur léttum dúr en vísa okkur í átt að ákveðnum skilaboðum – sprettum upp úr sófanum og reynum að vera aðeins minna löt á degi hverjum ! Á morgun segir sá lati Flestir kannast við orðatiltækið Á morgun segir sá lati .
Það má í raun setja í flokk með öðrum slíkum orðatiltækjum sem vísa í sömu átt .
Eins og t.d. Hálfnað verk þá hafið er og Morgunstund gefur gull í mund .
Heyra má á þessu að almennt hafi ekki verið sérlega smart að vera latur og betra að drífa hlutina af .
Það er vissulega rétt í mörgum tilvikum en stundum er betra að vanda til verka .
Þess vegna er ekki alltaf best að láta hlutina gerast eins og skot , sem stundum er dálítil lenska hjá Íslendingum .
Mestu skiptir að vera duglegur og sjá til þess að hlutunum miði þó eitthvað áfram .
Frönsk letiblóð Það getur verið misjafnt eftir samfélögum hvernig dugnaður er metinn .
Í vestrænum samfélögum er dugnaður oft metinn samkvæmt fjölda vinnutíma .
Þannig hefur verið ýjað að því að Frakkar séu með latari Evrópuþjóðunum þar sem vinnuvika þeirra er almennt styttri en í nágrannalöndunum .
Svo ekki sé talað um samanburð við önnur fjarlægari lönd eins og t.d. Japan .
Það hefur hins vegar sýnt sig að Frakkar eru afar atorkusamir .
Þeir eyða kannski bara ekki allri orkunni í vinnunni og ná að viðhalda þægilegum lífsstíl þrátt fyrir að vinna minna .
Svona getur nú verið misjafnt hvernig fólk forgangsraðar í lífinu .
Dugnað má líka mæla í stundum með fjölskyldunni , í hreyfingu eða við eldamennsku .
Það mætti jafnvel segja að allt sem við gerum fyrir utan okkar hefðbundnu rútínu sé dugnaður – svona ef við viljum gefa sjálfum okkur extra mikið klapp á bakið .
