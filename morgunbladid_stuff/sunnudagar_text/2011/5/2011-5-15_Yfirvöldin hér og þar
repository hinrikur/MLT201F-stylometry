Hvernig stendur á því að svo mörg landstjórnin er svo fjandsamleg þeim hagsmunum sem hún á helst að gæta ? Það getur naumast verið viljandi .
Slíkar spurningar ættu raunar að vera óþarfar eða jafnvel óhugsandi , að minnsta kosti þar sem almenningur getur nokkru um það ráðið hverjum er falið forræði mála hans .
Því þótt tækifæri almennings til áhrifa hafi lengst af verið bundin við fá lönd hefur þeim þó farið blessunarlega fjölgandi .
Þar sem fólkið má sín lítils Auðvitað eru mörg dæmi til úr öllum álfum um að forráðamenn þjóðar leiði hana af braut , næsta létta í taumi og jafnvel komi henni furðu fljótt á veginn þar sem hallar vel undan fæti á leiðinni til glötunarinnar .
En oftast tengjast slík dæmi einræðisherrum eða alræðisflokkum sem stjórna í krafti hers og kúgunar .
Kúba breyttist í eins konar stillimynd af fornbílaklúbbi snemma á 7. áratugnum og tugþúsundir manna hafa týnst í hafi þegar þeir hafa reynt að rífa sig út úr rammanum um hina sósíalísku sælu , sem þar var stofnað til .
Aðrir hafa ekki komist lengra en í næsta fangaklefa og eiga þar langar vistir og nöturlegar .
Afsökunarmenn Kastrós , sem sló eign sinni á Kúbu í alþýðunnar nafni fyrir hálfri öld , segja gjarnan sem svo að þar hafi áður verið bækistöð bófa úr öllum áttum og landið lítið annan en búlla við búllu , þar til himnaríkissæla harðstjórans lagðist yfir .
Sú lýsing er ekki með öllu röng en hún á við um fleiri lönd sem bjargast hafa sýnu betur án þess böls sem pólitískir bandíttar leiddu yfir fólkið þegar hinir bandíttarnir flúðu það .
Hitler er oftast sá sem kallaður er til vitnis þegar draga þarf eins konar endimörk illskunnar .
Hann varð foringinn sem háir og lágir heilsuðu um þvert og endilangt Þýskaland , hvort sem þeir voru nær eða fjær .
Hann komst vissulega að hluta til í valdastól hakakrossins í hefðbundnum kosningum .
En þá taldi hann að lýðræðið hefði gert sitt gagn , afnam það og fór svo sem alvaldur og alvitur fyrir mikilli menningarþjóð , sem gerðist samt á einu augabragði , í sögulegum tíma séð , meðvirk og meðsek honum í slíkum myrkraverkum að orð fá naumast lýst .
Sumir hafa tekið það til bragðs að ánetjast afneitun og láta eins og þeir viti að allt hið illa sem í ljós kom að stríði loknu sé ímyndun , uppspuni eða áróður og bætist það afbrigðið við viðbjóðinn sem sannarlega átti sér stað og var þó ekki á hann bætandi .
Og ekki er lengur deilt um hryllinginn sem framinn var í nafni alræðis öreiganna , blessað af dómstólum alþýðunnar , sem hafði þó lítið með málið að gera og átti ömurlega daga og er þeim ekki alls staðar lokið .
Óhugnaður og kúgun er ekki aðeins í sögubókum Og víða eru menn enn þá að .
Við fáum stundum að sjá þegar yfirvöld í Íran láta hengja dæmda menn úr bómum kranabíla tugum saman og láta þá dingla þar til og frá fyrir allra augum .
Og sakirnar þurfa ekki að vera miklar og réttarhöldin eru skilvirk og ekki er hægt að saka yfirvöldin sem í hlut eiga um að nýta hinn opinbera tíma sinn illa .
Ekki verður sagt að viðbrögðin séu mikil eða í neinu hlutfalli við það sem birtist öllum heiminum honum til storkunar .
Á meðan keisarinn sat í Íran stóðu menningarvitar um Evrópu og Ameríku , einnig hér , fyrir mótmælum og fordæmingum , sögðu sögur af hinni hræðilegu leynilögreglu keisarans og voru stór orð ekki spöruð .
Hneykslaðir fréttamenn , ekki síður íslenskir en þeir útlendu , koma ljóslifandi upp í hugann .
Og auðvitað var ekki allt eins og friðsamir menn vildu hafa það hjá Palavi keisara .
En svo slæmt sem það var reyndist það samt sem hreinir smámunir hjá því sem á eftir kom .
En þá hættu mótmæli friðarhreyfinganna og mannréttindafrömuðanna og fréttamennirnir góðviljuðu fóru að einbeita sér að öðru .
Hvernig stóð á því ? Jú keisarinn hafði verið veikur fyrir Vesturlöndum .
Hann vildi bæta réttindi kvenna og auka lýðræði , þótt í smáum skömmtum væri .
Það var svo sem ágætt .
En annað var verra .
Keisarinn var bandamaður vestrænna ríkja og forystumanna þeirra .
Það var glæpurinn sem yfirskyggði alla hina .
Þess vegna linnti mótmælum þegar keisarinn hrökklaðist frá völdum og sannkallaður hryllingur í nafni alræðis trúarofstækismanna tók við .
ESB bregst við ódæðunum í Sýrlandi Og svo er það geðþekki augnlæknirinn í Sýrlandi , sem Ingibjörg Sólrún átti svo góðan fund með forðum .
Sá lauk með láði prófum úr fínustu skólum Evrópu og var þar hvurs manns hugljúfi .
Eftir útskrift gat hann mátað á menn sjóngler í Sýrlandi og gert við gláku .
En Assad var ekki mikið lengur á augnlæknastofunni en Adam í paradís .
Hann fékk allt í einu alræðisvald í Sýrlandi í arf eftir föður sinn og því máttu nærsýnir og fjarsýnir leita annað .
Sjálfur sér læknirinn varla út úr augum yfirhlaðinn verkefnum .
Nú síðast er hann önnum kafinn við að láta skjóta almenning á færi af húsþökum á meðan leynilögreglan , sem litli bróðir hans stjórnar , fer hús úr húsi til að hirða þaðan mannvænlega Sýrlendinga sem virðast vera á bardagaaldri , en hafa ekki gert neitt af sér að öðru leyti .
Og Evrópusambandið , sem alltaf má treysta á , sagðist ekki mundu sitja hjá heldur grípa til harkalegra aðgerða .
Foringjarnir flugu til Brussel úr öllum áttum .
Fóru þeir fyrst í fjölskyldumyndatökuna sem er það skemmtilegasta sem þeir gera .
Að henni lokinni tilkynnti talsmaður ESB hróðugur að það mikla samband hefði ákveðið án ágreinings að það myndi ekki selja Sýrlandi vopn á meðan á þessari sérstöku herferð augnlæknisins stæði .
Einvaldurinn yrði sem sagt við yfirstandandi dráp að láta sér duga vopnin sem ESB hafði verið að selja honum í stórum stíl á mörgum undanförnum árum , raunar allt þar til í þessum mánuði .
Þarna kunna menn tökin .
Ekkert fum eða fát .
Minnir helst á það þegar Jóhanna slær skjaldborg um eigin mannaráðningar í ráðuneytinu og rýnihóparnir eru sendir út af örkinni .
Kannski mun ESB í framhaldinu ráðleggja starfsbræðrum sínum í Bandaríkjunum að sekta þá Warren Buffet og Donald Trump um sjö dollara hvorn næst þegar þeir sinna ekki stöðvunarskyldu á 6. tröð á Manhattan .
Það myndi að mati ESB hafa víðtæk varnaðaráhrif á þessa menn , bæta umferðarmenninguna stórlega og gæti ef vel tekst til sljákkað í ökuþórum víðar í Norðurálfu .
Strax á næsta ári yrði svo gerð 800 síðna skýrsla um árangurinn , sem bæði stækkunarstjóri ESB og íslenski starfbróðir hans fengju afrit af , og Árni Þór fengi svo tvo daga eyrnamerkta til að fela skýrsluna fyrir utanríkismálanefnd Alþingis , sem er lengri tími en honum hefur dugað hingað til .
Og ef eitthvað vantaði upp á að mati þeirra sem læsu skýrsluna til enda , sem ólíklegt er talið að nokkur muni gera , mætti hækka sektarupphæðina , jafnvel tvöfalda hana , ef leiðtogafundur sambandsins féllist á það eftir að ný fjölskyldumynd hefði verið tekin .
Yrði þá að vona að hálfsturlaðir , lengst til hægri pólitískir ofsa- og öfgamenn , eins og Sannir Finnar , myndu ekki reyna að leggja stein í götu málsins og tefja þannig samrunaferlið með ófyrirsjáanlegum afleiðingum .
Menn geta rétt ímyndað sér þá skelfingu sem orðið hefur í Damaskus þegar elítan í Evrópu greip til sinna ráða gegn morðöldinni í Sýrlandi .
En það myndi auðvelda íslensku þjóðinni að átta sig á umfangi og þýðingu málsins ef " helsti sérfræðingur Íslands í Evrópumálum " eins og RÚV kynnti Eirík Bergmann á dögunum , gæti komið í Spegilinn í áttugusta sinn , t.d. ásamt blaðafulltrúa Vegagerðar ríkisins og skýrt áhrif hinna hörðu aðgerða á aðlögunarviðræðurnar og hvort þeir tveir og fréttastofa RÚV sem heild eða Gylfi Arnbjörnsson sem slíkur , þyrftu að hafa áhyggjur af velferð Samfylkingarinnar vegna þessa máls eða annarra mála sem upp kynnu að koma .
Íslensk vesöld smá í sniðum hjá þessu Þegar til framangreindra stórmála er horft getum við Íslendingar þakklátir dregið andann léttara .
Jú jú , við sitjum vissulega uppi með ríkisstjórn Steingríms og Jóhönnu .
Þau geta helst ekki sagt þjóðinni satt um nokkurn skapaðan hlut og þarf ekki einu sinni að draga fram endalausu lygaþvæluna um ógnirnar sem fylgja myndu falli Icesave II og Icesave III sem dæmi .
Þegar þjóðin hafði lent í því að útrásarþrjótar sem Samfylkingin hafði alið við sitt brjóst lengi höfðu skilið íslenskt efnahagslíf eftir eins og brunninn risatogara í Færeyjum kaus hún að vísu í framhaldinu , í sínu sjokki , yfir sig verstu ríkisstjórn sem til er uppskrift að í gjörvöllum uppskriftarfræðunum .
Sú taldi rétt að styrkja stöðu fólks og fyrirtækja með því að hækka alla skatta í landinu upp úr öllu valdi og búa til nýja skatta með tískunöfnum og hækka þá líka jafnt og þétt .
Þetta hefur þrælvirkað , reyndar með sama hætti og ef bensínstöðvarnar létu kíló af sandi renna með hverjum lítra í tanka landsmanna .
Þá myndu ugglaust heyrast þakklátar gleðistunur úr vélunum sem fengju trakteringarnar ekki ólíkar þeim sem heyrast frá fjölskyldunum sem ná ekki endum saman .
Atvinnuleysi er orðið ógnvænlegt .
Aukningin er hætt að mælast með hefðbundnum hætti því fólkið flýr fósturjörðina .
Svoleiðis fólk er ekki talið með .
Yfirstjórn Seðlabanka , sem breyst hefur í litla áróðursskrifstofu í sólbaðsstofudeild stjórnarráðsins , dundar sér nú helst við að lesa yfirlit einstaklinga yfir krítarkortanotkun þeirra í útlöndum .
Þetta er ekki gert að ástæðulausu því grunsemdir eru uppi um að þar fái menn sér enn mjólk út í kaffi , þótt næg mjólk sé enn til á Íslandi .
Þessi skrítna hnýsni um náungann er þó ekki albölvuð né hitt að svo mikilvægt verkefni hafi hlaðist á Seðlabankann eftir að hann missti sjálfstæði sitt , því að borist mun hafa pöntun frá Norður-Kóreu um kaup á sams konar forriti og hér er notað við kreditnótnalestur og kann það að gefa eitthvað í aðra hönd .
Svo segja menn að útrásin sé úr sögunni .
Þegar aðilar á vinnumarkaði vilja fá að semja í friði til þriggja ára var yfirlýsing frá stjórnvöldum gefin sem forsenda friðsemdartímabils .
Það var að vísu sérkennilegt því að viðurkennt hafði verið af báðum samningsaðilum að ríkisstjórnin sveik öll sín fyrirheit síðast þegar hún kom að samningaborðinu með stöðugleikasáttmálann alræmda .
En batnandi mönnum er best að lifa og ríkisstjórninni hefur farið mjög fram .
Hún hefur þannig svikið öll sín fyrirheit miklu hraðar að þessu sinni en henni tókst síðast og var þó snör í snúningum þá .
Þannig að niðurstaðan er sem sagt sú að jafnvel réttkjörin lítt vopnuð yfirvöld í litlu sætu lýðræðisríki við ysta haf geta verið þegnum sínum til ótrúlegrar bölvunar þótt þau komist vissulega aldrei með tærnar þar sem ónefndir augnlæknar og aðrir atvinnumenn hafa hælana .
