Óhætt er að segja að útgáfa Uppheima á norrænum glæpasögum í kiljum sé vel heppnað framtak .
Bækurnar koma út í bókaflokki sem nefnist Undir-heimar , og eru nær undantekningarlaust framúrskarandi glæpasögur .
Við lestur þessara bók undrast maður ekki uppgang norrænna glæpasagna sem njóta mikilla vinsælda víða um heim .
Þarna eru yfirleitt á ferðinni bækur sem eru vandlega hugsaðar og vel samdar og höfundar leggja nokkuð á sig til að vanda persónusköpun .
Þessar bækur eru jafnan mun betri en hinar dæmigerðu bandarísku og bresku spennusögur þar sem lagt er upp úr hraða og æsingi en lítt hugað að byggingu og persónusköpun .
Meðal þeirra bóka sem Uppheimar gefa út þetta árið eru Náttbál eftir sænska höfundinn Johan Theorin og Hinir dauðu eftir Norðmanninn Vidar Sundstøl .
Hágæða glæpasaga Í fyrra kom út hjá Uppheimum bókin Hvarfið eftir Johan Theorin sem hlaut CWA John Creasey Dagger verðlaunin árið 2009 .
Þetta árið kemur Náttbál eftir sama höfund , og er jafnvel enn betri bók .
Náttbál hlaut Glerlykilinn , Norrænu glæpasagnaverðlaunin , árið 2009 , og Duncan Lawrie International Dagger verðlaunin árið 2010 .
Þetta er hágæða glæpasaga sem rígheldur lesandanum .
Hjón verða leið á að búa í Stokkhólmi og flytja með börn sín á afskekktan stað .
Svo gerist óhugnanlegur atburður .
Í fyrri hluta bókarinnar er óvænt og snjöll vending í söguþræði .
Bókin er gríðarlega spennandi og lesandinn er ekki viss um hvort hann sé að lesa bók þar sem hið yfirnáttúrulega hefur tekið öll völd eða hvort rökréttar skýringar séu á atburðum .
Þetta er ein af bestu glæpsögum á markaði nú um stundir .
Sálfræðileg spenna Hinir dauðu er önnur bókin í þríleik Vidars Sundstöls en fyrsta bókin Land draumanna kom út á íslensku árið 2010 .
Í Landi draumanna var ferðamaður myrtur á bökkum Lake Superior í Minnesota .
Lögreglumaðurinn Lance Hansen rannsakaði morðið .
Maður er handtekinn fyrir morðið og settur í fangelsi .
Í Hinum dauðu er Lance orðinn nokkuð sannfærður um að saklaus maður sitji í fangelsi og telur bróður sinn Andy vera hinn seka .
Bræðurnir fara saman í veiðiferð þar sem spennan milli þeirra magnast .
Höfundurinn er einkar flinkur við að laða fram spennuþrungið andrúmsloft milli tveggja manna úti í náttúrunni .
Bókin er fremur sálfræðileg spennusaga en hasarsaga .
Það er aðdáunarvert að höfundi skuli takast með svo miklum ágætum að láta bók snúast nær eingöngu um sálfræðilegt stríð milli tveggja manna .
Lesendur hljóta að bíða spenntir eftir síðustu bókinni í þríleiknum .
Ekki er ástæða til annars en að ætla að höfundur ljúki verkinu fagmannlega , því hann kann til verka .
