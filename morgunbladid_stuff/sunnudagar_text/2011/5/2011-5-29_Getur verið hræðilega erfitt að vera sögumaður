Komið er út hjá Bjarti smásagnasafnið Bavíani eftir danska skáldið og rithöfundinn Naju Marie Aidt .
Bókin fékk bókmenntaverðlaun Norðurlandaráðs árið 2008 og nýlega hlaut Naja Marie heiðursverðlaun Gyldendal fyrir höfundarverk sitt hingað til .
Áður hefur hún gefið út átta ljóðasöfn og þrjú smásagnasögn auk kvikmyndahandrits og leikrita .
Þýðandi Bavíana , Ingunn Ásdísardóttir , segir í viðtali að sér hafi fundist erfitt að mörgu leyti að þýða sögurnar þar sem stíll þeirra sé svo einfaldur og blátt áfram , sögurnar séu naktar .
Aðspurð segir Naja Marie frásagnarstílinn hafa skipt sig miklu máli þegar hún samdi sögurnar .
" Ég er fyrst og fremst ljóðskáld og leitast eftir að gefa lesandanum sama frelsi í prósa og ég geri í ljóðum .
Ég vil að lesandinn hafi frelsi til að túlka að vild og ég legg mig fram við að ofgera ekki lýsingum á aðstæðum og persónum í sögunum , " segir hún .
Naja Marie segir viðfangsefni sagnanna oft sársaukafullt og erfitt og hún hafi ávallt reynt að gæta hlutleysis í frásögn sinni .
Hún hafi myndað ákveðna fjarlægð frá persónum sínum á sama tíma og hún stóð þeim nærri .
Margar persónur bókarinnar hagi sér illa og auðvelt hefði verið fyrir hana að dæma þær en það hafi hún alls ekki viljað gera , hún hafi þurft að elska allar þær persónur sem hún skapaði svo hún gæti skrifað um þær .
Hún sé einfaldlega sögumaður og hennar hlutverk að deila sögunum , ekki mynda sér skoðanir .
" Þetta gat verið mjög erfitt stundum , " segir Naja Marie og bætir við að henni hafi fundist erfiðast að skrifa sögurnar Torben og Maria og Mýbit .
Fyrri sagan er um mæðgin og beitir óhamingjusöm móðirin son sinn líkamlegu ofbeldi en sú seinni er um mann sem fær saklaust mýbit sem endar með spítalavist og dregur hann næstum til dauða .
Seinni söguna skrifaði hún á einni nóttu og tóku skrifin mikið á hana .
" Þetta var hræðilegt .
Ég fór að sofa undir morgun og mér leið eins og ég væri að deyja " segir Naja Marie .
Hún segir alla sögurnar vera uppspuna nema þá síðustu , Mýbit .
Þrátt fyrir að vera mjög klassísk smásaga þar sem smáræði verður að stórmáli sem svo endar með nokkurs konar sprengingu sé hún í raun og veru byggð á sannri sögu .
Sögurnar spretta upp úr tungumálinu Naja Marie segir að á vissan hátt sé það eins með ljóð og smásögur , hún þurfi að koma því til skila sem hún vilji í knöppum texta og hún nálgist persónur sínar í báðum tilfellum á svipaðan hátt .
" Mér líður alltaf eins og ég stígi inn í líf persóna minna á ákveðnum tímapunkti , fylgi þeim eftir um stund og stígi svo út úr lífi þeirra aftur .
Ég ímynda mér því að þær eigi sér líf áður en þær enda í sögunum mínum og einnig að líf þeirra haldi áfram eftir að sögunni lýkur , " segir hún .
Naja Marie segist halda að hún yfirfæri að einhverju leyti aðferðina sem hún notar við ljóðagerð yfir á prósa .
Hún leggi til að mynda mikla áherslu á málfar , orðaval og takt í textanum .
" Ég get dundað mér við það í margar vikur að færa til eina kommu .
Þetta er mjög nördalegt , " segir Naja Marie og hlær .
Hún segir að sér finnist sögurnar oft spretta upp úr tungumálinu og þótt hún ákveði hvaða frásagnarform hún ætli að nota hafi hún nær aldrei fyrirfram ákveðnar hugmyndir um hvað hún ætlar að skrifa .
" Ég er kannski með eina setningu , sé eitthvað eða mig dreymir eitthvað og svo fylgi ég því eftir , " segir hún .
Líkaminn mætir heiminum Naja Marie segist nota annan stíl þegar hún skrifar prósa en þegar hún skrifar ljóð og þegar hún byrjaði að skrifa Bavíana hafi hún þurft að finna upp nýja aðferð við að skrifa .
" Ég var tvö ár að skrifa fyrstu söguna í bókinni .
Þegar ég ákvað að skrifa smásagnasafnið hafði ég ekki skrifað smásögu í 10 ár og ég var svo hrædd um að gera þetta á rangan hátt , " segir Naja Marie .
Hún bætir við að þegar fyrstu sögunni lauk hafi henni liðið eins hún hefði búið til nýjan stíl sem hentaði smásögunum og því hafi restin verið fljótskrifuð .
Naja Marie segist hafa skrifað bókina fyrir nokkrum árum þegar mikil velmegun ríkti á Norðurlöndum og landar hennar í Danmörku voru að hennar mati orðnir mjög gráðugir og sjálfhverfir .
Hún hafi velt því fyrir sér af hverju fólk fyndi ekki þörf hjá sér til að deila ríkidæmi sínu á einhvern hátt og það hafi verið ástæðan fyrir því að hún hóf að skrifa Bavíana , hún hafi viljað rannsaka þetta breytta viðhorf .
" Áður fyrr hefði fólk beðist afsökunar ef það hefði rekist óvart utan í aðra manneskju á göngu sinni en á þessum tíma skipaði það viðkomandi að færa sig , " segir Naja Marie .
Hún segir að sér finnist efnishyggja hafa tröllriðið öllu á þessum tíma auk þess sem útlitsdýrkun hafi verið mikil .
Allt hafi snúist um að líta vel út , vera í góðu formi og fallegur .
Hún hafi viljað gera þessum breytta hugsunarhætti og áherslu á líkamann skil í bókinni .
" Ég þurfti að finna upp tungumál sem var mjög líkamlegt fyrir sögurnar .
Þess vegna er ekki mikið um lýsingar á tilfinningum persónanna í bókinni heldur er áherslan á líkamann .
Líkaminn mætir heiminum í sögunum , " segir hún .
Hún segist líka hafa lagt sig fram við að hafa sögurnar kraftmiklar og skipta þeim niður í nokkurs konar stuttar senur , rétt eins og um bíómynd væri ræða .
Áherslan sé á núinu og lítið um endurlit til dæmis og greini þetta Bavíana frá fyrri smásagnasöfnum hennar .
Hún hafi viljað koma tíðarandanum inn í tungumálið og þess vegna hafi það á endanum verið svona óþægilegt og snert við fólki þegar bókin kom út .
Hún hafi viljað neyða fólk til að horfast í augu við raunveruleikann og skilja að oft er það aðeins einu skrefi frá persónunum í bókinni , þetta velti allt á ákvörðunum sem það taki .
Nýtt skref Naja Marie segir það hafa skipt sig miklu máli að fá Bókmenntaverðlaun Norðurlandaráðs og það hafi á sama tíma komið henni óvart .
Árið áður hefði Sara Stridsberg hlotið verðlaunin og Naja Marie átt bágt með að trúa því að kona fengi verðlaunin tvö ár í röð , hvað þá yngri kona en Stridsberg og það fyrir svona " villta " bók eins og hennar .
" Þetta skiptir svo miklu máli af því að þessu fylgir að bókin verður þýdd á hin ýmsu tungumál og það voru bæði tímamót fyrir mig og veitti mér mikla ánægju , " segir hún .
Naja Marie vinnur nú að sinni fyrstu skáldsögu og segir hún þetta vera nýjan heim fyrir sér og hann geti bæði verið þreytandi og erfiður .
Hún þurfi að skrifa á allt annan hátt en hún gerði í Bavíananum , hún geti ekki skrifað heila skáldsögu á jafn nærgöngulan hátt og smásagnasafnið og auk þess sé erfitt að þurfa sífellt að vinna með sömu hugmyndina .
Hún segist , rétt eins og þegar hún byrjaði á smásagnasafninu , hafa þurft að finna rétt stílinn fyrir skáldsöguna , hún hafi byrjað að nota þann sama og í Bavíananum og það hafi ekki gengið upp .
Nú hafi hún hins vegar fundið rétta stílinn og geti því haldið áfram .
" Ég nýt þess að skrifa , " segir Naja Marie að lokum .
