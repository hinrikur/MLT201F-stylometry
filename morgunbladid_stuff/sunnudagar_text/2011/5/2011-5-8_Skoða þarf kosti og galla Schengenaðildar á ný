Schengensamningurinn , kenndur við bæ í Lúxemborg , er umgjörð um vegabréfalausa för innan ríkja Evrópusambandsins .
Ríki sambandsins verða að gerast aðilar að því samkomulagi til að gerast þátttakendur , en þátttaka er ekki óhjákvæmileg fyrir ríki innan ESB .
Að auki geta EES-ríki einnig gerst þátttakendur .
Ekki hafa öll ríki viljað verða aðilar að Schengen og reynt hefur verið að tefja inngöngu annarra ríkja ESB sem vilja þó inn .
Kostir eyríkisins fara forgörðum í Schengen Til að mynda Bretland hefur aldrei ljáð máls á því að gerast aðili að Schengen .
Hafa yfirvöld þar á bæ beinlínis sagt að þau vilji ekki láta lokaorðið í sinni landamæravörslu í hendur ríkja eins og Grikklands og Ítalíu sem aldrei hafa verið fær um að sjá sómasamlega um sín landamæri sjálf .
Ekki eru svo sem efni til að taka afstöðu til þess sjónarmiðs , þótt það komi ekki endilega á óvart .
En Bretar hafa margoft sagt að fyrir eyríki , eins og þeirra , sé beinlínis fáránlegt að gerast aðili að Schengen , enda sé ávinningurinn af slíku samstarfi ekki augljós en annmarkarnir séu það á hinn bóginn .
Ísland ákvað að verða aðili að Schengensamstarfinu .
Það er þó mála sannast að miklar efasemdir voru um þá ákvörðun innan þáverandi ríkisstjórnar .
Þau ráðuneyti , sem tengdust málinu mest , utanríkisráðuneyti og dómsmálaráðuneyti , sóttu það fast .
Megin-röksemdirnar voru þær að þar sem önnur Norðurlönd ætluðu flest eða öll að gerast þátttakendur í Schengen þá myndi hið vegabréfalausa samband innan Norðurlanda brátt verða úr sögunni , nema Ísland yrði jafnframt innanborðs .
Og hið norræna vegabréfasamband hefði mikið gildi , þó ekki síst tilfinningalegt .
Á daginn kom að hið norræna vegabréfasamband var raunar ekki lengur það sem sýndist .
Enginn fær afhent sætiskort á alþjóðlegum brottfararflugvelli nema að sýna sitt vegabréf .
Einnig þar sem för er að nafninu til frjáls , þarf að sýna vegabréf til að sanna að viðkomandi ferðalangur sé hluti ríkis sem er aðili að hinu vegabréfalausa samstarfi og þurfi því ekki að bera vegabréf .
Samstarf lögregluyfirvalda Því var einnig haldið fram að með inngöngu í Schengen fengi Ísland aðild að víðtæku samstarfi lögregluyfirvalda , sem það fengi ekki að fullu ella .
Sjálfsagt var þessi ávinningur nokkur en sennilega einnig orðum aukinn .
En segja má að náið samstarf Schengenríkja sé ef til vill einkum nauðsynlegt vegna hins stórbætta aðgengis að löndunum sem óæskilegustu persónur fjölmargra ríkja fengu með Schengen-aðildinni .
Íslensk lögregluyfirvöld horfðu lengi vel tortryggnum augum á þátttöku landsins í Schengen , svo sem vænta mátti .
En hinn pólitíski þrýstingur var mikill og smám saman mildaðist afstaða þeirra og þeir vildu frekar berast með en berjast á móti .
Feiknalegum fjármunum var varið til breytinga á Leifsstöð vegna aðskilnaðar farþega á milli Schengenlanda og annarra landa .
Ein afleiðing þess varð að Íslendingar sem komu heim , t.d. frá Bretlandi eða Bandaríkjunum , urðu nú að sýna vegabréf við komu til ættjarðarinnar , eftir að þjóðin var komin inn í hið vegabréfalausa samband .
Flóttamannabylgja frá Norður-Afríku Eftir að upplausn og óeirðir blossuðu upp í norðanverðri Afríku á þessu ári hefur reynt mjög á Schengen-samstarfið .
Flóttamenn komu í tugþúsundatali til Ítalíu sem bað um aðstoð Evrópusambandsins , því landið réð ekki eitt við þær aðstæður sem upp voru komnar .
Í Brussel varð fátt um svör á meðan búrókratastóðið þar velti vandamálinu fram og til baka .
Ítalir ákváðu að gjalda Brussel rauðan belg fyrir gráan .
Þeir gáfu flóttamönnunum bráðabirgðaskráningu á Ítalíu og henni fylgdi frjáls för innan Schengen .
Í pakkann laumuðu þeir lestarmiða sem gilti fyrir ferð til landa fyrir norðan Ítalíu en ekki til baka .
Þegar Frakkar sáu hvaða leik grannar þeirra voru að leika þá lokuðu þeir landamærum sínum í ofboði á þennan hóp , þótt sú aðgerð væri skýrt brot á ákvæðum Schengen-sáttmálans .
En þar sem Frakkland er eitt af stórríkjunum í ESB tilkynnti Brussel að aðgerðir Frakka væru hugsanlega og ef til vill og líklega og loks alls ekki brot á Schengen ! En sjálfir vita Frakkar betur .
Þess vegna áttu þeir Nicolas Sarkozy forseti og Silvio Berlusconi forsætisráðherra skyndifund í Róm og skrifuðu að honum loknum saman bréf til Brussel .
Þar kröfðust leiðtogarnir tveir þess að Schengensáttmálanum yrði þegar breytt svo að einstök ríki mættu víkja frá honum þegar óvenjulegar aðstæður hefðu skapast , eins og sú sem fólst í flóttamannabylgjunni frá Norður-Afríku .
Með því erindi var í raun viðurkennt að viðbrögð Frakka við bragði Berlusconis hefðu stangast á við Schengensáttmálann , þótt Brussel hefði reynt að úrskurða á annan veg þar sem stórríki í ESB átti í hlut .
Þeir Sarkozy og Berlusconi sögðust ekki vilja ganga af Schengensáttmálanum dauðum .
En Sarkozy bætti því við á blaðamannafundi að Schengen yrði að breyta , ella ætti samningurinn enga lífsvon .
Og Brusselvaldið beygði sig og hefur þegar brugðist við , enda er það jafnan gert þegar stórríkin steyta sig .
Þar hafa verið gerð drög að breyttum reglum til að mæta kröfum Frakka og Ítala og stefnt er að fullgildingu þeirra á leiðtogafundi sambandsins í næsta mánuði .
Áhyggjur af öðrum toga Vaxandi efasemdir hafa verið um aðild að Schengensáttmálanum á Íslandi .
Þó hafði holskefla þúsunda flóttamanna með útgefin Schengenskilríki ekki enn skollið á Íslandi .
Við slíkt hefðu menn ekki ráðið hér .
En það er enginn vafi á að glæpir hafa vaxið mjög hér á landi vegna aðildarinnar að Schengen og orðið sýnu alvarlegri en áður var .
Íslensk fangelsi eru hálffull af erlendum föngum .
Ekki má skrifa þá fjölgun alla á Schengen en tvímælalaust verulegan hluta hennar .
Ávinningurinn af aðildinni er sjálfsagt einhver , þótt röksemdin um vegabréfaleysið , sem notuð var til að knýja á um aðild , hafi reynst hjómið eitt .
Víðtækt samráð fer auðvitað fram á milli lögregluyfirvalda án aðildar að Schengen , enda hafa öll ríki Evrópu og Norður-Ameríku verulega hagsmuni af slíku samstarfi .
Því þarf að meta þátttöku í samstarfinu á ný af raunsæi og þjónkun og undirlægjuháttur við Brusselvaldið , sem margir þjást illa af , eiga ekkert erindi inn í það mat .
