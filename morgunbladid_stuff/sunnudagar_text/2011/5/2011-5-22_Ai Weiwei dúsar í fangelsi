Kínverski listamaðurinn Ai Weiwei hefur verið í haldi hjá kínverskum yfirvöldum í einn og hálfan mánuð .
Hann var handtekinn á flugvellinum í Peking 3. apríl .
Sagt er að rannsókn standi yfir á því hvort hann hafi framið glæpi af ýmsum toga .
Í upphafi var sem Ai hefði horfið af yfirborði jarðar og voru sögusagnir um að hann hefði sætt pyntingum , en á sunnudag fyrir viku fékk kona hans , Lu Qing , að heimsækja hann og sagði að hann virtist við góða líkamlega heilsu , en andlega spenntur og órólegur .
Ai er meðal annars þekktur fyrir að hafa átt hugmyndina að leikvanginum " hreiðrinu " fyrir Ólympíuleikana í Kína í fyrra , en jafnframt skoraði hann á þjóðir að sniðganga leikana .
Hann hefur vakið heimsathygli með list sinni , en athygli kínverskra yfirvalda hefur einkum beinst að gagnrýni hans á kínverskt samfélag .
Andóf hans er þó ekki til " rannsóknar " , heldur hvort hann hafi gerst sekur um tvíkvæni , skattsvik , dreifingu kláms og hugmyndastuld .
Árið 2009 setti Ai upp sýningu utandyra í Haus der Kunst í München með níu þúsund barnabakpokum og setningunni " Hún lifði hamingjusömu lífi í sjö ár í þessum heimi " .
Ai kvaðst hafa fengið hugmyndina þegar hann fór til Sesúan eftir jarðskjálftann 2008 .
" Út um allt lágu töskur og skóladót ...
Líf nemendanna hvarf í áróðri stjórnvalda og brátt munu allir hafa gleymt öllu .
" Árið 2009 lokuðu kínversk stjórnvöld bloggi Ais og eyddu 2700 færslum sem hann hafði sett inn frá árinu 2006 .
Margar þessara færslna tókst að endurheimta og hafa þær verið þýddar á ensku og komu út í mars undir heitinu Ai Weiwei ' s Blog : Writings , Interviews , and Digital Rants , 2006-2009 .
Þar fjallaði hann um allt frá því hvernig kínversk stjórnvöld tóku á sars-sjúkdómnum 2003 til tilrauna almennings til að bjarga flækingsköttum , sem var safnað saman og hent í skemmur þar sem þeir voru látnir svelta í aðdraganda ólympíuleikanna 2008 .
Ai gagnrýndi lygar kínverskra ríkisfjölmiðla og fúsk skipuleggjenda og embættismanna .
Ónefnd vinkona Ais sagði í viðtali við þýska blaðið Die Zeit að hann hefði verið á nálum áður en hann var handtekinn .
" Hann hafði fengið hugboð , " sagði hún .
Áður en hann fór á flugvöllinn hafði hann sagt við aðstoðarmann sinn : " Ef eitthvað kemur fyrir mig verður þú að láta fréttina berast .
" Eftir handtökuna var gerð sex klukkustunda leit í vinnustofu Ais og 20 til 30 tölvur fjarlægðar .
Vinkonan sagði að handtakan hefði átt sér langan aðdraganda .
" Ai Weiwei og stjórnvöld reyndu á mörk hvort annars .
" Árið 2009 átti að handtaka hann , öryggislögreglan fór í gegnum reikningana hans í leit að peningum , sem hann hefði reynt að koma undan skatti , spillingu , einhverju .
" Þeir fundu ekki neitt , " sagði hún .
" Eftir á gerði Ai grín að þeim á blogginu sínu .
" Almennt virðist hafa verið talið að Ai yrði látinn í friði þrátt fyrir andóf sitt , ekki aðeins vegna þess að hann nyti alþjóðlegrar viðurkenningar sem listamaður heldur einnig vegna þess að faðir hans , ljóðskáldið Ai Qing , er virtur í Kína .
Viðmælandi Die Zeit segir að gamla kynslóðin hafi látið Ai í friði af virðingu við föður hans , en á nýafstöðnu flokksþingi kommúnistaflokksins hafi margir úr yngri kynslóðinni færst upp metorðastigann .
" Nýja kynslóðin vill sýna að þessi vernd er ekki lengur til staðar .
" Ai er ekki einn á báti .
Liu Xiaobo , sem í fyrra fékk friðarverðlaun Nóbels , er þekktasti andófsmaðurinn , sem nú situr í fangelsi , en margir aðrir hafa mætt sömu örlögum .
Mannréttindasamtökin Chinese Human Rights Defenders , sem hafa aðsetur í Hong Kong , segja að ekki hafi verið gengið svona hart fram gegn andófsmönnum frá árinu 1998 .
Frá því að nafnlaus boð um mótmæli í nafni " jasmínbyltingarinnar " fóru að birtast á netinu um miðjan febrúar hafði 41 maður verið handtekinn 5. maí samkvæmt upplýsingum á heimasíðu samtakanna .
25 þeirra hafa verið látnir lausir og af þeim bíða 20 réttarhalda .
Átta eru í fangelsi .
Þá eru tveir undir eftirliti á heimilum sínum .
16 eru einfaldlega horfnir .
Ran Yunfei er einn af þeim , sem eru í haldi og bíða réttarhalda .
Honum er gefið að sök að hvetja til þess að ríkinu verði kollvarpað .
Hann breiddi meðal annars út á Twitter fréttir Reuters-fréttastofunnar um uppreisnina í arabaheiminum og velti fyrir sér af hverju svona lítið fréttist af nóbelsverðlaunahafanum Liu .
" Á sextíu árum ritskoðunar fjölmiðla hafa aðferðirnar breyst en markmiðið er það sama , að fela sannleikann og kæfa frelsi fjölmiðla .
" ...
ber það villimennsku þeirra vitni Um það leyti , sem Ai Weiwei var handtekinn á flugvellinum í Peking var verið að opna mikla vestræna sýningu þar í borg undir yfirskriftinni List á tímum upplýsingarinnar .
Sýningin er í samvinnu við þýsk stjórnvöld .
Handtakan mun hafa áhrif á slíkt samstarf við opinbera aðila í vestrænum ríkjum og hefur verið skorað á þýsk stjórnvöld að loka sýningunni .
Bandarísk , bresk og þýsk stjórnvöld eru meðal þeirra , sem hafa mótmælt handtökunni .
Kínversk stjórnvöld frábiðja sér slíka afskiptasemi og biðja erlend stjórnvöld um að virða réttarlögsögu sína .
Mál Ais verði meðhöndlað í samræmi við lög .
Stuðningur við Ai kemur víða fram .
Í Hong Kong hefur kona ein málað " Hver er hræddur við Ai Weiwei " á veggi .
Utan á Tate Modern er skrifað stórum stöfum " Sleppið Ai Weiwei " .
Listamaðurinn Anish Kapoor helgar nýtt verk , sem var verið að setja upp á Monumenta sýningunni í Grand Palais í París , Ai Weiwei .
Verkið ber nafnið Leviathan .
Í samnefndri bók sinni lýsir 17. aldar heimspekingurinn Thomas Hobbes ríkinu sem skrímsli og með nafngiftinni og tileinkuninni setur Kapoor kínverska ríkið inn í þá jöfnu .
" Þegar ríkisstjórnir þagga niður í listamönnum ber það villimennsku þeirra vitni , " sagði Kapoor í yfirlýsingunni þar sem hann sagði frá tileinkuninni .
" Ef hægt er að fara svona illa með jafn frægan mann og Ai Weiwei í skæru ljósi opinberrar umræðu , hvaða vernd fær venjulegur kínverskur borgari frá lögreglu þeirra , " skrifaði Jerome Cohen , sérfræðingur í kínverskum rétti , í South China Post .
Hann segir að fangelsun Ais standist ekki einu sinni kínversk lög .
Hvað geta þeir gert mér ? Hvað geta þeir gert mér ? Ekki annað en að bannfæra mig , ræna mér eða setja mig í fangelsi .
Kannski gætu þeir búið svo um hnútana að ég gufaði upp , en þeir hafa hvorki sköpunarmátt né ímyndunarafl , þá skortir bæði gleði og hæfileikann til að fljúga .
Ai Weiwei , bloggfærsla í nóvember 2009 Þegar listamenn hætta sér í pólitík eru orðsporið og heilindin alltaf í hættu .
En utan hins frjálsa heims þar sem gagnrýni á valdið er þegar best lætur erfið og nánast ógerningur þegar verst lætur eru menn á borð við Ai Weiwei og félaga hans oft þeir einu , sem hafa hugrekki til að segja sannleikann gegn lygum harðstjóranna .
Salman Rushdie , Kína þarf að sleppa þessum manni , grein í The Daily Telegraph 21. apríl .
