Ég ætla rétt að vona að hugur Vilhjálms hafi í gær vogað sér inn á miður konunglega siðprúð svæði , þegar hún Kata litla birtist honum svona líka fönguleg í sínum brúðarklæðum .
Ekki ætla ég að efast neitt um hans hjartahreinu ást en tilstandið allt hefur þó vonandi ekki steindrepið í honum alla náttúru .
Þetta er jú kornungur og hraustur maður og væntanlega þokkalegt hormónaflæði í hans líkama .
Og hann er sagður elska fljóðið , svo streyma ætti blóðið .
En ekki hefur sjálfur erfðaprinsinn mátt verða uppvís að upprisu síns konunglega holds upp við altarið , með augu heimsins hvílandi á sér , svo hann hefur kannski einungis leyft sér í örskotsstund að sjá hasakroppinn Kötu fyrir sér á Adamsklæðunum .
Hver veit nema hugurinn hafi hvarflað inn í nóttina , þegar hann loks fengi næði til að flysja utan af henni milljónakjólinn .
Guð gefi að hann Vilhjámur hafi borðað almúgakonuna Katarínu eins og heimsins bestu brúðartertu .
Að honum hafi í nótt tekist að kalla fram allt það besta sem býr í hennar nautnabrunni .
Að þau hafi sleppt dýrinu lausu og svitnað duglega í silkiklædd rúmfötin .
Eða bara kútvelst um gólfið , nóg ætti að vera plássið í konunglegum vistarverum .
Ég held það hljóti að hafa verið mikill léttir að fleygja sér í hjónasængina , losna undan öllum tilætluðu hreyfingunum , brosunum og orðunum .
Fá að sprella tvö ein eins og hverjir aðrir ástfangnir krakkar .
Má hugsa um prinsa , kónga , prinsessur og drottningar í suddalegu kynlífi ? Já það má .
Eðalborið fólk hefur í gegnum tíðina gefið fullt tilefni til þess .
Nóg er til af eldfornum teikningum sem sýna orgíur aðalsstéttanna .
Og kynsvallið sem viðhaft var í Versölum þótti saga til næsta bæjar .
Ekki voru þær allar við eina fjöl felldar margar þessar Margrétur , Katarínur , Júlíur og Elísabetur , svo ekki sé talað um Edvardana og Vilhjálmana .
Ungu prinsarnir sem í dag eru sjálfsagt lítillega lúnir í konungshöllinni í Bretlandi , þeir Vilhjálmur og Harry , hafa ekki heldur verið nein englabörn frá því þeir komust til vits og ára .
Einhverjar skandalmyndir hafa skotið upp kolli öðru hvoru .
Óþekktarormurinn yngri bróðirinn hefur stundum verið kallaður Dirty Harry , enda hefur sést til hans þar sem hann situr gleiður með bjór í annarri og konubarm í hinni .
Það er svo ágætt fyrir okkur óbreyttan pöpulinn að fá staðfestingu á því annað kastið að við erum öll sömu dýrin , hvort sem blátt blóð rennur í æðum okkar eður ei .
