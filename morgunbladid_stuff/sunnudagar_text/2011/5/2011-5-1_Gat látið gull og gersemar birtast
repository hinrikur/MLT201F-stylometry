Hann var sagður kraftaverkamaður .
Hóstaði heilagri ösku og veraldlegir hlutir eins og armbandsúr , hringar og hálsmen komu fram úr höndunum á honum eins og ekkert væri sjálfsagðara .
Efasemdamenn sökuðu hann alla tíð um sjónhverfingar en fylgismenn hans , milljónir manna , sögðu gáfuna til marks um guðdóm gúrúsins .
Sjálfur leit hann á sig sem endurholdgun hins fallna trúardýrlings og kraftaverkamanns Shiridi Sai Baba .
Indverjinn Sathya Sai Baba lést fyrir réttri viku , 84 ára að aldri .
Hann var mikilsvirtur andlegur leiðtogi en talið er að fylgjendur hans hafi ekki verið færri en sex milljónir , líklega mun fleiri .
Hermt er að 1.200 Sathya Sai Baba-miðstöðvar séu starfræktar í 114 löndum .
Sathyanarayana Raju fæddist í þorpinu Puttaparthi á Indlandi 23. nóvember 1926 og bar móðir hans , Eswaramma , að hann væri eingetinn .
Strax á barnsaldri fór það orð af Sathya að hann væri afburða vel gefinn og örlátur .
Þrettán ára gamall var hann stunginn af sporðdreka og upp frá því varð umtalsverð breyting á hegðun hans , Sathya varð ákaflega tilfinninganæmur , hló og grét á víxl , og hóf að kyrja kvæði á sanskrít , tungumáli sem hann kunni ekki áður .
Þegar drengurinn lét svo blómvönd birtast upp úr þurru frammi fyrir fjölskyldu sinni var föður hans nóg boðið .
" Hver ertu ? " þrumaði hann .
" Ég er Sai Baba , " svaraði Sathya pollrólegur .
Með þessu átti Sathya við að hann væri Sai Baba frá Shirdi endurborinn en gamli gúrúinn og kraftaverkamaðurinn gaf upp öndina átta dögum áður en Sathya fæddist .
Fékk fjögur hjartaáföll en læknaði sig sjálfur Kraftaverkið spurðist hratt út og söfnuður tók að myndast kringum Sathya Sai Baba .
Hann lagðist í ferðalög um héruð og árið 1944 var fyrsta hofið reist honum til heiðurs í nágrenni Puttaparthi .
Auk þess að fremja kraftaverk og leiðbeina fylgjendum sínum gaf Sathya Sai Baba sig snemma að góðgerðarmálum og árið 1954 stóð hann fyrir byggingu sjúkrahúss í þorpinu sínu .
Árið 1963 fékk Sai Baba fjögur hjartaáföll en tókst , að því er fylgjendur hans trúa , að lækna sig sjálfur .
Alltént var hann við ágæta heilsu fram á síðustu ár .
Þrátt fyrir mikla hylli víða um lönd yfirgaf Sathya Sai Baba Indland aðeins einu sinni .
Skrapp í heimsókn til Úganda árið 1968 .
Við það tækifæri kvaðst hann hvorki vera kominn til að kássast upp á aðra andlega leiðtoga né safna liði , heldur til að boða ást og kærleika .
Kveikja bál í hjörtum landsmanna .
Engum sögum fer af árangri en ljóst er að Idi Amin hefur alltént ekki meðtekið boðskapinn .
Heilsu Sathya Sai Baba hrakaði er aldurinn færðist yfir og síðustu sex ár lífs síns var hann í hjólastól .
Ekki bætti úr skák að Sai Baba lærbrotnaði árið 2006 þegar ungur skjólstæðingur hans var að sýna jafnvægislistir á stól og datt í kjöltu meistara síns .
Stóllinn , sem var úr járni , fylgdi á eftir .
Hratt dró af Sai Baba á þessu ári og í lok mars var hann fluttur á spítala .
Hann átti ekki afturkvæmt .
Fylgismenn hans þurfa þó ekki að örvænta en Sai Baba var fyrir margt löngu búinn að lofa að endurfæðast átta árum eftir andlátið ...
Klárlega eitthvað óvenjulegt við hann " Sai Baba var ákaflega eftirminnilegur og heillandi maður og klárlega eitthvað óvenjulegt við hann , " segir Erlendur Haraldsson , sálfræðingur og prófessor emeritus , en fáir fræðimenn , ef nokkur , kynntu sér líf gúrúsins betur .
Erlendur hitti Sai Baba nokkrum sinnum og skrifaði um hann bók , Miracles Are My Visiting Cards ( 1987 ) .
Hún hefur komið út á ellefu málum .
Gúrúinn vildi aldrei leyfa fræðimönnum að rannsaka hæfileika sína í miklu návígi en Erlendur staðfestir eigi að síður að hann hafi látið ýmsa smámuni , ekki síst skartgripi , birtast að því er virtist án fyrirhafnar .
" Það merkilega var að þetta var daglegt brauð .
Sai Baba gat látið hluti birtast upp úr þurru allt að tuttugu sinnum á dag og það var alveg sama hvar hann var staddur .
Allt þetta gaf hann viðstöddum .
Þá færði hann mönnum stundum nákvæmlega það sem þeir báðu um , eða fágæta gripi .
Það var mun merkilegra , " segir Erlendur sem sjálfur þáði skartgrip að gjöf frá Sai Baba .
Annað sem einkenndi Sai Baba var vibhuti , ellegar heilög aska , sem hermt er að komið hafi fyrir að hann hafi hóstað upp meðan hann var yngri .
Erlendur upplifði það ekki en sá öskuna hins vegar oft koma fram úr höndunum á honum .
" Síðan birtist vibhuti oft víðsfjarri Sai Baba , svo sem á myndum af honum .
Ég heimsótti marga slíka staði og heimili , sá þetta t.d. einu sinni hjá indverskum manni .
Hann átti lífshættulega veika dóttur sem læknaðist eftir að maðurinn bað til Sai Baba .
Í þakklætisskyni fékk maðurinn sér mynd af honum og það var á þessari mynd sem vibhuti byrjaði að birtast .
Hann kunni enga skýringu á þessu .
" Erlendur ræddi við fjölmarga , bæði aðdáendur og gagnrýnendur , um samskipti þeirra við Sai Baba og skýrðu þeir frá ýmis konar furðulegum fyrirbærum .
Var fátt um fullnægjandi skýringar á undrunum nema þá hreinar tilgátur .
" Vegna undranna var hann mjög umdeildur maður og margir töldu þetta einungis töfrabrögð .
Ef grannt er skoðað reynist sú skýring hins vegar vafasöm um margt það sem gerðist í kringum hann , " segir Erlendur .
Spurður hvort hann trúi því að Sai Baba hafi verið kraftaverkamaður svarar Erlendur : " Hafi einhver verið það sem ég hef hitt , þá var það hann .
" Það eru þó ekki kraftaverkin sem Sai Baba verður fyrst og fremst minnst fyrir , að dómi Erlendar , heldur ósérhlífið starf hans í þágu samfélagsins .
" Sai Baba stóð fyrir og boðaði góð gildi og hafði veruleg áhrif á endurreisn hindúismans á Indlandi .
Það er engum blöðum um það að fletta að hann gerði þjóð sína gjafmildari og tillitssamari í garð náungans en hún hafði verið .
Hann hafði einstakt lag á að virkja fólk til góðra verka og þegar hann talaði hlustuðu allir .
" 