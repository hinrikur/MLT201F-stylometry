Kæra karlremba ! Mikið er ég orðin þreytt á tungutaki þínu .
Ég ætla að segja þér hvers vegna og vonast til að þú áttir þig á hvað tungutak þitt segir um þig .
Orðanotkun fólks endurspeglar viðhorf þess til manna og málefna .
Um það hefur verið ritað á þessar síður áður en ég hef á tilfinningunni að þú hafir misst af þeim pistlum .
Tungumálið getum við notað til að hafa áhrif á fólk .
Auglýsingar eru gott dæmi um þess konar vald málsins .
Með auglýsingum er reynt að fá fólk til að kaupa það sem auglýst er .
Stundum er reynt að höfða til grunnhvata mannskepnunnar , einhverra drauma sem marga dreymir og þar fram eftir götunum .
Það væri til að mynda ólíklegt að rúm væru auglýst með því orðalagi að sá sem í því svæfi ætti í vændum vondan nætursvefn .
Myndmál í auglýsingum þjónar álíka hlutverki .
Þess vegna er nauðsynlegt að vera jafnlæs á myndir og orð .
Kæmi það ekki skemmtilega á óvart ef eldgamall karl væri látinn auglýsa svalt hárgel ? Sennilega þætti okkur það pínulítið kjánalegt ( a.m.k. ef við erum mjög ung ) .
Það er ekki tilviljun að stæltur töffarastrákur er látinn auglýsa töff hárgel .
Okkur sem eigum eftir að kaupa gelið langar innst inni að vera eins og töffarastrákurinn , eða skvísan í morgunkornsauglýsingunni .
Þetta vita allir sem búa til auglýsingar , það þarf að selja neytendum vöru .
Auglýsingar , eins og annað , geta hins vegar farið langt yfir strikið .
Ég þoli til dæmis ekki að íþróttaskór séu auglýstir með flennistórri mynd af konu sem er á brjóstahaldinu .
Kannski hef ég ekki séð smáaletrið þar sem stendur að skórnir séu sérhannaðir fyrir brjóstvöðvana .
Ég þoli heldur ekki að naktar konur séu í aðalhlutverki í rakspíra og ilmvatnsauglýsingum .
Ég hefði þó haldið að þær auglýsingar ættu að höfða til ólíkra hópa .
Ég tel mig hins vegar vita af hverju auglýsendur nota þessar myndir og hvað þær segja um viðhorf þeirra , meðvituð eða ómeðvituð .
Ég veit líka hvernig markaðsmenn munu bregðast við : Maður notar bara það sem selur ! Einmitt kæra karlremba ! Konur hafa verið seldar um aldir , farið með þær eins og dýr á markaði .
Það er kannski þess vegna sem rottumars var talinn heppileg hliðarvitundarvakning við mottumars ? Hvað segir það um viðhorf manna til píkuhára kvenna að kalla þau rottu ? Þú veist eins vel og ég að mörgum finnast ferfættar rottur ógeðug dýr og að þær geta borið með sér ýmsa sjúkdóma og fyrir þær er eitrað .
Er það sú hugmynd sem þú , kæra karlremba , hefur af píkuhárum og finnst best að þeim sé eytt ? Á vefnum bleikt.is , vef fyrir drottningar , er fróðleg lesning um rottumars frá 11. mars 2011 .
Þar er sagt að píkuhárin séu " vírnet á vagínunni – frumskógur " .
Hins vegar þykir motta einkar fögur og karlmannleg , ekki stálull á snoppunni .
Rottan er hins vegar ekki talin auka kvenleikann heldur þvert á móti .
Síðast þegar ég vissi þá var það einmitt til marks um að stelpur væru að byrja að breytast í konur þegar píkuhárin byrja að vaxa , alveg eins og strákar byrja að breytast í karla þegar þeim fer að vaxa skegg ( og punghár ef út í það er farið ) .
Ég er líka orðin svo þreytt á því að orðin kona / kerling / kelling séu notuð til að lýsa andúð á fólki .
Ég heyrði til dæmis fótboltastrák hreyta í andstæðing sinn þegar honum virtist ofbjóða viðbrögð hans : " Andskotans kona ertu " og af röddinni að dæma var það andstæðingnum ekki til hróss .
Hvernig hefði verið að nota til dæmis orð eins og vælukjói , væskill nú eða bara karl ? En nei , kæra karlremba , þú veist fátt verra en að vera líkt við konu .
Kannski segistu ekkert meina með því en ég er orðin þreytt á þeim viðhorfum sem málnotkun þín endurspeglar .
