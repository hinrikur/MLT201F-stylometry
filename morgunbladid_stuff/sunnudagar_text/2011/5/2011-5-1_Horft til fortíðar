Það er fagnaðarefni að Vladimir Ashkenazy verði stjórnandi á opnunartónleikum Hörpu .
Ekki aðeins vegna þess að hann á mikinn þátt í því , að Íslendingar tóku ákvörðun um að reisa tónlistarhús , heldur einnig vegna þess , að hann hefur auðgað íslenskt tónlistarlíf á undanförnum áratugum með stórkostlegum hæfileikum sínum og samböndum víða um heim .
Sem kunnugt er stóð Ashkenazy fyrir styrktartónleikum fyrir tæpum þremur áratugum í London , þar sem hann stjórnaði Lundúnasinfóníunni og á meðal gesta voru Karl Bretaprins og Díana prinsessa .
Hann lýsir því í viðtali sem Pétur Blöndal tók við hann fyrir Sunnudagsmoggann : " Vigdís Finnbogadóttir kom á tónleikana og formfesti þannig þörfina fyrir tónlistarhús í huga almennings .
Ég mun aldrei gleyma því kvöldi og nú er tónlistarhúsið loksins byggt .
Ég vona að Lundúnasinfónían spili þar einn dag , að einhver eigi frumkvæði að því og afli fjármagns til að standa fyrir slíkum viðburði .
" Fyllsta ástæða er til að greiða fyrir því , að af slíkri heimsókn geti orðið .
En það er óneitanlega þversögn í því , að á sama tíma og Sinfóníuhljómsveit Íslands og Íslenska óperan eru sett í öndvegi í íslensku menningarlífi , þá eru framlög skorin niður til tónlistarmenntunar í höfuðborginni .
Kannski má kalla það tímaskekkju .
Víst er að stjórnmálamenn ættu að leggja við hlustir þegar hljómsveitarstjórinn og einleikarinn Vladimir Ashkenazy , sem jafnframt er heiðursstjórnandi Sinfóníuhljómsveitar Íslands , varar við niðurskurði á framlögum til tónlistarnáms .
" Hvarvetna eru framlög til lista og menningar skorin niður , því þau skila ekki tafarlausum hagnaði í krónum og aurum .
Menntun er alltaf skorin niður og Ísland er engin undantekning í þeim efnum .
Það er eins og fólk sé að fremja hægfara sjálfsmorð .
" Þessi heimsfrægi tónlistarmaður leggur þunga í orð sín .
" Við erum ekki skepnur , heldur lifum andlegu lífi ; við borðum ekki bara , sofum og búum til börn , heldur reynum að skilja tilveru okkar .
Ef menning og andlegt líf lendir undir hnífnum , þá dettum við niður í dýrslegt líf og það er hættulegt .
Þess vegna á ekki að grípa til slíkra óyndisúrræða .
Ég skil vel að skorið sé niður hér og þar , en það má ekki vera of mikið , þá munum við iðrast þess .
En vandamálið er að ríkisstjórnir sitja í fjögur ár í senn , vilja halda völdum og gera það sem þarf til þess að ná endurkjöri .
Það er í mannlegu eðli – öll ríki eru eins .
" Það er rétt sem Ashkenazy bendir á , að tilhneigingin í lýðræðisríkjum er sú , að stjórnmálamenn hugsa ekki til langs tíma , heldur leggja mest upp úr skjótfengnum ávinningi .
Í því samhengi er vert að hafa í huga , að þeir hljóðfæraleikarar sem bera uppi Sinfóníuhljómsveitina í dag , sóttu menntun sína í íslenska tónlistarskóla á síðustu öld .
Og miklu er fórnað ef of langt er gengið í niðurskurði , eins og ráða má af orðum Ashkenazys , sem segir gæði tónlistarmenntunar á Íslandi mikil , mun meiri en fyrir 30 árum .
En einhverra hluta vegna virðast stjórnmálamenn helst horfa til fortíðar á þessu sviði þjóðfélagsins sem öðrum .
Þangað er förinni heitið .
