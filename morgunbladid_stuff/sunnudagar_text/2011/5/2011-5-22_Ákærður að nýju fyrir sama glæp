Upplýst var í Lundúnum í vikunni að tveir menn , Gary Dobson og David Norris , hefðu verið teknir höndum og yrðu síðar á árinu dregnir fyrir dóm grunaðir um morðið á ungum blökkumanni , Stephen Lawrence , árið 1993 .
Um er að ræða eitt umtalaðasta óleysta morðmálið í Bretlandi á síðari árum en margt bendir til þess að Lawrence hafi verið myrtur fyrir það eitt að vera dökkur á hörund .
Sérstakan úrskurð áfrýjunarréttar þurfti í tilviki Dobsons en dómstólar sýknuðu hann og tvo aðra menn af glæpnum árið 1996 , þar sem ekki voru nægar sannanir fyrir hendi .
Rík ástæða þarf að vera til að ákæra mann í tvígang fyrir sama glæpinn og rökstuddi saksóknari mál sitt með þeim hætti að ný lífsýni , tekin af jakka og peysu Dobsons , bentu ótvírætt til sektar hans .
Áfrýjunarréttur kvað upp úrskurð sinn á miðvikudag en fordæmi fyrir því að svokallaðri " double jeopardy " -reglu sé hnekkt í breskri réttarsögu má víst telja á fingrum annarrar handar .
Norris lá undir grun við frumrannsókn málsins en hefur ekki í annan tíma verið ákærður fyrir morðið .
Málið á hendur þeim Dobson verður tekið fyrir í nóvember .
Dobson og Norris voru handteknir í september á síðasta ári en saksóknari hélt þeim upplýsingum vísvitandi frá fjölmiðlum þar til nú í vikunni vegna rannsóknarhagsmuna .
Alla tíð angað af kynþáttahatri Eftir að Dobson og félagar voru sýknaðir lá rannsókn málsins niðri í áratug .
Að áeggjan fjölskyldu Lawrence ákvað lögregla að taka málið upp að nýju árið 2006 , meðal annars með áherslu á lífsýni .
Sú vinna hefur nú loks skilað árangri .
Málið hefur alla tíð angað af kynþáttahatri og fréttaskýrendur fullyrða að það hafi varpað skugga á samskipti hvítra og svartra í Bretlandi .
Að kvöldi 22. apríl 1993 var Stephen Lawrence , átján ára nemi , að bíða ásamt félaga sínum , Duwayne Brooks , eftir strætisvagni í Eltham í suðausturhluta Lundúna þegar hópur hvítra pilta á sama reki nálgaðist þá með fúkyrðum og ögrandi háttalagi .
Því næst réðust þeir á tvímenningana .
Brooks komst undan á hlaupum en Lawrence var stunginn í tvígang með eggvopni .
Að því búnu létu árásarmennirnir sig hverfa .
Lawrence staulaðist á fætur og reyndi að hlaupa á eftir félaga sínum .
Hann hneig niður aftur og lést skömmu síðar af sárum sínum á sjúkrahúsi .
Í úrskurði áfrýjunarréttar í vikunni kom fram að nýju sönnunargögnin tækju ekki af öll tvímæli um það að Dobson hefði stungið Lawrence til bana en þau eigi á hinn bóginn að gefa dómnum tilefni til að meta hvort Dobson og Norris hafi verið í hópnum sem veittist að Lawrence og Brooks með þessum skelfilegu afleiðingum .
" Haldi nýju gögnin vatni munu þau sýna fram á að Dobson var mjög nálægt Stephen Lawrence þegar ráðist var á hann og eftir að hann var stunginn .
Sú nálægð getur varla verið tilviljun , " segir í dómsorði .
Lögmaður Dobsons , Timothy Roberts , ber brigður á nýju sönnunargögnin og telur ólíklegt að þau haldi fyrir dómi .
Augljóst sé að þau hafi spillst á þessum langa tíma .
" Varðveisla þessara sönnunargagna getur ekki staðist ýtrustu kröfur .
" Afburðanámsmaður Stephen Lawrence fæddist 13. september 1974 , elstur þriggja systkina , og var því aðeins átján ára þegar hann var myrtur .
Hann var afburðanámsmaður og hafði sýnt áhuga á að nema arkitektúr í framtíðinni .
Lawrence var vel liðinn , guðhræddur , eins og allt hans fólk , og þótti liðtækur í íþróttum .
Vonandi nær réttlætið fram að ganga " Ég er í mikilli geðshræringu núna en fagna dómsúrskurðinum sem var að falla , biðin hefur verið löng .
Gleymum því þó ekki að málinu er hvergi nærri lokið .
Allt sem ég get hugsað um núna er Stephen og að réttlætið nái vonandi fram að ganga .
Þetta hefur verið löng og ströng barátta , " sagði móðir Stephens Lawrence , Doreen , fyrir utan dómshúsið í vikunni .
Hún notaði tækifærið til að þakka eftirlifandi börnum sínum , Stuart og Georginu , ómetanlegan stuðning en málið hefur að vonum tekið sinn toll af fjölskyldunni .
Doreen er til að mynda skilin við föður barnanna , Neville .
Hann býr nú á Jamaíka , þar sem hjónin fæddust bæði , en var viðstaddur dómsúrskurðinn .
" Nú er ég mjög ánægður og get andað léttar .
Ég var mjög taugaóstyrkur í gærkvöldi , " tjáði hann fjölmiðlum .
Doreen Lawrence hefur að miklu leyti helgað líf sitt minningu sonar síns og veitir nú Stephen Lawrence-stofnuninni forstöðu en hlutverk hennar er að styðja ungt fólk til náms í arkitektúr .
