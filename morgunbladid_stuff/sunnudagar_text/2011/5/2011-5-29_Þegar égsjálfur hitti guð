á umferðareyju aleinn og dulítið drukkinn beindi ég bununni að bílum morgunsins á mánudegi í regni brúmm brúmm og lakkið endurspeglaði mig aftur og aftur þennan donkíkóte í þörf fyrir vindmyllur og ör tímans fór í allar áttir þá stóðstu þarna við hlið mér á lakkinu barasvonaaltíeinu donkíkóte og guð almáttugur hlið við hlið og nú rigndi á okkur báða vænt um að sjá þig sagði égsjálfur og eitthvað inní mér hvíslaði miðlungshátt : jasa – er hann fallinn eða hafa vindmyllurnar loksins birst mér ( einskonar tvær spurningar í boðhætti báðar ) ég vissi af fyrri reynslu að þú sagðir ekki margt en nú var mér virkilega mál : hversvegna og og afhverju ? sagði égsjálfur með öskrandi andliti og hér var hvorki spurning né vænting um svar enda bros á hverjum hnefa sem ég hef reitt frá barnæsku þá reifstu sundur tjaldið og andlitin á bakvið þurrkurnar sviptust til og húsin við Hringbraut rifnuðu við númer sjö og himinninn með skýjum og fuglum og einni flugvél frá Icelandair fylgdu með barasvonasísonaalltíeinu og allt varð hljótt í eyrum og augum og allt varð hljótt í munni mér og núna í dúr og núna í moll köfnuðu allar spurningar okkar frá upphafi tíma barasvonasísonaalltíeinu þá rann veröldin að mér og allt allra tíma eins og alda eins og hljóðlát alda sem kyssti fætur mína og læri og fyllti lungu mín og þá kom svarið sem hvorki var gefið með orði eða mynd ótengt orsök eða afleiðingu þroska eða þekkingu : hér var ég og ég var guð og guð hjálpi honum að hann var ég ég renndi upp 