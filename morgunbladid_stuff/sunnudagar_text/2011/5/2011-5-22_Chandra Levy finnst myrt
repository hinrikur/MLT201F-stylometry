Það voru áhyggjufullir foreldrar sem settu sig í samband við lögregluna í Washington í Bandaríkjunum 6. maí 2001 .
Robert og Susan Levy , sem búsett voru í Kaliforníu , höfðu ekki heyrt frá 24 ára gamalli dóttur sinni , Chöndru , í fimm daga og var hætt að standa á sama .
Chandra hafði varið vetrinum í höfuðborginni , þar sem hún vann sem lærlingur hjá fangelsismálastofnun .
Lögregla heimsótti íbúð Levy en fann ekkert grunsamlegt .
Þá spurðist hún fyrir á spítölum en stúlkan hafði ekki komið þangað .
Faðir Levy trúði lögreglu fyrir því að dóttir sín hefði átt í ástarsambandi við giftan fulltrúadeildarþingmann , Gary Condit , án þess að það þyrfti endilega að tengjast hvarfi hennar .
Fjórum dögum síðar varð lögregla sér út um formlega heimild til leitar í íbúð Levy .
Fundust þar meðal annars farsími hennar og greiðslukort , auk þess sem sett hafði verið niður í tvær ferðatöskur að hluta .
Levy stefndi skónum aftur til Kaliforníu til að útskrifast úr námi í opinberri stjórnsýslu .
Á símsvaranum voru skilaboð frá áhyggjufullum ættingjum og Gary Condit .
Vegna mistaka lögreglumanns á vettvangi eyddust síðustu netleitarfærslur Levy og tók það sérfræðing um mánuð að finna þær aftur .
Kom þá í ljós að síðasta leit Levy , um hádegisbil 1. maí 2001 , var að staðsetningu byggingar , Klingle Mansion , í Rock Creek-garðinum í Washington .
Þar sem ekkert hafði enn spurst til ungu konunnar hófst leit af fullum þunga í garðinum .
Hún skilaði ekki árangri .
Fjölmiðlar höfðu snemma veður af meintum tengslum hinnar týndu stúlku við þingmanninn og hart var gengið að Condit .
Eftir japl , jaml og fuður viðurkenndi hann að hafa þekkt Levy en harðneitaði að eiga þátt í hvarfi hennar .
Lögregla yfirheyrði Condit en sá ekki ástæðu til að setja hann á lista yfir grunaða í málinu .
Tæpu ári síðar tapaði Condit þingsæti sínu í kosningum og eru stjórnmálaskýrendur á einu máli um að Levy-málið hafi þar riðið baggamuninn .
Í september 2001 barst lögreglu ábending frá fanga í ríkisfangelsinu í Washington .
Hún var þess efnis að samfangi hans , hinn tvítugi Ingmar Guandique frá El Salvador , hefði stært sig af því að hafa banað Levy gegn greiðslu frá Gary Condit .
Lögregla hafnaði fljótt aðild Condits að málinu en fór nánar í saumana á Guandique .
Ekki tókst þó að sanna neitt á hann enda þótt Guandique hefði gengist við því að hafa ráðist á tvær aðrar konur í Rock Creek-garðinum um svipað leyti og Levy var myrt og hlotið fangelsisdóm að launum .
Það var svo á þessum degi árið 2002 að vegfarandi gekk fram á jarðneskar leifar Chöndru Levy á afskekktum stað í Rock Creek-garðinum .
Var það niðurstaða lögreglu að henni hefði verið ráðinn bani .
" Ég hefði kosið að hafa úr meiru að moða .
Óvíst er að við komumst nokkurn tíma að því hvernig hún dó , " sagði réttarlæknirinn eftir að hafa rannsakað líkið .
Fram kom að Levy hafði verið bundin með vír á höndum og fótum .
Ekki tókst að tengja Guandique við morðstaðinn og málið lenti um tíma í " cold case " -kassanum .
Árið 2006 setti lögregla það aftur í forgang og ári síðar hrinti the Washington Post af stað greinaflokki um málið .
Þetta varð meðal annars til þess að leitað var í klefa Guandiques og fannst þá ljósmynd af Levy sem fanginn hafði klippt út úr tímariti .
Eftir að hafa yfirheyrt ýmsa aðila sem tengdust Guandique , meðal annars samfanga sem fullyrti að hann hefði trúað sér fyrir því að hann hefði myrt Levy , taldi saksóknari sig hafa næg sönnunargögn til að gefa út ákæru á hendur Guandique .
Hinn ákærði neitaði sök og saksóknara tókst ekki að tengja hann við morðið með óyggjandi hætti .
Eigi að síður var Guandique í fyrra dæmdur í undirrétti í 60 ára fangelsi fyrir morðið á Levy .
Dómnum var áfrýjað .
orri@mbl.is 