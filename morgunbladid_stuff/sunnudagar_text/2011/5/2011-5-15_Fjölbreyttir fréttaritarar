" Þetta er Grímur Gíslason sem talar frá Blönduósi , " eru ógleymanleg lokaorð eins eftirminnilegasta fréttaritara Ríkisútvarpsins .
Grímur starfaði sem fréttaritari í áratugi og flutti fréttir úr Húnavatnssýslu fram yfir síðustu aldamót , kominn á tíræðisaldur .
Grímur er sá fréttaritari sem flestir muna eftir í dag en fréttaritarar Ríkisútvarpsins hafa verið fjölmargir og flutt landsmönnum fréttir af lífinu í landinu frá fyrstu tíð útvarpsins .
Ingveldur Geirsdóttir ingveldur@mbl.is Þegar útsendingar Ríkisútvarpsins hófust 20. desember árið 1930 var búið að ráða fréttaritara í öllum byggðum landsins ásamt fyrsta fréttamanninum .
Fréttaritarar sendu í upphafi inn efni í skeytum og bréfum , síðar í gegnum síma .
Fram kemur í bók Gunnars Stefánssonar , Útvarp Reykjavík : Saga Ríkisútvarpsins 1930-1960 að fréttaritaranetið þótti gisið í byrjun en eftir því sem kröfurnar uxu til fréttaþjónustunnar var fréttariturum fjölgað og netið þétt .
Margrét E. Jónsdóttir starfaði sem fréttamaður hjá Ríkisútvarpinu í 39 ár , frá 1962 til 2001 , og man tímana tvenna .
Þegar hún hóf störf á fréttadeild var fréttaritarakerfið mjög þétt að hennar sögn .
" Það var eiginlega fréttaritari í öllum sjávarplássum og víða í sveitum landsins og þéttbýliskjörnum þegar ég var að byrja árið 1962 .
Það voru náttúrulega allt aðrar samgöngur þá en eru núna , þriðja flokks símstöð var kannski opin tvo tíma á dag , og vegirnir allt öðruvísi .
Síminn var eina tengingin við landsbyggðina fyrir auðvitað utan að fara á staðinn , " segir Margrét .
Hún á ekki í vandræðum með að rifja upp samstarfið við fréttaritarana , segist kankvís muna það best sem gerðist í eldgamladaga .
" Það var ekki alltaf hringt , stundum var sent gamaldags símskeyti , bara strimlar .
Þá kom Runólfur sendill neðan úr Landsímahúsi í einkennisbúningi , á reiðhjóli , með kaskeiti og hvíta hanska og afhenti skeytið .
Sérstaklega voru það fréttaritararnir á þriðja flokks símstöðvunum sem sendu skeyti , þar sem var lítið opið og þurfti kannski að panta símtal með löngum fyrirvara , " bætir Margrét við en á þessum árum var Ríkisútvarpið staðsett á Skúlagötunni .
Síðasti móhíkaninn Fréttaritararnir voru misjafnlega virkir .
Sumir voru þannig í sveit settir að þeir sendu sjaldan fréttir en aðrir náttúrulega mikið segir Margrét og nefnir sem dæmi Guttorm Berg á Akureyri sem var árum saman fréttaritari útvarpsins í höfuðstað Norðurlands .
" Hann tók nú við af föður sínum .
Þetta gekk í erfðir þarna .
Guttormur var mjög góður fréttaritari og gott að treysta á hann .
Svo var náttúrulega Grímur Gíslason á Blönduósi sem var síðasti móhíkaninn og lengst starfandi af þessum gömlu fréttariturum .
Undir það síðasta sinnti hann nær eingöngu fréttum af laxveiði en það var haldið upp á hann eins og nokkurskonar forngrip og hann var orðinn fjörgamall maður þegar hann hætti .
Haraldur Þórarinsson í Kvistási var bifvélavirki og ákaflega ötull fréttamaður til dæmis þegar Kröflueldarnir geisuðu og breytingarnar urðu á landslaginu .
Hann fylgdist óskaplega vel með .
Einn sem var mjög lengi fréttaritari var Stefán Jasonarson í Vorsabæ í Gaulverjabæjarhreppi .
Hann var nú mikill félagsmálafrömuður og sendi mjög fjölbreyttar fréttir , bæði af bílaklúbbum , íþróttamótum , leikfélögum og hverju sem var , fyrir utan að maðurinn var bóndi og flutti fréttir úr sveitinni .
Aðrir eftirminnilegir sem störfuðu lengi voru Jóhannes Stefánsson á Norðfirði og Árni Helgason í Stykkishólmi , " segir Margrét og tekur fram að þetta sé aðeins lítið brot af þeim fréttariturum sem störfuðu hjá Ríkisútvarpinu .
" Þetta voru karlar í yfirgnæfandi meirihluta í þá daga en samt var nú ein og ein kona og þeim fjölgaði .
Þeir komu úr öllum mögulegum starfsstéttum og vafalaust úr öllum mögulegum stjórnmálaflokkum , þótt maður fylgdist nú aldrei mikið með því enda var ekki skrifað mikið um pólitík í fréttirnar í þá daga .
" Atvinnulífið og afmæli Á hverjum einasta degi kom frétt frá fréttaritara og fleiri en einum í fréttatíma Ríkisútvarpsins .
Oftast áttu þeir frumkvæðið að fréttunum en stundum var sótt til þeirra .
" Ef það var gúrka , ég tala nú ekki um á sumrin , þá tóku þeir sig til sem voru á vakt í innlendum fréttum og hringdu og fréttaritarinn á staðnum var beðinn um að senda fréttir .
Út úr þessu komu oft ágætis fréttapakkar .
" Margrét segir að fréttirnar sem fréttaritararnir sendu hafi verið ákaflega fjölbreyttar .
" Þetta voru fréttir bæði af atvinnulífi og menningarlífi .
Við fengum alltaf nákvæmar fréttir af berjasprettu , heyfeng , fallþunga dilka , hvernig fiskveiðin gekk og landanir og menningarmálin sem ég held að hafi að sumu leyti verið miklu fjörugri þá .
Þá voru leikflokkar í hverju plássi , karlakórar á hverju strái og ungmennafélög sem héldu íþróttamót .
Um allt þetta voru fréttirnar en alls ekki af pólitík í landinu .
Það kom seinna , þetta var fyrst og fremst atvinnulífið .
" Afmælisfréttirnar eru einnig Margréti eftirminnilegar .
" Þær voru upphaflega alltaf í hádeginu og giltu um þær vissar reglur .
Manneskjan varð að vera sjötug og svo mátti hún vera held ég á fimm ára fresti með afmælisfrétt eftir það og það mátti vera stutt klausa með eins og hvort afmælisbarnið var heima eða að heiman .
Það var ekki farið í neitt manngreiningarálit .
Afmælisfréttirnar voru aftast í hádegisfréttunum , svo voru þær færðar yfir í fjögurfréttirnar en lognuðust svo bara út af .
Þetta átti ekki heima lengur , tímarnir breytast og fréttamatið um leið .
" Fréttaritarastarfið var ekki vel launað og var mikil kúnst að reikna út launin .
" Þetta var nú ósköp lítið sem þeir fengu .
Það voru venjulega mjög reyndir fréttamenn sem sáu um að reikna út greiðslurnar , tvisvar til þrisvar á ári minnir mig , og það var bara setið með fréttamöppuna og reiknað út .
Þetta var kallað punktakerfi og borgað visst fyrir punktinn .
Ég man að ein afmælisfrétt var einn punktur .
Svo þurfti að athuga hvað það var mikil vinna lögð í hverja frétt og hvað hún var löng til að sjá hvað hún var margir punktar og greiðslurnar voru ákveðnar eftir því , " segir Margrét .
Þurfti ekki að leiðrétta ambögurnar Á þeim tíma sem Margrét starfaði á fréttastofu Ríkisútvarpsins skiptu fréttaritararnir tugum .
Fæsta þeirra sá hún framan í en þekkti raddir þeirra vel .
" Við urðum ágætis símavinir þótt það væri ekki verið að tala mikið utan efnisins .
Sumir komu ævinlega í heimsókn ef þeir komu í bæinn , en svo var fjöldinn allur sem maður sá aldrei .
" Spurð hvernig fréttritararnir voru valdir til starfa segir Margrét það ekki hafa verið flókið .
" Það var fenginn einhver áreiðanlegur maður sem var nálægt atvinnulífinu .
Þetta var allt fólk sem var gott í íslensku .
Það þurfti ekki að leiðrétta ambögurnar hjá fréttariturunum .
Ég man aldrei eftir leiðinlegum eða ónotalegum fréttaritara .
Þeir voru greiðviknir og hjálpsamir en sumir voru kannski skemmtilegri en aðrir .
" Með breyttum samgöngum og nýrri tækni breyttist hlutverk fréttaritarana .
" Það sem gerbreytir þessu eru svæðisstöðvarnar , þá fara þær að safna fréttum í sínu umdæmi .
Það er stærsta breytingin og svo auðvitað samgöngurnar .
Fréttaritarakerfið var aldrei lagt formlega niður en það breyttist með nýjum samgöngum og þá var ekki endurnýjað .
Ég man ekki til þess að nokkrum fréttaritara hafi verið sagt upp .
Við vorum í allt öðruvísi þjóðfélagi á sjöunda áratugnum en við erum í núna .
Þá var fréttastofa útvarpsins héraðsfréttablað fyrir allt landið eins og Margrét Indriðadóttir sagði .
Það var litið á útvarpið sem þjónustufyrirtæki fyrir almenning og var fréttaritarakerfið hluti af þeirri þjónustu , " segir Margrét að lokum .
Heimild : Gunnar Stefánsson .
1997 .
Útvarp Reykjavík : Saga Ríkisútvarpsins 1930-1960 .
Sögufélag , Reykjavík .
" Þetta er Grímur Gíslason sem talar frá Blönduósi " Á þennan hátt endaði einn þekktasti fréttaritari Ríkisútvarpsins ætíð fréttapistla sína úr Húnaþingi og oft hefur mátt heyra eftirhermur hafa þau eftir .
Grímur Gíslason fæddist 10. janúar 1912 .
Hann hóf að starfa sem fréttaritari fyrir Ríkisútvarpið um 1975 eftir að hann flutti á Blönduós frá Saurbæ í Vatnsdal þar sem hann stundaði búskap með konu sinni .
Hann sinnti starfi fréttaritara fram á tíræðisaldur en Grímur lést 31. mars 2007 , á 96. aldursári .
Grímur flutti aðallega fréttir af laxveiði í húnvetnskum ám en einnig sagði hann frá því sem fréttnæmt gerðist í hans heimabyggð og veðrinu en hann gegndi líka starfi veðurathugunarmanns á Blönduósi í 25 ár , eða til ársins 2003 .
Grímur flutti pistla sína á vönduðu íslensku máli með skýrri og hljómmikilli röddu .
Óformlegur fréttaritari " Mig langar til að minnast á einn óformlegan fréttaritara sem var aldrei minnst á og fékk aldrei neitt borgað en er trúlega skrifuð sem heimildarmaður .
Það var Anna Jónsdóttir kona Torfa Hjartarsonar sem var mjög lengi sáttasemjari ríkisins .
Samningafundir fóru þá mjög oft fram í Alþingishúsinu og það var allt of dýrt að hafa fréttamann þar heilu næturnar á vakt .
Þá var alveg pottþétt fyrir fyrstu fréttir á morgnana að hringja heim til Torfa og Anna kona hans vissi nákvæmlega svarið við þeim tveimur spurningum sem þurfti að fá svar við : Hvenær lauk fundi og hefur nýr verið boðaður og hvenær ? Hún tók þessu alltaf vel og af miklum skilningi en vildi náttúrulega alls ekki vekja manninn sinn .
Það var alltaf hægt að treysta Önnu í því hvenær fundi hafði verið lokið og hvenær nýr hafði verið boðaður , " segir Margrét og hlær .
Féð flutt til byggða Stefán Jasonarson í Vorsabæ er mörgum minnisstæður fréttaritari .
Hann sagði fréttir úr sínum heimahaga , Gaulverjabæjarhreppi í Flóa .
Stefán talaði vandað íslenskt mál með bjartri og skýrri röddu og var alltaf glaðbeittur eins og titillinn á ævisögu hans , sem kom út 1991 vísar til .
Stefán fæddist árið 1914 og gerðist fréttaritari Ríkisútvarpsins árið 1958 og var fréttaritari sjónvarpsins frá stofnun þess 1966 .
Hann gegndi þeim störfum um árabil .
Í ævisögu sinni Stefán í Vorsabæ : Alltaf glaðbeittur , sem Páll Lýðsson skráði , segir Stefán frá eftirminnilegu atviki í fréttaritarastarfinu : " Eitt sinn um haust sendi ég frétt úr uppsveitum Árnessýslu er eftirleitarmenn fóru inn á afrétt í fjórðu leit á vélsleðum .
Þeir fundu allmargt fé og óskuðu aðstoðar heimamanna við að " flytja kindurnar til byggða , " eins og komist var að orði í fréttinni .
Í hádegisfréttum útvarpsins næsta dag er fréttin lesin þannig m.a. : " Leitarmenn kölluðu á heimamenn til aðstoðar að sækja féð til byggða ! " Seinna var spurt í útvarpsþætti um daglegt mál hvort rétt hefði verið orðuð frétt fréttaritarans í Árnessýslu " að kindurnar hefðu verið sóttar til byggða " ? Stjórnandi þáttarins kvað svo ekki vera .
Leitarmenn sóttu féð inn á afréttinn en heimamenn hjálpuðu til að flytja það til byggða , sagði maðurinn .
Svo leit ég einnig á málið er ég símaði fréttina .
Er aftur var spurt í sama þætti og nú af öðru landshorni og sama svar gefið og áður þraut mína þolinmæði : Ég fékk að sjá í skjalasafni fréttastofu útvarpsins möppuna með margnefndri frétt minni .
Þar sást að fréttamaðurinn sem ég talaði við hafði hér breytt þýðingarmiklu orði mína á hinn versta veg .
Hver fékk svo skaðann og skellinn ? Menntamaðurinn sem kannske aldrei hefur smalað fé af fjalli eða fréttaritarinn sem hefur farið 12 sinnum til fjárleitar á afrétt á haustin og þar með tekið þátt í að sækja sauðféð inn á afrétt og flytja það til byggða ? " 