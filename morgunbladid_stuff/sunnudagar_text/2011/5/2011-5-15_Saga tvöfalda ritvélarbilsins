Á miðvikudagsmorgun hélt Árnastofnun ársfund í Harvard-salnum á Hótel Sögu , gegnt lóðinni þar sem hús íslenskra fræða mun rísa fyrir milljarð af " símapeningunum " , skv. ákvörðun ríkisstjórnar Íslands .
Í gróðærinu var ráðgert að húsið skyldi opnað nú eftir liðlega mánuð , á 200 ára afmæli íslenskufræðingsins Jóns Sigurðssonar .
Enda þótt húsið sé ekki risið af teikniborðinu mátti gleðjast yfir mörgu á ársfundinum – um leið og þess var minnst að akademískum starfsmönnum Árnastofnunar hefur fækkað um fimmtung frá því fyrir kreppu .
Til dæmis situr ein af bókum stofnunarinnar á metsölulistum innan um glæpasögurnar : Handbók um íslensku sem Jóhannes Bjarni Sigtryggsson ritstýrði og Forlagið gaf út .
Í þessari sjálfsögðu útskriftarbók vorsins má finna gagnorðar leiðbeiningar um hvaðeina sem orkar tvímælis í daglegu tali og við frágang ritaðs máls .
Og er sannarlega ekki vanþörf á að safna slíku efni á einn stað þrátt fyrir fleyg ummæli ágæts fræðimanns sem undraðist fyrir mörgum árum að blaðamaður skyldi ekki hafa rétta beygingu tiltekins orðs á reiðum höndum þar eð hennar væri sérstaklega getið í málfræðibókum .
Helsta verkefni málræktenda er nú sem fyrr að miðla þekkingunni og koma henni á framfæri .
Á fundinum upplýsti Jóhannes að hann hefði ætlað að rita kafla " um hið heillandi viðfangsefni bil , þ.e. hvort er bil eða ekki í ýmsu samhengi , t.d. í skammstöfunum eða milli tveggja sviga , ) ( eða ) ( .
Margt er einnig óljóst í íslenskri bilasögu .
Hvenær var til að mynda hætt að nota bil í skammstöfunum hér á landi ? Það sést lengi vel í textum en hverfur svo .
Var millibilsástand ? Saga tvöfalda ritvélarbilsins hefur heldur ekki verið rituð ! Ekki tókst hins vegar að ljúka þessum kafla .
Menn geta þá í staðinn hlakkað til annarrar útgáfu Handbókarinnar þar sem ég get lofað kafla um bil ! " Í lokaávarpi sínu taldi menntamálaráðherra víst , vegna sérþekkingar sinnar á glæpasögum og menntunarskorts í vélritun , að þess yrði nú ekki langt að bíða að höfundar slíkra sagna hentu þennan titil Jóhannesar á lofti , svo áhugaverður sem hann væri .
Margt er órannsakað í bilasögunni eins og sú tíska sem kom fram um 1980 að fella brott bil í skammstöfunum .
Jóhannes skýrði þetta ekki en hugmyndir voru uppi um að billeysið væri etv hálfgerð stæling á ritkæk Halldórs Laxness sem felldi út bæði punkta og bil í skammstöfunum , ma tam .
Almenningur hefði síðan haldið punktunum en fellt niður bilin .
Lausleg athugun á ritvenjum systkinaþjóða leiðir í ljós að námsmenn í Svíþjóð komu þar að punkta- og billausum skammstöfunum á 8. áratug síðustu aldar og má vera að áhrifin hafi borist með þeim heim til Íslands .
Á tölvuöld komu ný bil til álita .
Ekki fór lengur vel á því að slá inn tvö bil á eftir punkti , eins og kennt var á ritvélarnar , vegna þess hve teygist úr bilunum þegar tölvan jafnar orðum í línu .
Skáletruð orð á tölvuskjá virðast einnig oft renna saman við næsta beinletraða orð á eftir og því hættir mörgum til að slá inn aukabil á eftir skáletruðum orðum – sem kemur fram sem alltof langt bil þegar prentað er .
Vandræði sem af þessu hljótast eru þó auðleyst með því að láta tölvuna leita eftir tvöföldum bilum og einfalda þau fyrir prentun .
Slík allsherjarleit ætti að vera föst venja við frágang texta til prentunar .
Allt eru þetta þó auðleysanlegir smámunir hjá glímunni við bilin í kringum skáletraðan punkt .
Mörg halda eflaust að prófarkalesarar geti látið sér í léttu rúmi liggja hvort punktar séu skáletraðir eða ekki .
Almenna reglan er að punktur skuli ekki skáletraður á eftir skáletruðu orði , aðeins sem hluti af lengri skáletruðum texta .
Þegar vel er að gáð kemur í ljós að bilin í kringum punktinn haga sér með ólíkum hætti eftir því hvort hann er skáletraður eða ekki .
Skáletraður punktur færist örlítið til vinstri .
Sé þess ekki gætt að taka skáletur af punkti við aðrar leturbreytingar getur farið svo að hann lendi ofan í næsta orði á undan .
Það er því ekki að ástæðulausu sem kafla Jóhannesar um tvöfalda ritvélarbilið og önnur bil í næstu útgáfu Handbókarinnar verður beðið með óþreyju .
