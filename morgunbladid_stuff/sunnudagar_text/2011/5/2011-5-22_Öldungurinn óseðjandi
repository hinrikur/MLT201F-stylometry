Hann fagnar öllum mörkum sinna manna eins og hann hafi ekki í annan tíma orðið vitni að slíkum gjörningi .
Ástríðan og barnsleg gleðin skín úr andlitinu .
Það er engu líkara en maðurinn hafi aldrei unnið nokkurn skapaðan hlut áður .
Það er öðru nær .
Manchester United lyftir um helgina enska meistarabikarnum í tólfta sinn undir stjórn Sir Alex Fergusons og er nú orðið sigursælasta félag enskrar knattspyrnu með nítján meistaratitla í það heila .
Skaut sínum fornu fjendum , Liverpool , ref fyrir rass .
Það leiddist ekki nokkrum manni , alltént ekki á þeim bænum .
Einhver gæti ætlað að Sir Alex , sem verður sjötugur á lokadegi ársins , myndi taka sér gott sumarfrí eftir að þessum merka áfanga hefur verið náð .
Ekki aldeilis .
Í viðtölum eftir að titillinn var innsiglaður í Blackburn um liðna helgi upplýsti hann að arkað yrði beint að teikniborðinu – til að leggja línurnar fyrir næstu leiktíð .
Í þessu svari birtist Sir Alex Ferguson í hnotskurn .
Hann hefur skömm á kyrrstöðu , sættir sig ekki við annað en að verða betri í dag en í gær .
Sir Alex verður aldrei saddur .
Þess vegna hefur hann unnið alla þessa titla , hann ann sér ekki hvíldar , hvorki að degi né nóttu .
Sofnar aldrei á verðinum Þrátt fyrir að hafa leitt lið sitt til meistaratignar í vetur og alla leið í úrslitaleik Meistaradeildar Evrópu bendir margt til þess að Sir Alex verði stórtækur á leikmannamarkaði í sumar .
Wesley Sneijder , Maarten Stekelenburg , Javi Martínez , innkaupalistinn er langur .
Ástæðan er einföld : Sir Alex sofnar aldrei á verðinum .
Það er kannski undarlegt að segja það en flestir eru líka sammála um að svigrúm sé til að bæta liðið .
Stærsta skýringin á því að Manchester United hefur unnið alla þessa titla í tíð Sir Alex er sú að liðið hefur haft bestu leikmennina .
Það var ekki endilega þannig í vetur .
Af því leiðir að það var öðru fremur kænska knattspyrnustjórans sem skilaði titlinum að þessu sinni .
Ég leyfi mér að fullyrða að hæfni hans hafi ekki notið sín betur síðan tímabilið 1995-96 þegar hann sendi heilan kálf af kempum frá Old Trafford og skipti í staðinn inn á óhörðnuðum unglingum .
" Þú vinnur ekkert með ungmennum , " fullyrti hinn virti sparkskýrandi Alan Hansen eftir fyrsta tapið það haust .
Einmitt .
Hafandi sagt þetta er mesta afrek Sir Alex á stjórastóli auðvitað að skila sjálfri þrennunni í hús árið 1999 .
En þá var hann með sterkari leikmenn en nú .
Það segi ég og skrifa .
Barnaleg stjarna Enginn Rauður djöfull blandaði sér í baráttuna í kjöri á leikmanni ársins að þessu sinni , hvorki hjá leikmönnum deildarinnar né blaðamönnum .
Það er harla óvenjulegt .
Aðalstjarna liðsins , Wayne Rooney , var týnd og tröllum gefin fram að áramótum , skoraði ekki mark í opnum leik .
Kappinn vildi meira að segja um tíma komast burt frá Old Trafford .
Það mál var leyst .
Rooney óx ásmegin eftir því sem leið á tímabilið enda þótt mörkin , fimmtán að tölu , hafi aldrei verið færri á United-tímanum .
Hann gerði 34 mörk í fyrra .
Þess ber þó að geta að enn eru tveir leikir til góða til að laga tölfræðina .
Önnur kjölfesta , Rio Ferdinand , var mikið frá vegna meiðsla , sem skýrir , alltént að hluta , hvers vegna meistararnir hafa fengið á sig 35 mörk í 37 leikjum .
Það er mun meira en þrjú síðustu meistaralið United , 2007 , 2008 og 2009 sem fengu á sig 27 , 22 og 24 mörk .
Úrvalsdeildarmetið á Chelsea sem fékk aðeins á sig 15 mörk veturinn 2004-05 .
35 mörk er ekkert einsdæmi , meistaralið United á árabilinu 1992 til 2003 , átta talsins , fengu að meðaltali á sig 37 mörk .
Og stóð þó sjálfur Peter Schmeichel lengi vel milli stanganna .
Á þessum árum var sóknarleikur lykillinn að velgengni Rauðu djöflanna .
Vatnaskil með Vidic ´ ´ Vatnaskil urðu árið 2006 þegar Sir Alex skrapp til Moskvu og sótti sér líttþekktan Serba , Nemanja Vidic ´ ´ .
Hann átti enn og aftur frábæran vetur og hélt sjó með nýgræðingnum Chris Smalling , sem raunar hefur vaxið að verðleikum eftir því sem á tímabilið hefur liðið , og Jonny karlinum Evans , sem virðist vera með krónískan krummafót .
Ekki má þó gleyma því að Vidic ´ ´ býr að því að hafa öldunginn Edwin van der Sar fyrir aftan sig .
Svanasöngur hans fór aldrei út af laginu .
Á miðjunni hefur Darren Fletcher ( sem raunar var lengi frá vegna veikinda ) oft verið atkvæðameiri og Paul Scholes er ekki lengur burðarás enda þótt hann skili mikilvægum mínútum .
Lítið fór fyrir Anderson og Michael Carrick framan af vetri en báðir hafa látið til sín taka eftir áramót .
Kannski á það við um allt liðið , eins og Ryan Giggs benti á í viðtali á dögunum .
" Við vorum töluvert frá okkar besta á fyrri hluta tímabilsins en seinni hlutann höfum við leikið mjög vel .
" Ji -Sung Park og Patrice Evra hafa verið traustir án þess að slíta upp nein tré og brasilísku tvíburarnir hafa staðið fyrir sínu , einkum Fábio , sem sýndi og sannaði í vetur að hann kom ekki bara til að elda ofan í bróður sinn .
Nani var vitaskuld fjaðurmagnaður á kantinum á fyrri hluta sparktíðar sem kom sér vel meðan svo margir aðrir voru utan gátta .
Á sama tíma fór Dimitar Berbatov mikinn í markaskorun .
Loksins , loksins .
Alls eru mörkin orðin 22 , þar af 21 í úrvalsdeildinni .
Baunað á markið Tími Berbatovs sem burðarsenters var þó stuttur en á umliðnum vikum hefur uppgötvun ársins , Mexíkóinn Chicharito , hrifsað af honum stöðuna í byrjunarliðinu .
Markaskorari af guðs náð og fá dæmi eru um að ungur leikmaður , sem kemur úr allt öðru umhverfi , hafi verið jafnfljótur að fóta sig í ensku knattspyrnunni .
Sir Alex upplýsti nýlega að Paul Scholes hefði tekið sig á eintal eftir æfingu á undirbúningstímabilinu og fullyrt að Smábaunin ætti eftir að skora 25 mörk í vetur .
Stjórinn hleypti brúnum .
Mörkin eru orðin 20 .
Þau eru heldur færri hjá Michael Owen sem vinnur nú sinn fyrsta meistaratitil .
En segið mér annað , hvað varð um Bébé ? Titillinn vannst á heimavelli Ekki þarf að horfa lengi á stigatöfluna til að átta sig á því að Manchester United vann meistaratitilinn á heimavelli .
Liðið hefur unnið sautján af átján leikjum sínum á Old Trafford sem er einstakur árangur .
Aðeins West Bromwich Albion ( af öllum liðum ) hélt jöfnu .
Lokaleikurinn er gegn Blackpool í dag , sunnudag .
Mikið má ganga á til að hann tapist .
Að sama skapi er árangur United á útivelli heldur dapur , aðeins fimm sigrar .
Jafnteflin eru tíu og töpin fjögur .
Eins og staðan er núna hefur Arsenal safnað flestum stigum að heiman .
Það yljar stuðningsmönnum félagsins örugglega jafnmikið og sú staðreynd að því hafi staðið kraftar efnilegs Skota til boða sumarið 1986 .
Nafn hans er Alex Ferguson .
Manchester United er með 77 stig fyrir lokaleikinn og getur því farið í 80 .
Meistaralið félagsins hafa aðeins í tvígang verið undir 80 stigunum í tíð Sir Alex , 75 stig hlaut liðið 1997 og 79 stig 2000 .
Mest fékk United 92 stig 1994 .
Stigametið í úrvalsdeildinni á hins vegar Chelsea , 95 stig frá 2005 .
Ullar framan í ellina Átján ár eru liðin frá því Sir Alex Ferguson hampaði fyrst meistarabikarnum hjá Manchester United .
Einn leikmaður hefur fylgt honum allan þennan tíma og unnið alla titlana 12 , mannundrið Ryan Giggs .
Hann er ekki aðeins sigursælasti leikmaður enskrar knattspyrnusögu heldur leyfi ég mér að fullyrða að Giggs sé einn mesti íþróttamaður sem sögur fara af , í hvaða grein sem er .
Hver hefur átt annan eins feril ? Maðurinn er á 38. aldursári og er ennþá lykilmaður í einu besta knattspyrnuliði í heimi .
Sir Alex tekur ekki mið af virðingu eða glingri þegar hann velur lið sitt , heldur horfir hann eingöngu á gæðin .
Og þau er enn til staðar hjá Giggs .
Það er ótrúlegt að segja þetta en Walesverjinn hefur sjaldan verið betri en í vetur .
Ryan Giggs skyrpir tannholdi framan í Elli kerlingu .
Enn með sprengikraftinn Það er ekki án hliðstæðu að sparkendur leiki fram á þennan aldur en það stappar nærri því að vera einsdæmi að þeir hafi ekki tapað nema broti af sprengikrafti sínum og hraða .
Giggs gerir enn ítrekaðar árásir á rétt tvítuga bakverði og hundþeytir þeim þegar sá gállinn er á honum .
Það var ósjaldan í vetur .
Svo dregur hann sig áreynslulaust inn á miðjuna , gerist þess þörf , og stjórnar þaðan aðgerðum .
Hann er engu síðri í sendingum upp miðjuna en fyrirgjöfum af vængnum .
Það hefur margsýnt sig .
Annars virðast fjölhæfni Giggs engin takmörk sett .
Mitt í amstri meistarabaráttunnar brá hann sér til Düsseldorf um liðna helgi og lamdi húðir með vinum Sjonna ! Ekkert bendir til annars en að Sir Alex muni fela Ryan Giggs stórt hlutverk í liði sínu á Wembley um næstu helgi , þegar hann freistar þess að landa þriðja meistaradeildartitlinum á ferlinum .
Fyrirstaðan verður reyndar allnokkur , Börsungar frá Spáni , en finni einhver núlifandi maður takttruflanir í þeirri vél er það Sir Alex Ferguson .
