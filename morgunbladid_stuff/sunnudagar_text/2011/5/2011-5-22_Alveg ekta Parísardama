Konurnar í París þykja hafa vissan glæsileika yfir sér og líta vel út og er Inès de la Fressange gott dæmi um fáguðu Parísarkonuna .
Það er því við hæfi að þessi fyrsta franska ofurfyrirsæta og andagift Karls Lagerfeld hafi verið að senda frá sér bók , sem fjallar um stíl hinnar ekta Parísardömu .
De la Fressange leggur áherslu á að það sé ekki bara hægt að eyða peningum til að verða Parísardama .
" Þetta er hugarástand , " segir hún í viðtali við fréttastofu AFP .
" Það eru svo margir sem vilja alltaf kaupa svo mikið .
Ég segi , taktu heldur gæði fram yfir magn .
" Bókin La Parisienne kom út í Frakklandi síðasta haust og hefur selst í meira en 100.000 eintökum og er núna komin út á ensku undir nafninu Parisian Chic .
De La Fressange gengur vel þessa dagana því fyrir utan að hafa gefið út bókina vinnur hún hjá Roger Vivier og skrifaði nýlega undir samning við L ' Oréal .
Stíll frekar en tíska Og hver er leyndardómurinn að því að líta út eins og ekta Parísardama ? " Franskar konur vilja ekki vera of mikið í tísku .
Þær vita hvað hæfir þeim .
Þetta snýst meira um stíl en tísku .
Við konur eigum að klæða okkur upp fyrir okkur sjálfar , ekki til þess að sýnast heldur til þess að líða betur .
Ef manni líður vel lítur maður betur út , " segir hún í öðru viðtali .
De la Fressange segir að franskar konur eldist líka vel af því að þær feli ekki aldur sinn .
" Þær eru ekki með lýtaaðgerðir á heilanum .
Í Bandaríkjunum líta allir út fyrir að vera 25 ára .
Fólk er með á heilanum að vera ungur , " segir hún og útskýrir nánar .
" Það er ekkert sem gerir mann eins ellilegan og það að reyna alltaf að líta út fyrir að vera ungur .
Það er mjög ljótt þegar konur neita að eldast , " segir de la Fressange , sem er 53 ára .
Hún er ekki hætt fyrirsætustörfunum því í október síðastliðnum gekk hún á sýningarpallinum fyrir vin sinn Lagerfeld hjá Chanel .
" Franskar konur segjast svo oft engan áhuga hafa á tísku svo það kom mér mjög á óvart að bókin hefði selst í fleiri eintökum en Harry Potter og ævisaga Keith Richard .
" Í bókinni útskýrir hún hvað það þýði að vera Parísardama .
Hún telur þar upp nokkrar reglur eins og : Blandaðu saman stílum og ekki láta hlutina passa of vel saman , kannaðu ný fatamerki og ef þér líður eins og flíkin sé rétt og þé líður vel í henni , notaðu hana þá .
Nauðsynlegar flíkur Sumar flíkur segir hún nauðsynlegar í góðan fataskáp .
Aðsniðinn jakka þurfa allar að eiga ( mælir með að nota belti við hann ) , líka regnfrakka ( helst Burberry ) , dökkbláa peysu ( fágaðra en að vera í svartri peysu ) og hlýrabol .
Svo má ekki gleyma litla svarta kjólnum , fullkomnu gallabuxunum ( rétt eins og salt passa þær með öllu ) og loks er nauðsynlegt að eiga leðurjakka ( bjargar alklæðnaði frá því að vera of íhaldssamur ) .
De la Fressange segir að konur yfir fertugu eigi ekki að vanrækja sjálfar sig .
" Ekki festast í stílnum sem þú varst í á fertugsaldri " því það " lætur þig líta út fyrir að vera eldri en þú ert " .
Hún vill að konur yfir fimmtugu klæðist ekki loðfeldum , nema þær vilji líta út fyrir að vera " verðlaunaeiginkonur " .
Kýs Converse-strigaskó Varðandi skófatnað þá kýs hún sjálf að nota flatbotna skó að jafnaði frekar en hælaskó og er mjög hrifin af Converse-strigaskóm .
" Mörgum konum finnst alveg ómögulegt að fara út án háu hælanna .
Það er ótrúlegt .
Ef þær fara bara í háhælaða skó vegna þess að þeim finnst þær of litlar , þá skiptir það ekki aðra svona miklu máli , " segir hún og vill ekki að konur láti sér líða illa í skóm .
" Ég er háð því að versla en ég veit að þú þarft ekki mikið til að líta vel út , " segir hún og ráðleggur konum heldur að fjárfesta í fallegri tösku og skóm því heldur sé hægt að komast upp með að kaupa ódýr föt en hún verslar til dæmis í Monoprix , sem er einhvers konar franskt Hagkaup .
Hún mælir með því að konur skoði líka hvað leynist í karlmannadeildinni í búðum og líka barnadeildinni ( ráð sem dugar að minnsta kosti henni enda er hún bæði há og grönn ) .
Ekki má samt gleyma því að París er stór og de la Fressange játar sjálf að sýn hennar á stíl Parísardömunnar markist af hverfinu sem hún býr í , Saint Germain des Prés .
Aðspurð hvort stíll hennar væri annar ef hún hefði búið í annarri borg svara hún því játandi .
" Ef ég hefði búið í til dæmis London held ég að ég myndi hafa mun villtari stíl .
" 