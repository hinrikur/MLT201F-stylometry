Kvikmyndaáhugamenn hafa beðið með eftirvæntingu eftir fyrstu bíómynd Rúnars því hann hefur vakið mikla eftirtekt fyrir stuttmyndir sínar .
Fyrsta stuttmyndin hans , Síðasti bærinn , fékk tilnefningu til Óskarsverðlauna og tvær næstu stuttmyndir hans , Smáfuglar og Anna voru báðar valdar á kvikmyndahátíðina í Cannes í Frakklandi .
Þessar þrjár stuttmyndir hans hafa unnið svo mörg verðlaun að samanlagt eru þau um hundrað talsins .
Það er ekki ólíklegt að verðlaunafjöldi þessara stuttmynda hans nálgist heimsmet .
Fyrsta bíómyndin hans , Eldfjall , fjallar um 67 ára gamlan mann sem er að komast á eftirlaunaaldur .
Hann er karlmaður af gamla skólanum , einangraður frá fjölskyldunni og heimilinu og þarf nú að takast á við nýtt hlutverk í lífinu .
Blaðamaður Morgunblaðsins hitti leikstjórann yfir kaffibolla til að ræða um kvikmyndagerð hans .
Þú varst orðinn 26 ára gamall þegar þú gerðir Síðasta bæinn sem er flokkuð sem fyrsta stuttmyndin þín , en þú hlýtur að hafa verið að fikta við kvikmyndagerðina eitthvað fyrr ? Já , ég byrjaði í MH að vinna í kvikmyndagerð með Grími Hákonarsyni sem gerði bíómyndina Sumarland í fyrra .
Það kom upp kennaraverkfall og við notuðum það til að gera stuttmynd .
Myndin var gerð út frá sjónarhóli klósetts og vann einhver verðlaun á unglingafestivölum fyrir norræn börn .
Við vorum bara sautján ára og fengum síðan inni á Panorama-hátíðinni þar sem við fengum einhver eyðublöð sem við áttum að fylla út þar sem var boðið upp á fimm stjörnu hótel og mikinn lúxus sem okkur leist mjög vel á og völdum okkur sem mestan lúxus .
Héldum að þetta væri allt í boði hátíðarinnar en fengum síðan einhvern risareikning eftir á sem við áttum ekki krónu upp í .
Við fengum áfall og fórum upp í Kvikmyndasjóð en þau hjá sjóðnum hringdu út fyrir okkur í fólkið sem hélt hátíðina og skýrði út fyrir þeim að við værum hálfgerðir óvitar og þau hjálpuðu okkur að greiða úr þessum misskilningi .
En þetta var annars svaka veisla og mjög gaman fyrir okkur .
Við reyndum að hitta framleiðendur á hátíðinni og vorum með drög að nýrri stuttmynd sem var svolítið skrítin , en hún fjallaði um verur á annarri plánetu sem nærðust á hljóðum .
Við náðum einum framleiðandanum á fund eftir eitt partíið þar sem við vorum að selja honum hugmyndina og honum líkaði mjög illa við hugmyndina og leið líka eitthvað illa eftir áfengisnotkun sína og endaði á því að æla yfir handritið í orðsins fyllstu merkingu .
Tilnefndur til Óskarsverðlaunanna En Síðasti bærinn er þá fyrsta stuttmyndin í þeim skilningi að það var fyrsta stuttmyndin þar sem þú hafðir mannskap og fé til að taka upp ? Já , þegar ég tók upp Síðasta bæinn var það í fyrsta skipti sem ég hafði fé handbært til að borga fólki laun .
Það var ákaflega heppilegt fyrir mig að ári áður hafði stuttmyndasjóðnum verið komið á legg og við vorum ein þau fyrstu til að fá úthlutað úr sjóðnum .
Sú mynd breytti mjög miklu fyrir mig .
Ég notaði hana í umsókn til að komast inn í danska kvikmyndaskólann og hún fékk síðan tilnefningu til Óskarsverðlaunanna sem var eins og gefur að skilja mikill heiður og mikil kynning .
Ég var þá kominn í nám í danska skólanum og skólastjórinn fékk mig á fund til sín þar sem hann vildi tryggja að ég myndi ekki ofmetnast og verða of mikill egóisti vegna þessarar upphefðar .
Ég sagði honum að mér væri varla viðbjargandi úr þessu , því ég hefði alltaf verið mikill egóisti .
Ég sagði honum meðal annars frá því að ég hefði sótt um heiðurslaun listamanna frá Alþingi þegar ég var sautján ára gamall .
En á þeim tíma sem við Grímur vorum að ströggla með stuttmyndirnar okkar sóttum við um pening hjá öllum hugsanlegum og óhugsanlegum sjóðum enda höfðum við ekkert fé á milli handanna .
En það er takmarkað hvað það er hægt að þróa sig svona innan fátæktarmarkanna .
Þetta breyttist allt eftir Síðasta bæinn .
Svo komu þessi ár hjá danska kvikmyndaskólanum sem eru draumur sérhvers ungs kvikmyndagerðarmanns .
Að fá að vera fjögur ár með allar græjur til alls og fá að leika sér eins og maður vill .
Útskriftarmyndin frá skólanum , Anna , fór síðan mjög víða og opnaði fyrir mér fleiri dyr .
En í millitíðinni hafðir þú gert stuttmyndina Smáfuglar sem vann líka til margra verðlauna og var meðal annars valin á Cannes-kvikmyndahátíðina , var það skólamynd ? Já og nei .
Það eru reglur í danska kvikmyndaskólanum að það má ekki sýna neinar af stuttmyndunum sem við erum að gera á neinum hátíðum nema útskriftarmyndina .
Við gerum þrjár til fimm stuttmyndir á hverri önn en megum ekki sýna neinar þeirra utan veggja skólans .
Stuttmyndin Smáfuglarnir er ein af þeim myndum og við vorum svo ánægð með hana að við ákváðum að gera hana aftur utan skólans svo við gætum sent hana á hátíðir .
Þannig að hún er eiginlega endurgerð á skólamynd sem við gerðum .
Hvernig var í danska kvikmyndaskólanum sem af flestum er flokkaður sem einn sá besti í heiminum í dag ? Þetta var frábær tími og hreinasta helvíti á sama tíma .
Það eru kostir og gallar að vera Íslendingur í Danmörku .
Grínlaust þá er hellingur af fólki á okkar aldri í Danmörku sem heldur að við búum í snjóhúsi á Íslandi .
Þannig að af mörgum var litið á mann sem hálfa manneskju og hálft dýr .
En það eru toppaðstæður í þessum skóla og margt hæfileikafólk .
Ég vinn áfram með mörgu af því fólki sem ég vann með í skólanum , til dæmis kvikmyndatökumanninum , Sophiu , og klipparanum , honum Jacobi .
Sophia ? Það er óvenjulegt að kvikmyndatökumenn séu kvenmenn , er mikið um að kvenfólk sæki í kvikmyndatökunám í Danmörku ? Já , skólinn tekur alltaf í það minnsta einn kvenmann inn í kvikmyndatökudeildina .
Hún Sophia er í ofanálag ekki há í loftinu en algjör nagli og frábært að vinna með henni .
Við tókum okkur mikinn tíma í undirbúning á myndinni og skutum myndina meira og minna áður en að tökum kom .
Við erum búin að þróa með okkur samstarf og vinnulag þannig að ég vil helst ekki neinn annan í hennar stöðu .
Ég vil yfirleitt hafa í kringum mig kvenfólk á tökustað eða karlmenn með kvenlegar eða viðkvæmar taugar .
Efni Eldfjalls virðist líka á einhvern hátt tengt þessu , þar sem einhver gamall vinnunagli af gamla skólanum á Íslandi þarf að fást við einhver tilfinningavandamál , einhver kellingamál eins og kallar úr minni fjölskyldu hefðu kannski orðað það ? Já , ég held að flest okkar kannist við fólk af þessari kynslóð þar sem karlmönnum var ekki ætlað að sýna mikið af tilfinningalífi sínu .
Þótt aðalpersóna myndarinnar sé frá Vestmannaeyjum og hafi flúið eyjarnar til Reykjavíkur út af eldgosinu á nafn myndarinnar , Eldfjall , frekar við um persónuleika hans en eldgosið .
Spáðu í það að það er ekki langt síðan karlmenn máttu ekki svo mikið sem vera á fæðingardeildinni þegar börn þeirra voru að fæðast .
Karlmennskuímyndin og kröfurnar um hana voru aðrar og harðari þá .
En hver er söguþráður myndarinnar , því það segir ekki mikið um söguna að gamall maður þurfi að takast á við nýtt hlutverk í lífinu ? Jú , það er rétt .
En ég vil ekki gefa of mikið upp um söguþráðinn því það eru ákveðin óvænt atvik í myndinni sem er gott fyrir áhorfendur að vita ekki af .
Það eyðileggur fyrir þeim upplifun á myndinni ef ég myndi segja frá því fyrirfram .
Það er annars áhugavert að fylgjast með þróuninni í markaðsmálum bíómynda því það er eins og markaðsdeildir séu farnar að segja frá allri myndinni áður en hún kemur út í von um að fá sem flesta til að kaupa miða en hafa um leið eyðilagt svolítið mikið af upplifun á myndinni með því .
Meðan við vorum í tökum á myndinni fór eitthvað að leka út um hvað myndin væri og ég fór skipulega í það að stoppa slíkan leka .
Erfitt að fjármagna bíó í dag Myndin hlaut miklu meiri stuðning að utan en hér á Íslandi , hvaðan kom peningurinn í myndina ? Við fengum framleiðslustyrk frá íslensku kvikmyndamiðstöðinni en það er rétt að við fengum enn meira frá dönskum sjóði sem nefnist New Danish Screen , en þar er um mun feitari sjóð að ræða en væri mögulegur hér á landi .
Það hjálpar mér að sem leikstjóri að ég er eiginlega með tvöfalt ríkisfang , því bæði Danir og Íslendingar líta á mig sem sinn leikstjóra .
Þetta er mikilvægt því það er alltaf að verða erfiðara og erfiðara að fjármagna bíómyndir .
Ég held að við sjáum ekki myndir eins og Djöflaeyjan eða Bíódagar í náinni framtíð þar sem er til nóg fé í leikmyndina og þess háttar .
Prísar á myndum hafa hríðfallið vegna kreppunnar og allt orðið erfiðara í framkvæmd .
Í ofanálag hefur danski kvikmyndasjóðurinn það að markmiði að styrkja söluvænlegar myndir fyrir almenning og þá oftast mjög ameríkaníseraðar myndir .
En þessi New Danish Screen-sjóður styrkir fyrstu myndir leikstjóra og úr honum fengum við yfir hundrað milljónir .
Í hvaða keppni á Cannes-hátíðinni var myndin þín valin ? Cannes-hátíðin er sett upp þannig að það eru nokkrar keppnir á hátíðinni .
Franska leikstjórnarsambandið er með eina keppnina sem er Director ' s forthnight og í þeirri keppni er myndin mín .
Svo er Official Selection sem er aðalkeppni hátíðarinnar , síðan er gagnrýnendasambandið með keppni og svo er það loks Uncertain Regard-keppni hátíðarinnar .
Þær myndir sem eru síðan fyrstu bíómyndir leikstjóra og eru í einhverri af þessum samkeppnum fara allar sjálfkrafa í keppnina Camera Dior og þar sem þetta er fyrsta bíómyndin mín erum við líka í þeirri keppni .
Hvaða þýðingu hefur það fyrir þig að fyrsta bíómyndin þín kemst í keppnina á Cannes-hátíðinni ? Þetta þykir fínt og ef eitthvað þykir fínt vonast maður til að það hjálpi myndinni og mér .
Almenn dreifing út um allan heim mun án nokkurs vafa verða auðveldari .
Þetta er viðurkenningarstimpill á okkar vinnu og ætti að auðvelda okkur að gera fleiri bíómyndir og vinna þær á þann hátt sem við viljum vinna þær .
Þessi hátíð á það til að taka leikstjóra upp á arma sína og auðvitað er það hlutverk sem maður myndi óska sér , að komast inn í þann áskriftarpakka sem þeir eiga til að hafa í gangi .
Þeir völdu tvær stuttmyndir frá mér á hátíðina , Önnu og Smáfuglana , og núna mína fyrstu bíómynd , þannig að sá möguleiki er fyrir hendi .
Eins og svo margir hliðarheimar er ekkert svo margt fólk í þessum bransa sem stýrir og stjórnar hlutunum og maður hefur á skömmum tíma kynnst mörgum þeirra .
Ég trúi annars ekki á skipulega vinnu við að afla tengsla en ég hef trú á svona óformlegri tengslavinnu , það er að mæta á staðinn og vera kurteis og næs við þá sem tala við mann .
Heimsfrumsýning á myndinni verður í Cannes núna föstudaginn 13. maí , en hvenær fá Íslendingar að sjá þessa mynd ? Það verður ekki fyrr en í haust .
Það nennir enginn að fara í bíó núna með hækkandi sól , þannig að framleiðendurnir vilja að við bíðum þangað til það fer að dimma til að sem flestir komi að sjá hana .
Úrslitin í keppninni í Cannes verða kunngerð hinn 20. maí og við á Morgunblaðinu munum vera á staðnum til að fylgjast með en að þínum einkahögum , þú dregur ekki aðeins danskan pening hingað til lands , heldur komstu með þýska konu með þér til Íslands ? Já , konan mín og barnsmóðir er þýsk en ég kynntist henni þegar ég var á kvikmyndahátíð með stuttmyndina mína í Sviss fyrir fimm árum .
En þú afsakar ef ég biðst undan því að ræða mín persónulegu mál í viðtali .
Ég myndi gjarnan vilja halda þessu aðskildu .
Myndir Rúnars Rúnar vakti fyrst athygli með stuttmyndinni sinni Síðasti bærinn en í þeirri mynd sýndi hann að hann hefur gott vald á frásagnartækni og hæfileika til að segja sögu .
Myndin fjallar um gamlan mann í afdal sem hefur misst eiginkonu sína og því orðinn einn í dalnum og finnst vera kominn tími á sig sjálfan .
Myndin var tilnefnd til Óskarsverðlauna .
Stuttmyndin Smáfuglarnir vakti ekki síður athygli og fékk tilnefningu á Cannes-hátíðina sem er ásamt Óskarsverðlaunahátíðinni hin virtasta í heimi í dag .
Smáfuglarnir fjallar um unga stráka sem eru að farnir að finna fyrir fullorðinstilfinningum .
Þriðja stuttmynd Rúnars , Anna , er á svipuðum slóðum enda fjallar hún um tólf ára stelpu sem á sama tíma og hún er farin að finna fyrir kenndum til hins kynsins er heimur hennar að hrynja við skilnað foreldra hennar .
Myndin vakti mikla athygli og var valin á Cannes-hátíð stuttmynda .
Stuttmyndir Rúnars hafa unnið svo mörg verðlaun að hann hefur lifað á verðlaunafé frá hátíðum síðustu árin á meðan hann hefur undirbúið tökur á sinni fyrstu bíómynd , Eldfjall , sem verður heimsfrumsýnd í Cannes eftir viku en verður ekki frumsýnd hér á Íslandi fyrr en í haust .
