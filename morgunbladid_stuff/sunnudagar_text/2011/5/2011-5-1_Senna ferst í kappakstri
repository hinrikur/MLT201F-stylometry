Brasilíumaðurinn Ayrton Senna , þrefaldur heimsmeistari í Formúla 1-kappakstri , var í uppnámi þegar hann hóf keppni á ráspól í San Marino-kappakstrinum á þessum degi fyrir sautján árum .
Daginn áður hafði austurríski ökuþórinn Roland Ratzenberger beðið bana í tímatöku fyrir keppnina þegar bíll hans skall á vegg og Senna og fleiri ökumenn höfðu í kjölfarið stungið saman nefjum til að ræða áhyggjur sínar af ástandi brautarinnar og öryggi ökumanna í Formúlu 1 almennt .
Senna var mikið niðri fyrir og bauðst hann , sem reyndasti ökumaðurinn í keppninni , til að veita nýjum samtökum ökumanna forystu sem hefðu það hlutverk að efla öryggi í keppni .
Ekki reyndi á Senna í þessu nýja hlutverki því hann fórst í téðum kappakstri , missti strax á sjöunda hring stjórn á bíl sínum í erfiðri beygju á meira en 300 km hraða á klukkustund og skall á steinvegg í brautarjaðrinum .
Mælingar leiddu í ljós að Senna hafði á þeim tveimur sekúndum sem liðu frá því hann missti stjórn á bílnum og þangað til hann skall á veggnum tekist að draga úr hraðanum niður í 218 km / klst. Bíllinn splundraðist og endurvarpaðist út á brautina .
Kappaksturinn var þegar stöðvaður enda fór ekkert á milli mála að slysið væri alvarlegt .
Þegar bíllinn staðnæmdist sat Senna hreyfingarlaus í stjórnklefanum .
Menn óttuðust hið versta en von kviknaði þegar ökumaðurinn sást hreyfa höfuðið lítillega nokkrum sekúndum síðar .
Slökkvilið dreif að en ekki mátti hreyfa við Senna fyrr en bráðaliðar kæmu á vettvang .
Milljónir manna fylgdust með gangi mála í beinni sjónvarpsútsendingu , meðal annars úr þyrlu sem sveimaði yfir slysstaðnum , og biðu með öndina í hálsinum .
Heimskunnur taugaskurðlæknir , prófessor Sidney Watkins , stjórnaði aðgerðum á vettvangi og tók strax eftir miklu blóði .
Allt benti til alvarlegra höfuðáverka og fékkst sá grunur staðfestur þegar hjálmurinn var fjarlægður af höfði Senna , blóð flæddi um allt .
" Ennið á honum var afar illa farið og það sem verra var , blóð og heilavessi vætluðu út um nefið á honum , " sagði Watkins síðar .
" Hann virkaði friðsæll .
Ég lyfti augnalokunum og sjáöldrin staðfestu að hann hafði orðið fyrir alvarlegum heilaskaða .
Við lyftum honum upp úr stjórnklefanum og lögðum hann á jörðina .
Meðan við gerðum það andvarpaði hann og enda þótt ég gæti ekki verið viss fannst mér eins og sál hans hefði á því augnabliki svifið á braut .
" Senna var þó ekki formlega lýstur látinn fyrr en þremur klukkustundum síðar á sjúkrahúsi .
Niðurstaða krufningar var á þá leið að líklega hefði annað framhjólið skotist inn í stjórnklefann við áreksturinn , skollið framan á hjálmi Senna og hent honum með offorsi til baka með þeim afleiðingum að höfuðkúpan brotnaði og banvænir áverkar komu á heilann .
Banaslysin þessa örlagaríku helgi í San Marínó voru þau fyrstu í Formúla 1 í tólf ár og gerðu það að verkum að verulega var hert á öryggiskröfum .
Enginn ökumaður hefur týnt lífi í keppni síðan .
Saksóknari á Ítalíu stefndi Williams-liðinu , sem Senna var nýbyrjaður að aka fyrir , og velktist málið árum saman fyrir dómstólum .
Því lauk á þann veg að Patrick Head , yfirhönnuður og einn stofnenda Williams-liðsins , var gerður ábyrgur fyrir dauða Senna á grundvelli hönnunargalla á bílnum .
Eigi að síður var Head ekki dæmdur til fangavistar en samkvæmt ítölskum lögum er aðeins hægt að dæma menn fyrir manndráp í sjö og hálft ár eftir að glæpur er framinn .
Það tók ítalska dómstóla þrettán ár að komast að fyrrgreindri niðurstöðu .
Ayrton Senna var 34 ára þegar hann lést .
Hann var borinn til grafar í heimabæ sínum , São Paulo í Brasilíu , að viðstöddum þremur milljónum manna enda er hann einn vinsælasti íþróttamaður í sögu þjóðarinnar .
Senna er og verður goðsögn í Formúlu 1. orri@mbl.is 