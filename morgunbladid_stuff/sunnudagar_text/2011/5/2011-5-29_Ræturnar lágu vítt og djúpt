Gunnar Gunnarsson rithöfundur var árið 1964 sæmdur stórkrossi hinnar íslensku fálkaorðu .
Viðurkenningin var fyrir framlag hans til íslenskra bókmennta og norrænnar sagnalistar og við athöfn þar sem skáldið fékk viðurkenninguna afhenta mættu , auk Ásgeirs Ásgeirssonar , formenn beggja ríkisstjórnarflokkanna , þeir Bjarni Benediktsson forsætisráðherra og Gylfi Þ. Gíslason ráðherra menntamála .
Áður hafði skáldið raunar verið sæmt ýmsum öðrum viðurkenningum fálkaorðu en lengra varð ekki komist í viðurkenningum en með stórkrossinum .
Gunnar Gunnarsson var einn helsti rithöfundur Íslendinga á 20. öld .
Hann var á tímabili meðal mest lesnu rithöfunda í Danmörku og Þýskalandi en hann bjó lengi í Danmörku og skrifaði raunar margar bóka sinna á tungu þeirrar þjóðar .
Óhægt er hér að nefna hér alla bækur Gunnars en nefna má til dæmis skáldsögurnar Aðventu sem kom út 1939 og Heiðaharm sem kom árið eftir .
Tæpum áratug fyrr hafði Gunnar svo sent frá sér bókina Svartfugl en þar sækir hann efnivið sinn í hin frægu Sjöundármorð vestur á Rauðasandi snemma á nítjándu öldinni .
Þessar bækur og fleiri þóttu jafnast á við það besta í bókmenntum heimsins enda þótti Gunnar þess fullverðugur að fá nóbelsverðlaun bókmenntanna árið 1955 – það er að þeir Halldór Laxness deildu þeim sameiginlega .
Ýmsar ástæður urðu þess þó valdandi að Gunnar fékk verðlaunin ekki og varð af því löng saga sem ekki verður frekar rakin hér .
Eftir áralanga útlegð í Danmörku fluttist Gunnar aftur til Íslands eftir að hafa fest kaup á jörðinni Skriðuklaustri í Fljótsdal árið áður .
Þar lét hann byggja mikið hús þar sem er í dag safn til minningar um hann .
Búskapur eystra gekk þó ekki í samræmi við þær væntingar sem Gunnar hafði og árið 1948 fluttist hann til Reykjavíkur þar sem hann hófst handa við að þýða sín eigin rit og hafði lokið því skömmu áður en hann lést árið 1975 .
En hver var Gunnar Gunnarsson og hverjir eru dómar manna um hann ? Helgi Sæmundsson ritstjóri þótti á sínum tíma skrifa af hvaða bestri þekkingu um íslenskar bókmenntir .
Að Gunnari látnum haustið 1975 skrifaði Helgi um skáldið í Alþýðublaðið og sagði hann hafa verið frábæran listamann en galdur hans hefði ekki í falist sjónhverfingum stílsins .
" Hann var traustur og jarðfastur eins og foldgnátt og brúnaþungt fjall , og rætur hans lágu vítt og djúpt .
Maðurinn var skáldinu líkur .
Ég kynntist honum ekki fyrr en degi hans fór að halla , en mynd minni af honum svipar engan veginn til gamals manns .
Hann var brennandi í andanum og vildi leggja hverju áhugamáli lið , reiddist eins og þegar stormur gnýr eða haf svellur en gladdist einnig dátt á barnsins vísu fram í dauða ef vel lá á honum .
" Sigurður Bogi Sævarsson sbs@mbl.is 