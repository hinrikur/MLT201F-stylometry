Hún dó eins og hún lifði , virðulega í næði .
Auðkýfingurinn Huguette Clark hélt á fund feðra sinna í vikunni , tæplega 105 ára að aldri .
Eftir standa óteljandi spurningar sem mörgum hverjum verður eflaust aldrei svarað .
Þrátt fyrir umtalsverð auðæfi barst Huguette Clark aldrei á , tveimur síðustu áratugum ævi sinnar eyddi hún undir dulnefni á sjúkrahúsi í New York án þess að nokkur skapaður hlutur amaði lengst af að henni .
Sjón og heyrn voru tekin að dofna en að öðru leyti var Clark við góða heilsu langleiðina fram í andlátið .
Samskipti hennar við umheiminn voru lítil sem engin eftir að hún lagðist inn á spítalann .
Besta vinkona hennar og ritari , Suzanne Pierre , hafði aðgang að Clark en hún lést nýverið .
Þess utan fengu aðeins útvalinn hópur hjúkrunarfólks og endurskoðandi hennar að koma inn á sjúkrastofuna .
Fyrrverandi lögmaður hennar þjónaði Clark í tvo áratugi en hitti hana aldrei augliti til auglitis .
Hann þurfti ávallt að ávarpa frúna gegnum hurð .
Fáir höfðu heyrt Huguette Clark getið fyrr en fjármál hennar tröllriðu fjölmiðlum óvænt í fyrra .
Það var vefmiðillinn Msnbc.com sem reið á vaðið , sagði sögu Clark-fjölskyldunnar og velti fyrir sér hvers vegna auður Huguette væri í umsjá tveggja vandalausra manna , lögmannsins Wallys Bocks og endurskoðandans Irvings H. Kamslers , sem þykir vafasamur pappír .
Er til að mynda á skrá yfir kynferðisbrotamenn eftir að hann var staðinn að því að senda 13 til 15 ára stúlkum vafasamt myndefni á netinu .
Fréttin fór eins og eldur í sinu um Bandaríkin og víðar og í kjölfarið ákvað saksóknari New York-borgar að hefja rannsókn á fjármálum frúarinnar .
Hvort pottur væri einhvers staðar brotinn .
Niðurstaða þeirrar rannsóknar liggur ekki fyrir en Bock og Kamsler fullyrða að þeir hafi farið í einu og öllu að vilja umbjóðanda síns .
Búið að selja fiðlu og málverk Það sem meðal annars er til skoðunar eru færslur á bankareikningum Clark , sala á Stradivarius-fiðlu úr hennar eigu fyrir 6 milljónir dala , sem fór leynt , og sala á málverki eftir Renoir á 23,5 milljónir dala .
Þá mun Clark hafa gefið Suzanne Pierre 10 milljónir dala og eftirlætishjúkrunarfræðingi sínum aura fyrir kaupum á fjórum íbúðum .
Ekki fylgdi sögunni hvort hjúkrunarfræðingurinn væri óvenju barnmargur .
Sami saksóknari fer með mál Clark og fór með mál hinnar forríku Brooke Astor en sonur hennar og lögmaður voru sakfelldir árið 2009 fyrir að hafa stolið frá henni .
Hermt er að auðæfi Clark séu um það bil fjórum sinnum meiri en Astor .
Eignir Clark eru kappnægar .
Fasteignirnar eru þrjár en inn á þau heimili hafði hún ekki stigið fæti um langt árabil .
Í fyrsta lagi óðal mikið í Santa Barbara , Kaliforníu , við Kyrrahafið sem metið er á um 100 milljónir Bandaríkjadala .
Þar stakk Clark síðast við stafni á sjötta áratug síðustu aldar .
Í öðru lagi sveitasetur í New Canaan , Connecticut , sem Clark lét stækka en eyddi eigi að síður ekki einni einustu nótt þar .
Setrið er falt fyrir 25 milljónir dala .
Loks er um að ræða 42 herbergja íbúð á besta stað í New York , þar sem gríðarmikið brúðusafn Clark er að finna en hún mun hafa verið mikil áhugamanneskja um brúður og brúðuheimili .
Í íbúðinni í New York eru einnig merk málverk og húsgögn á heimsmælikvarða , að sögn kunnugra .
Verðmiðinn á íbúðinni er litlar 100 milljónir dala .
Allar eru eignirnar í toppstandi enda haldið við af kostgæfni af þar til bærum aðilum .
Húsgögn eru á sínum stað í Santa Barbara og garðurinn sleginn og snyrtur í viku hverri ef ske kynni að sú gamla dytti í heimsókn .
Sama má segja um sveitasetrið enda þótt umsjónarmaður þess viðurkenni að hann hafi hvorki haft hugmynd um hvort eigandinn væri lífs eða liðinn .
Hverjum er ekki sama skili launatékkinn sér ? Ekki liggur fyrir hver eða hverjir muni erfa Clark en afkomendur hálfsystkina hennar sóttu það stíft á liðnum árum að fá aðgang að frænku sinni – án árangurs .
Huguette Clark verður lögð til hinstu hvílu í leghöll Clark-ættarinnar í Bronx við hlið systkina sinna , föður , móður og fyrri konu Clarks .
Faðirinn reyndi að kaupa sér þingsæti Huguette Marcelle Clark fæddist í París 9. júní 1906 , yngsta barn auðkýfingsins Williams Andrews Clarks frá Montana .
Hann var einn af koparkóngunum svonefndu og snemma á síðustu öld fullyrti The New York Times að hann væri annað hvort ríkasti eða næstríkasti maður Bandaríkjanna á eftir John D. Rockefeller .
Clark auðgaðist á koparvinnslu í Montana og Arizona og átti banka , járnbrautir , dagblöð og sitthvað fleira .
Eignir hans voru verulegar .
William Clark sóttist eftir sæti í öldungadeild Bandaríkjaþings árið 1900 en varð að gefa það upp á bátinn vegna þess að hann var staðinn að því að bera fé á löggjafana sem útnefndu fulltrúana samkvæmt lögum á þeim tíma .
Varð atvikið vatn á myllu þeirra sem vildu færa vald þetta til fólksins .
Clark var þó hvergi af baki dottinn og náði kjöri til setu í öldungadeildinni ári síðar .
Þar sat hann til 1907 .
Enn hreyfði Clark við fólki þegar hann , kominn á sjötugsaldur , kvæntist liðlega tvítugri stúlku , Önnu , í upphafi tuttugustu aldarinnar .
Ól hún honum tvær dætur , Andrée 1904 og Huguette .
Andrée lést af völdum heilahimnubólgu aðeins sextán ára að aldri .
Þegar Huguette var fjögurra ára settist fjölskyldan að í New York og ekki dugði minna en 121 herbergis íbúð .
William Clark andaðist árið 1925 .
Huguette gekk að eiga laganemann William Gower árið 1928 en þau skildu tveimur árum síðar .
Þeim varð ekki barna auðið .
Eftir skilnaðinn flutti hún til móður sinnar í New York og bjuggu mæðgurnar saman uns Anna lést árið 1963 .
Eftir það bjó Huguette ein síns liðs , eða þangað til hún settist að á sjúkrahúsinu .
Erfði ung föður sinn Huguette var nítján ára þegar faðir hennar lést .
Hún fékk fyrst um sinn 1,2 milljónir Bandaríkjadala á núvirði í vasapening á ári úr dánarbúinu .
Þegar hún varð 21 árs erfði hún síðan fimmtung eigna föður síns en þeim var skipt á milli fimm barna Williams Clarks , þar af þriggja af fyrra hjónabandi .
Þegar Clark dó voru eignir hans metnar á 300 milljónir Bandaríkjadala eða 3,6 milljarða dala á núvirði .
