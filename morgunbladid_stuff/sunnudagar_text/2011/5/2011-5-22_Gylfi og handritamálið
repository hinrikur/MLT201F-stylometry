Baráttan fyrir fullu sjálfstæði íslensku þjóðarinnar frá Dönum var löng og ströng .
Margar kynslóðir unnu settu marki brautargengi og áfangasigrar unnust , einn af öðrum .
Danakonungur færði okkur stjórnarskrá á þjóðhátíðinni árið 1874 , við fengum heimastjórn 1904 og 1918 varð Ísland frjálst og fullvalda ríki með sambandslögunum sem svo voru nefnd .
Í krafti þeirra tóku Íslendingar stjórn flestra mála í eigin hendur – nema hvað utanríkismálin voru áfram á hendi Dana .
Svo var lýðveldi stofnað á Þingvöllum 1944 og með því voru öll mál komin í höfn , að segja mátti .
Eitt stóð þó út af borðinu ; handritamálið sem var meira táknræns eðlis en annað .
Menningararfurinn var enn í Danmörku og honum varð að ná heim til að undirstrika sjálfstæði þjóðarinnar .
Á 16. öld gerðu norrænir fræðimenn sér ljóst að á Íslandi væri að finna handrit að sögum sem vörðuðu fjarlæga fortíð , segir Gísli Sigurðsson prófessor í grein á Vísindavef Háskóla Íslands .
Þegar fram liðu stundir voru nokkur þessara handrita send utan , en 1685 hóf Árni Magnússon handritasöfnun sína sem varði í fjörutíu ár .
" Árangur hans var með ólíkindum , enda atorkan mikil og áfergjan óskapleg , " segir Gísli í grein sinni um Árna sem arfleiddi Kaumannahafnarháskóla að handritunum .
Að fenginni heimastjórn ámálguðu Íslendingar að skjöl og handrit í Danmörku yrðu send til Reykjavíkur .
Árið 1928 var safn fornbréfa sent hingað .
Handritin komu þó ekki en strax við lýðveldisstofnun var hert á þeirri kröfu .
Dropinn holaði steininn .
Sú hugmynd var reifuð fyrst að handritin yrðu sameign Íslendinga og Dana , en þær bollaleggingar fengu ekki hljómgrunn hér á landi .
Árið 1961 lögðu Íslendingar fram óskalista yfir þau handrit sem þeir vildu fá frá Kaupmannahöfn en rauði þráðurinn var að handrit með efni sem varðaði Ísland færu til Íslands en efni sem varðaði aðrar þjóðir yrði áfram í Kaupmannahöfn .
Þetta náðist í gegn eftir langvarandi viðræður og strögl ; fyrstu handritin komu til Íslands 1971 og þau síðustu 1997 .
Frægt er þegar Helge Larsen , menntamálaráðherra Dana , afhenti starfsbróður sínum íslenskum , Gylfa Þ. Gíslasyni , Flateyjarbók vorið 1971 þegar hann mælti á tungu sinnar þjóðar : Verði þér að góðu .
Gerði Gylfi sér skinnbókina að góðu og ekki er ofsagt að handritamálið hafi verið hans merkasta viðfangsefni á löngum stjórnmálaferli .
" Það má aldrei gleymast að Gylfi átti allra manna mestan þátt í lausn handritamálsins .
Það hefði áreiðanlega ekki verið til lykta leitt á þessum tíma ef hans hefði ekki notið við , og þá er alls óvíst hvernig síðar hefði farið .
Því var og líkast sem Gylfi ynni að þessu máli undir heillastjörnu , " sagði Jónas Kristjánsson prófessor í minningargrein að Gylfa látnum sumarið 2004 .
Sigurður Bogi Sævarsson sbs@mbl.is 