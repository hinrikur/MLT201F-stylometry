Það virðist oft æxlast þannig að ég les mest á ferðalögum – þá gefst einhvernveginn tími til þess og maður setur sig í stellingar .
Ég var beðinn fyrir bókaskil á bókasafnið heima á Ísafirði um daginn en ég flaug vestur í stutta heimsókn .
Bækurnar voru tvær .
Önnur þeirra , frekar þunn , var Kaffihús tregans eftir Carson McCullers .
Ég tók hana til handargagns þar sem ég sá fyrir mér að geta klárað hana áður en ég héldi suður á ný .
Grunur minn reyndist réttur og ég " hékk " á kaffihúsinu þar til yfir lauk .
Mjög áhugaverð og á köflum spennandi bók .
Hina bókina í sendingunni snerti ég ekki því hún hefur verið á náttborði mínu síðan um jól .
Handritið að ...
eftir Braga Ólafsson .
Ég glugga alltaf í hana öðru hvoru en sökum svefnsýki hefur mér ekki tekist að einhenda mér í að klára hana .
En mikið lofar hún góðu .
Ofan á henni liggur svo Íslensk menningarpólitík Bjarka Valtýssonar .
Hana kíki ég alltaf í aftur og aftur , þrátt fyrir að vera búinn með hana fyrir nokkru .
Áhugavert efni en Bjarka tekst ágætlega upp þrátt fyrir að sökkva oft fen orðofskrúðs svo jaðrar við að maður skelli upp úr yfir öllu saman .
Um og eftir páska hélt ég einn míns liðs út fyrir landsteinana og greip með mér bók sem hefur beðið hjá vegabréfinu í nokkra mánuði ; Veröld sem var eftir Stefan Zweig .
Ég vissi vel að hún yrði tilvalinn ferðafélagi í þessa ferð til tveggja höfuðborga í Evrópu .
Þrátt fyrir málalengingar á stundum finnst mér ævintýri líkast að lesa bókina og lýsingar höfundar á mannlífi og málefnum .
Í Berlín kíkti ég á sýninguna Kompass í Martin-Bropius-Bau safninu þar sem héngu uppi teikningar frá MoMA í New York .
Eftir að hafa skoðað sýninguna keypti ég bókina um hana og hef lesið og skoðað mikið síðan .
Og reyndar aðra bók með teikningum líka , af öðrum toga þó .
Hana þurfti ég ekki að sækja til meginlandsins .
Þetta er bók Harðar Lárussonar , Þjóðfáni Íslands sem kom út í HönnunarMars .
Ótrúlega falleg og sniðug en umfram allt handhæg og nytsamleg .
