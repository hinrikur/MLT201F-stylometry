Í tveimur fyrri greinum mínum um Ísland framtíðarinnar vék ég að mikilvægi hins beina lýðræðis , opinnar og gagnsærrar stjórnsýslu og hóflegs efnamunar í fámenninu hér .
Lagði jafnframt áherzlu á þýðingu lítilla og meðalstórra fyrirtækja og að komið yrði í veg fyrir að stærri fyrirtæki næðu einokunarstöðu .
Ennfremur að við sýndum hógværð í sjálfsmati og loks að innheimta bæri gjald fyrir nýtingu á öllum auðlindum í þjóðareign – ekki bara af fiskveiðum .
Enn einn grundvallarþáttur , sem huga verður að er umhverfis- og náttúruvernd en um þann málaflokk hafa staðið miklar og á stundum harðar deilur á undanförnum áratugum enda tengist hann beint því hvernig við nýtum landsins gæði til þess að efla afkomu okkar sem þjóðar .
Á hálfri öld hafa orðið ótrúlegar breytingar á viðhorfi manna til þess hvernig við nýtum náttúru landsins .
Í upphafi Viðreisnaráratugarins má segja að þrír menn öðrum fremur hafi boðað nýtingu fallvatnanna til þess að skjóta fleiri stoðum undir íslenzkt atvinnulíf .
Þetta voru dr. Jóhannes Nordal , sem átti mestan þátt í því allra manna að byggja Landsvirkjun upp sem stórveldi á okkar mælikvarða , Eyjólfur Konráð Jónsson , þá ritstjóri Morgunblaðsins , sem var fyrst og fremst maður mikilla hugsjóna og Jóhann Hafstein , sem þá var iðnaðarráðherra .
Allir þrír voru í þessari viðleitni innblásnir af Einari Benediktssyni , skáldskap hans og framtíðarsýn .
Þeir litu á stóriðju tengda stórvirkjunum , sem stórkostlega hugsjón .
Á sama tíma var Birgir Kjaran að leggja fyrstu drög að pólitískri stefnumörkun um náttúruvernd .
Áratugum seinna var viðhorf margra orðið þveröfugt .
Í stað þess að líta svo á að verið væri að hrinda í framkvæmd stórbrotnum hugsjónum Einars Benediktssonar um framtíð þjóðarinnar væri í raun verið að vinna skemmdarverk á landinu og náttúru þess .
Kannski má finna upphafið að þessu breytta viðhorfi í baráttu bænda í Mývatnssveit gegn Laxárvirkjun ( en Jóhann Hafstein hafði mikla samúð með þeirri baráttu í hjarta sínu ) og í grein eftir Halldór Laxness hér í Morgunblaðinu , sem nefndist : Hernaðurinn gegn landinu .
Á seinni árum hefur Andri Snær Magnason rithöfundur öðrum fremur orðið helzti boðberi þessara sjónarmiða , alla vega í augum yngri kynslóða .
Í þessum efnum sem öðrum skiptir máli að ná einhvers konar sátt í samfélaginu á milli ólíkra sjónarmiða .
Það á að vera hægt .
Allir þeir sem ferðast um Ísland og óbyggðir þess hljóta að hrífast af landinu og náttúru þess .
Finnist manni skorta á tilfinningu hjá ungu fólki fyrir sögu lands okkar og þjóðar er bezta leiðin til þess að bæta úr því að fara með það unga fólk upp á miðhálendi Íslands og kynna fyrir því hvíta jökla , svarta sanda , fagurblá fljót og beljandi jökulár .
Eða nyrzt á Strandir .
Hver vill eyðileggja þessa fegurð með framkvæmdum ? Þess vegna er ég andvígur því að leggja vegi um hálendið eins og hugmyndir voru um fyrir nokkrum árum eða byggja þar hótel eins og lagt var til .
Þess vegna er ég andvígur öllum framkvæmdum , hvaða nafni sem nefnast í Þjórsárverum .
Og andvígur því að nokkrar frekari framkvæmdir verði yfirleitt á miðhálendi Íslands .
En á sömu forsendum skil ég heldur ekki andstöðu við frekari virkjanir í neðri hluta Þjórsár eða við frekari nýtingu þeirra virkjana sem fyrir eru á Þjórsársvæðinu þar sem þess er kostur .
Það er líka umhugsunarefni hvort aukin áherzla á nýtingu jarðvarma geti orðið þáttur í einhvers konar samfélagssáttmála um náttúru- og umhverfisvernd .
Það er ekki sjálfsagt að virkja hvar sem er eða byggja álver hvar sem er til þess að bæta lífskjör þeirra , sem nú búa í landinu á kostnað þeirra , sem á eftir okkar koma .
En það er heldur ekki ástæða til að hverfa með öllu frá uppbyggingu iðjuvera í krafti raforku , hvort sem er frá vatnsaflsvirkjunum eða með jarðvarma þar sem það verður gert án óbætanlegs skaða fyrir náttúru og umhverfi .
Þess vegna er nýr samfélagssáttmáli um náttúru- og umhverfisvernd mikilvægur þáttur í því hvernig við byggjum Ísland framtíðarinnar upp .
Hann á ekki bara að snúast um landið .
Hvernig nýtum við auðlindir hafsins ? Við erum komin vel á veg með verndun fiskistofna en deilum hart um hvalveiðar .
Hvalaskoðun er vaxandi atvinnugrein en hluti þjóðarinnar heldur stíft við að hvali beri að veiða .
Að vísu eru sumir , sem halda því fram að þær gáfuðu skepnur sjái við okkur .
Þær láti sig hverfa af þeim slóðum sem hvalveiðibátarnir sæki á .
Sjálfur er ég andvígur hvalveiðum og viðurkenni að það er af tilfinningalegum ástæðum .
Mér finnst ljótt að drepa hvali og tel ekki að þær veiðar skipti máli fyrir þjóðarbúið .
En í þessum efnum er ekki hægt bæði að halda og sleppa .
Það verður að taka ákvörðun .
Sú ákvörðun að hefja hvalveiðar á ný var röng að mínu mati .
Það hafa farið fram miklar umræður um náttúruvernd og umhverfismál í langan tíma .
Þær hafa snúizt um átök á milli mismunandi sjónarmiða en minna um að leitað væri að málamiðlun , sem þorri þjóðarinnar geti sætt sig við .
Það er kominn tími til að leita slíkrar málamiðlunar .
En jafnframt er ástæða til að leita nýrra leiða til þess að ósnortnar óbyggðir skili okkur tekjum einmitt vegna þess að þær eru ósnortnar .
Vestfirðir eru ónumið land að mestu í alþjóðlegri ferðamennsku .
Nú hefur á aðra milljón manna horft á klukkutíma mynd um gönguferð breskrar sjónvarpskonu , Júlíu Bradbury , á Eyjafjallajökul fyrir ári .
Er ekki hugsanlegt að slík mynd um gönguferð um Hornstrandir mundi opna augu umheimsins fyrir þeim ævintýraheimi ? 