Það er algengt að smávægilegir atburðir opni augu fólks fyrir því að ekki sé endilega allt sem sýnist .
Stundum eru það börn sem í einlægni sinni afhjúpa það sem allir máttu þó vita eins og í tilfelli berrassaða keisarans í ævintýrinu .
En það þarf ekki ævintýrin til .
Ævintýrum líkast Fjölmörg atvik úr raunveruleikanum má nefna .
Slík tilvik hafa þannig iðulega afhjúpað stjórnmálamenn , sem margir höfðu áður haft nokkra trú á , jafnvel mikla .
Gerald Ford , forseti Bandaríkjanna , er talinn hafa endanlega tapað baráttu sinni fyrir endurkjöri þegar hann fullyrti aðspurður í kappræðu við Jimmy Carter að Pólland væri ekki á áhrifasvæði Sovétríkjanna , og hann ætlaði svo sannarlega að koma í veg fyrir að Kremlarbændur fengju þar tögl og hagldir yrði honum áfram trúað fyrir forsetaembættinu .
Dan Quayle , varaforseti Bandaríkjanna , leiðrétti litla skólastúlku , sem skrifað hafði orðið kartafla upp á ensku á skólatöfluna .
Stúlkan hafði ekki fipast í neinu en það gerði varaforsetinn , sem bætti ekki úr skák þegar hann þráttaði við stúlkuna um stafsetninguna .
Var atvikið sýnt aftur og aftur af sjónvarpsstöðvunum .
Vissulega var þetta ekki stórmál en jafnvel hörðustu fylgismenn varaforsetans fóru að efast um hann , en andstæðingarnir höfðu löngum haldið því fram að heilabú Dans væri ekki öflugasta líffærið í skrokknum .
Og saga varaforsetans í stjórnmálum varð ekki mikið lengri .
Og hingað heim Á Íslandi notaði íslenskur forsætisráðherra 17. júní og Austurvöll til að koma því að við þjóðina að Jón Sigurðsson hefði eftir allt ekki fæðst á Hrafnseyri við Arnarfjörð eins og talið hafði verið fram til þess , heldur á Dýrafirði .
Þessi atburður er mjög hafður í flimtingum með þjóðinni , vegna staðarins og stundarinnar sem valin voru til að kynna svo nýstárlega kenningu .
En einnig vegna þess að viðstaddir á Austurvelli höfðu aldrei áður séð " standmynd steypta í eir " hrista höfuðið af undrun , svo brakaði í .
En litlu atvikin vaxa ört , verða jafnvel banvæn þegar fólk fer að skoða aðra framgöngu þeirra sem í hlut eiga í samhengi við þau .
Þau eru eins konar " augnaopnari " svo notað sé hugtak úr öðrum málum .
Sú skoðun leiðir í ljós að bommerturnar eru eftir allt í góðu samræmi við annað hjá viðkomandi .
Það þarf þannig ekki lengi að leita hjá ræðumanninum sem varð úti á Austurvelli um hásumartíð .
Nú vita menn að allt sem Jóhanna Sigurðardóttir sagði um Icesave var úr lausu lofti gripið .
Nú vita menn að hún samþykkti Svavarssamning sem henni var sagt að væri upp á 500 milljarða , án þess að lesa hann .
Og hún bætti um betur því hún krafðist þess að þingmenn stjórnarflokkanna gerðu slíkt hið sama .
Nú síðast fór hún á gosstöðvarnar eystra að skoða ösku úr Grímsvötnum og lofaði aðstoð , sem var ágætt .
En svo kom á daginn í viðtali við sveitarstjórann á Hvolsvelli að hún er ekki enn búin að efna ársgömul loforðin vegna Eyjafjallajökuls og öskunnar úr honum .
Eins og menn muna var eitt helsta kosningaloforð Jóhönnu fyrir síðustu kosningar að " slá skjaldborg um heimilin " .
Formaður Hagsmunasamtaka heimilanna , Andrea Jóhanna Ólafsdóttir , segir : " Skjaldborgin er slegin um fjármálakerfið .
" Og hún segir einnig : " Þetta vekur auðvitað mikla reiði og vonbrigði .
Vinnubrögð stjórnvalda eru svo öfugsnúin .
" Og það er ekki nema von að formaður Hagsmunasamtaka heimilanna sé sár og beiskur , því eins og hann bendir á var " skjaldborgin framseld kröfuhöfum " gömlu bankanna .
Þegar það var óvænt kynnt af hálfu Jóhönnu og Steingríms að stefnunni um uppbyggingu bankakerfisins hefði verið snúið á haus var rökstuðningur sá helstur að með því sparaði ríkið sér 200 milljarða .
Það er ekki nein smáræðistala , enda þurfti stóra tölu til að forsprakkar " norrænu velferðarstjórnarinnar " gætu réttlætt að þeir framseldu sjálfa skjaldborgina í hendur óánægðra erlendra kröfuhafa í hefndarhug .
Að auki var þetta gert gegn eindregnum mótmælum Fjármálaeftirlitsins .
En grátt hefur bæst ofan á svart .
Því nú hefur verið upplýst að kostnaðurinn við þessa meðhöndlun á tveimur af þremur föllnum bönkum verður yfir 400 milljarðar króna ! Miklu meiri en áður var ætlað að hefði farið í að koma gömlu bönkunum sem nýjum á lappirnar .
Og það sem verra er að rekstrartölur bankanna sýna að afkoma bankanna er slík að ríkisaðstoðin hefði skilað sér fljótt til baka og það jafnvel þótt ekki hefði verið gengið jafn hart að fólki og fyrirtækjum og gert hefur verið .
Til viðbótar þessu bætast endalaus afglöp hvert sem litið er .
Hent var svimandi upphæðum í sparisjóðakerfið .
Á annan tug milljarða var hent í fallið tryggingafélag án þess að nokkur lagaheimild væri til staðar .
Og svo var endursölu þess félags klúðrað með eftirminnilegum hætti .
Setja varð tæpan hálfan milljarð króna í tvær þjóðaratkvæðagreiðslur til að þjóðin gæti , með atbeina forsetans , undið ofan af Icesave-þráhyggju ríkisstjórnarinnar .
Áður hafði öðru eins verið varið í " samningaferlið " sem engu skilaði .
Hundruðum milljóna er varið í óþarfa og misheppnaða stjórnlagaráðskosningu og framhaldssögu hennar þar sem æðsti dómstóll landsins var niðurlægður .
Út úr þeim hundruðum milljóna er þó að koma tillaga um að í stjórnarskrá skuli sérstaklega kveða á um það hvar í landinu sauðfé skuli halda sig .
Aðeins sauðir með fé fara þannig með fjármuni landsmanna .
Hið óvenjulega fólk Og á þetta allt horfir fólkið , ekki síst það fólk sem á fjárhagslega um sárt að binda .
Það veit að vísu að fjármálaráðherrann telur þannig fólk ekki vera " venjulegt fólk .
" Að hans mati var það aðeins óvenjulegt fólk sem fékk skell af bankahruninu .
Og það er vissulega óvenjulegt að því leyti að það hefur sýnt ótrúlega þrautseigju og þolgæði .
Því blæðir út meðan allt er botnlaust hjá stjórnvöldum landsins .
Botninn sá er suður í Borgarfirði , Icesave-keisarinn er berrassaður í Arnarhvoli og óttast að óvenjulegt fólk sjái það .
Því hefur hann dregið fyrir .
Drottningin hans dinglar sér í Dýrafirði að leita að fæðingarstað forsetans .
Leitin er æsileg , því það hrannast upp nýjar vísbendingar í forsætisráðuneytinu .
Nú síðast að forsetinn hafi ekki fæðst á Hrafnseyri heldur á Þingeyri .
Aðrar heimildir segja þó að þar sé átt við allt annan forseta og reyndar hugsanlegt að sá sé fæddur á Ísafirði .
Þetta er allt mjög snúið .
Hvernig væri að skipa rýnihóp í málið ? Það gæti bætt stöðuna eftir jafnréttisklúðrið ef hópurinn fyndi út að Jón hefði verið kona sem hefði víst fæðst í Dýrafirði .
Jóna Dýra .
Kannski er hennar tími loks að koma .
