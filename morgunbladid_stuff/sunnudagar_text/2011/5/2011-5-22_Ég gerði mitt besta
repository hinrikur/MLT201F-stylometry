Jón Friðberg Hjartarson , sem slítur Fjölbrautaskóla Norðurlands vestra ( FNV ) í síðasta sinn í dag , hefur setið lengur samfellt í stóli skólameistara framhaldsskóla en aðrir skólameistarar sem nú starfa .
Hefur hann stýrt skólanum frá stofnun hans 1979 eða í 32 ár , að undanskildu einu ári í námsleyfi , og á þeim tíma hafa yfir tvö þúsund manns brautskráðst frá honum .
Björn Jóhann Björnsson bjb@mbl.is Er við Jón hittumst er hann lítillega byrjaður að taka saman á skrifstofu sinni í bóknámshúsinu , sem tekið var í notkun á 15 ára afmæli skólans 1994 .
Fram að þeim tíma hafði Jón haft skrifstofu í verknámshúsi skólans , ef undan eru skilin fyrstu fjögur árin er skólinn deildi aðstöðu með Gagnfræðaskólanum á Sauðárkróki .
Við stofnun skólans árið 1979 tók hann yfir Iðnskóla Sauðárkróks , sem hafði verið starfandi frá 1946 , en frá upphafi hefur FNV boðið upp á bóklegt og verklegt nám .
Fyrstu 15-20 árin fjölgaði nemendum úr 82 í nærri 500 árið 1999 .
Síðan þá hefur fjöldi nemenda sveiflast milli fjögurra og fimm hundraða en er núna kringum 400 .
Við byrjum samtalið á upphafinu fyrir 32 árum , en það gekk ekki þrautalaust fyrir sig að koma á nýjum fjölbrautaskóla .
Slíkir framhaldsskólar með áfangakerfi í stað bekkjakerfis rótgróinna menntaskóla höfðu verið að ryðja sér til rúms á seinni hluta áttunda áratugarins .
Má þar nefna skóla eins og Fjölbrautaskólann í Breiðholti , Fjölbrautaskóla Suðurnesja og Fjölbrautaskóla Vesturlands á Akranesi .
Jón segir löggjöfina ekki hafa verið þann stakk sem sniðinn var eftir vexti og framþróun skólanna , né heldur hafi verið til það reglugerðarverk sem þeim þjónaði .
" Segja má að frumkvæðið og nýsköpun í námskrárvinnu kæmi frá grasrót skólanna , " segir hann .
Jón , sem er uppalinn Reykvíkingur , hafði áður kennt á Suðurnesjum hjá Jóni Böðvarssyni , sem kom þeim skóla á legg og var í framvarðasveit fjölbrautaskóla í baráttunni við kerfið fyrstu árin .
Frá Suðurnesjum fór Jón til Akraness , þar sem hann var aðstoðarskólameistari áður en starfið á Sauðárkróki kom til álita .
Tengslin við Skagafjörð voru til staðar , og réðu nokkru um að hann sótti um þar , því eiginkona Jóns , Elísabet Kemp , er fædd og uppalin á Sauðárkróki .
Ráðist á ráðherrann Jón var skipaður í starfið í ágúst 1979 af þáverandi menntamálaráðherra , Ragnari Arnalds , þvert á vilja meirihluta skólanefndar , sem greiddi öðrum umsækjanda þrjú atkvæði en tvö féllu Jóni í skaut .
Ráðningin var því umdeild og Jón m.a. stimplaður alþýðubandalagsmaður af þeim sem harðast gagnrýndu ákvörðun Ragnars .
Sjálfur segist Jón nú lítið hafa átt saman við þann flokk að sælda og einu tengsl sín við stjórnmálaflokk á þeim tíma hafi verið myndbirting af sér í 40 ára afmælisriti Heimdallar .
Margar útgáfur eru til af sögunni um aðförina að Ragnari Arnalds á heimili hans í Varmahlíð í kjölfarið á ráðningu Jóns og er í flestum tilvikum farið frjálslega með .
Ein sagan segir frá því þegar bankað er á dyrnar og kveðst aðkomumaður ætla að drepa Ragnar og spyr hvort hann sé heima .
" Því miður er ekki svo , " á eiginkonan Hallveig Thorlacius að hafa sagt , að hætti stórhöfðingja , og var víst hart tekist á í garðinum í agaðri hælkrókaglímu með fúkyrðum eftir að komumaður hafði hafist handa við skógareyðingu í Varmahlíð og var byrjaður á þeirri iðju sinni í garði Ragnars .
Ýmist endar sagan með því að Hallveig beitir garðslöngunni til að kæla árásarmanninn niður og hrekja hann á brott , eða að Ragnar gerir það sjálfur .
" Segir að mig minnir frá þessu í einu blaðanna og var kallað Vatnsslagurinn í Varmahlíð og kemur þar í röð frásagna af átakafundum í Skagafirði , næst á eftir Örlygsstaðafundi en að vísu nokkuð fámennari , " segir Jón og kímir .
Barist fyrir beinu símsambandi Þegar hann hóf störf við skólann í ágúst 1979 lágu engar umsóknir fyrir um skólavist , aðeins átta fyrirspurnir .
Ráða þurfti kennara og annað starfslið og nokkrum vikum síðar , eða í lok september 1979 hófst skólastarfið .
Þá voru komnir 12 kennarar til starfa , þar af nokkrir stundakennarar , og nemendur fyrsta árið voru 82 á haustönn og 87 á vorönn .
Heimavistin var einnig tekin í gagnið en samstarf tókst við sveitarfélög í Skagafirði , A-Húnavatnssýslu og Siglufjörð um rekstur og uppbyggingu skólans og heimavistarinnar .
Jón segir það hafa verið alllanga nót að draga en eftirminnilega .
" Fyrstu árin mættum við víða hokurslegum viðhorfum .
Við þurftum að eiga mikil samskipti við stofnanir í Reykjavík eins og menntamálaráðuneytið .
Þá varð að hringja inn á símstöð svo símtalið varð dýrara fyrir bragðið .
Ætli það hafi ekki verið í eina skiptið sem ég var beinlínis ókurteis , er ég skipaði bæjarstjóranum að opna símann hjá okkur fyrir bein símtöl .
Beint símsamband var ekki hjá öðrum stofnunum hér , hvorki hjá skólastjóra Gagnfræðaskólans né hafði verið á skrifstofu skólastjóra Iðnskólans .
Bæjarstjórinn sá sinn hag vænstan í að verða við þessu , " segir Jón .
Baldur Hafstað var fyrsti aðstoðarskólameistarinn , sem Jón segir hafa haft næmt auga fyrir mannvits- og snilligáfu nemenda skólans .
Hann hafi lagt nýja skólanum til brag mannúðar og mannræktar .
Einhverju sinni stóð til að aga Gyrði Elíasson skáld , sem var í hópi fyrstu stúdenta skólans 1982 , fyrir einhverja mótstöðu við fyrirmæli eins kennarans .
Baldur kom honum til varnar og sagði hann vera vænt snillingsefni .
" Baldur var mjög áhugasamur um allt mannlíf og menningu og þekkti vel til sveitarinnar .
Hann léði svo héraðsfréttablaðinu Feyki vængi á fyrstu misserunum , lauk svo doktorsprófi og er nú prófessor af guðs náð .
Það er svo margs að minnast frá frumbyggjaárum skólans .
Katrín Finnbogadóttir var fyrsti ritari skólans og lagði sitt af mörkum til að gera starfsandann skæran og bjartan .
Jón Ásbergsson var dugandi formaður skólanefndar , skarpur , áræðinn , hjálpsamur og ráðagóður .
Ég á margs góðs samstarfsfólks að minnast og fyllist þakklæti er ég lít heilt yfir farinn veg fyrir kynnin af góðu fólki .
" Mikið tuð og talsvert bras Embættismenn höfðu uppi efasemdir um stofnun fjölbrautaskólans á sínum tíma .
" Það var víða fyrirstaða , mikið tuð og talsvert bras , " segir Jón og rifjar upp er hann og þáverandi bæjarstjóri á Sauðárkróki , Þorsteinn Þorsteinsson , urðu að gera sér sérstaka ferð suður á fund Indriða H. Þorlákssonar í menntamálaráðuneytinu til að fá keypta ljósritunarvél til skólans .
Indriði neitaði þeim um kaupin en Jón og Þorsteinn tóku sig til og fóru til Ottós Michelsen hjá IBM og spurðu þar um vönduðustu ljósritunarvélina sem til væri vestanhafs .
Fékkst hún á endanum keypt en til gamans má geta þess að Þorsteinn er nú stjórnarformaður Bankasýslu ríkisins og náinn samstarfsmaður Indriða .
Jón segir þessa atburði hafa rifjast upp nýlega er hann sá þá félaga á vappi saman í Stjórnarráðinu .
Spurður hvað hafi valdið þessari tregðu embættismanna í þá daga segist Jón eiga erfitt með að átta sig á því .
Fjölbrautaskólarnir hafi reyndar verið nýjung í skólakerfinu og starfsreglur og skipulag að mörgu leyti ómótað og engin lög til sem tóku til þessara aðstæðna .
Urðu skólastjórnendur því að berjast fyrir tilverurétti skólanna og eiga frumkvæði að mótun þeirra .
Nefnir Jón í því sambandi að húsrýmisreglur , eða norm , voru ekki til fyrir heimavistir framhaldsskóla þegar heimavist skólans komst á fjárlög árið 1982 .
Voru tillögur að þeim reglum samdar af Jóni og starfsbróður hans þáverandi á Akranesi , Ólafi Ásgeirssyni , og samþykktar af menntamálaráðuneytinu nær óbreyttar .
Var þá ekki lengur fyrirstaða fyrir hönnun og byggingu heimavista .
Tímabil lögleysunnar Annað dæmi um þessa baráttu skólanna fyrir bættum laga- og reglugerðarramma skólanna er kostnaðarskipting um rekstur og uppbyggingu framhaldsskóla milli ríkis og sveitarfélaga .
Menntaskólar voru byggðir af ríkisjóði einum en lengi vel hafði ríkið greitt 60% og viðkomandi sveitarfélög 40% í öðrum gerðum skóla .
Kom þessi skipting misjafnlega niður á sveitarfélögunum og þyngstur var bagginn á þeim smærri en enginn á þeim stærstu .
Á sama tíma var rekstur menntaskóla algerlega greiddur af ríkinu fyrir stöndugustu sveitarfélögin .
Tók Jón þátt í baráttu fyrir breytingu á þessu en hann nefnir tímabilið 1974-1990 " lögleysuna " í sögu framhaldsskólanna hér á landi .
" Þarna var ranglætið klárlega mest , " segir Jón er hann rifjar þetta upp .
" Við söfnuðum liði allra sveitarstjórna í landinu sem stóðu að framhaldsskólum til samstarfs um að leggja frumvarp fyrir alla þingflokka til laga sem myndu jafna þessa aðstöðu .
" Samstaðan skilaði þeim árangri að frumvarp komst loks í gegn árið 1988 þess efnis að ríkið greiddi rekstrarkostnað framhaldsskóla en sveitarfélög tækju þátt í stofnkostnaði að 40% hluta en ríkið 60% .
Jafnframt var áfangakerfi framhaldsskóla bundið í lög , auk fleiri breytinga sem náðust í gegn .
En áfram hélt baráttan fyrir bættu starfsumhverfi fjölbrautaskólanna .
Jón var á þessum tíma , 1992 , formaður Skólameistarafélags Íslands sem stóð í stappi við stjórnvöld um fjárveitingar til skólanna , aukið sjálfstæði þeirra og valddreifingu .
Kom félagið fram með nýjar hugmyndir um hvernig ætti að skammta fjármagn til skólanna og greina þarfir þeirra betur með tilliti til námsframboðs og annarra viðmiða .
Í því skyni var farið til Danmerkur og Kanada , til að kynna sér og heyja hugmyndir um fyrirkomulag í þessum málum .
Jón segir þessa vinnu að sumu leyti hafa snúist í höndum skólamanna og þeir fært stjórnvöldum snúið tæki til að takmarka og skammta fjármuni .
Stórveldisdraumórar Fyrsta brautskráning stúdenta frá Fjölbrautaskólanum fór sem fyrr segir fram 1982 og árið eftir var verknámshúsið tekið í notkun .
Nemendum fjölgaði jafnt og þétt .
Þeir komu ekki aðeins af Norðurlandi vestra heldur einnig víðar að , frá Vestfjörðum til Austfjarða .
Með fjölgun framhaldsskóla hefur nemendum úr fjarlægari landshlutum fækkað en í seinni tíð má þó merkja fjölgun nemenda af suðvesturhorni landsins .
Síðastliðið haust var Menntaskólinn á Tröllaskaga stofnaður og þangað sækja nú Siglfirðingar bóknámið frekar en í FNV , en halda þó áfram að sækja verknámið .
Samkeppni hefur því aukist um nemendur en Jón hefur ákveðnar skoðanir á þessari þróun .
Gefum honum orðið : " Í námsskrármálum og uppbyggingu skóla erum við Íslendingar með stórveldisdraumóra í sundurgerð námsskrárgerðar einstakra skóla , það er eins og við höldum okkur vera á stærð við ríki Bandaríkjanna .
Því miður er það okkar ofmetnaður , sem verður til þess að við kunnum okkur ekki hóf .
Auðvitað er það mikill fengur fyrir hvert byggðarlag að hafa framhaldsskóla en þetta er þó jafnvægisíþrótt .
Skynsemin mælir fyrir því að við þurfum að finna þau mörk sem felast í stærðinni .
Þetta þurfum við að stilla af af lítillæti og hófsemi , en við náum því ekki vegna stórlyndis okkar , " segir Jón og heldur áfram .
" Við Íslendingar erum smáþjóð sem höfum ekki efni á að reisa okkur hurðarás um öxl .
Við þurfum að vera með einfalt og samhæft námskerfi fyrir alla framhaldsskóla , en ekki hleypa þeim hverjum út undan öðrum í allar áttir , þannig að grundvöllur verður rýrari fyrir kennslugagnasmíði eða samhæfingu .
Áfangarnir verða svo mismunandi .
Ég veit til þess að menn í háskólunum telja okkur hafa efni á þessu , en ég er þeim ekki sammála .
" Þrátt fyrir aukna samkeppni segir Jón samstarf fjölbrautaskóla þó hafa aukist .
Þannig segir hann skólann eiga í samstarfi um námsskrárvinnu við framhaldsskólana á Ísafirði , í Neskaupstað og Vestmannaeyjum og auk þess gott samstarf við Menntaskólann á Tröllaskaga .
Skólinn hefur skapað sér ákveðna sérstöðu með öflugum verknámsdeildum , sem búa yfir allri nýjustu tækni .
Hafa nemendur FNV í verknáminu unnið til fjölda verðlauna , enda segir Jón að skólinn hafi átt miklu og góðu kennaravali að fagna gegnum tíðina .
Nýverið var verknámshúsið stækkað og bætt m.a. við svonefndri FAB-LAB stofu , sem er smíðastofa með fullkomnum hátæknibúnaði .
Stendur sú stofa almenningi einnig til boða , ekki aðeins nemendum skólans .
Skólinn býður upp á fjölbreytt iðn- og starfsnám og í haust á að bæta við námi í húsgagnasmíði og bifvélavirkjun , en síðartalda námið hefur ekki staðið til boða síðan kennsla í bifvélavirkjun var að mestu færð undir Borgarholtsskóla .
Eins og kemur fram í inngangi hefur Jón brautskráð yfir tvö þúsund manns og enn fleiri nemendur hafa heyrt undir hans stjórn .
Spurður hvort hann greini einhverjar breytingar á nemendum nú og fyrir þremur áratugum segir Jón þetta vera eins og í vínframleiðslunni , merkjanlegur munur sé á uppskerunni .
" Við höfum alltaf fundið fyrir því að miklar sveiflur eru á milli árganga .
Þetta er náttúrulegt fyrirbæri .
Það verða einhvers konar menningarsveiflur á milli árganga .
Þetta er einnig upplifun kennara í grunnskólunum , " segir Jón , en bætir við að frá skólanum hafi jafnan farið afburðanemendur sem hafi vegnað vel í lífinu .
" Ég get ekki verið annað en sáttur við það .
" En skyldi skólameistarinn einnig vera sáttur við hvernig FNV hefur þróast gegnum tíðina ? " Já , ég er það , " svarar Jón að bragði , " ég gerði mitt besta og svo geta menn verið misjafnlega ánægðir með það , " bætir hann við og brosir .
Jón segist ekki ætla að leggja eftirmanni sínum einhverjar línur um framtíðarsýn eða skipulag skólans .
Þó nefnir hann tvennt sem hann vildi sjá gerast , að skólinn geti farið að bjóða upp á nám í hönnun og hugað verði betur að áhugasviði kvenþjóðarinnar .
" Það er karllægur halli á skólanum og við þyrftum að huga betur að áhugamálum kvenþjóðarinnar , þær sækja verknámið í of litlum mæli .
" Suður á mölina Af þeim skólameisturum er nú starfa er Jón sá skólameistari sem gegnt hefur lengst því starfi , en að undanskildu einu ári í námsleyfi í Kanada eru þetta orðin 32 ár .
Hann segist hafa verið að íhuga að hætta fyrir tveimur árum , eftir að hafa gengist undir hjartaaðgerð , en ákveðið að halda áfram þó að starfsaldur hans hefði heimilað honum að hætta vegna svonefndrar 95 ára reglu .
" Eftir aðgerðina fór maður að hugsa um lífsins framgang , maður verður víst ekki eilífur .
Ég hætti um þær mundir er haustlitir fara að gera vart við sig í einstökum hlíðum fjalla áveðurs og áður en bændur reka sauðfé af fjöllum háum og fjarlægum .
Um hlut hins óbærilega léttleika tilverunnar og þess að vera " gegnumsýrður af heilögum innblæstri líkt eins og blóðmörskeppur í blásteinslegi , titrandi af upplyftingu " læt ég fátt sagt um þessar mundir en það ætti að auðvelda manni að stíga upp af stólnum , " segir Jón , kominn á flug og farinn að vitna í Þórberg Þórðarson .
En hvað skyldi svo taka við að lokinni síðustu brautskráningunni ? " Ég ætla að gerast róni , " heyrist mér Jón segja .
" Ha , róni ? " hvái ég .
" Nei , Roni , " leiðréttir Jón og vísar þar til skammstöfunar sem hann hefur tileinkað þeim er búa í Reykjavík og nágrenni , á RONI , svona í ætt við gamla KRON .
Þau hjónin ætla semsagt að flytja suður á mölina og njóta þar efri ára lífsins .
" En ég vildi nú gjarnan vera jarðsettur hér í Skagafirði , " segir Jón að endingu , með glettnisglampa í augum , " þá gæti ég fylgst betur með framhaldinu ofan af Nöfum – þó ekki strax .
" Ævintýraferð á fund ráðherra Jón segir óendanlega margt hafa breyst á þessum 32 árum í starfinu .
Sem dæmi nefnir hann vegalengdir milli Sauðárkróks og Reykjavíkur , en ófáar ferðirnar þurfti að fara fyrstu árin þegar skólinn var að slíta barnsskónum .
Eitt sinn var lengdin mæld með upplestri á Fóstbræðrasögu og skiptumst þeir þrír eða fjórir á að lesa , Jón minnir þó að bílstjórinn hafi ekki lesið .
Entist þá bókin alla leiðina til höfuðborgarinnar .
Einnig voru kílómetrarnir suður jafnmargir og dagarnir í árinu , eða 365 , en núna er búið að stytta það viðmið um eina 2-3 mánuði .
Samsvarar vegalengdin í dag því sem dugað hefði á Blönduós áður .
Ferðirnar suður til fundar við embættismenn og ráðherra þurfti stundum að fara við erfiðar aðstæður um miðjan vetur .
Ein þeirra er Jóni í fersku minni , en með honum sem oftar voru Þórður Þórðarson , þáverandi bæjarstjóri , og sr. Hjálmar Jónsson , sem var þá formaður skólanefndar .
Áttu þeir að hitta Ingvar J. Gíslason , þáverandi menntamálaráðherra , snemma morguns fyrir sunnan og því var lagt af stað kvöldið áður .
Veðurspáin var ekki góð en af stað var farið á bíl Þórðar , amerískri drossíu sem var ekki beint hentugust farartækja til vetrarferða um fjallvegi .
Einn farþegi til var með , " svona sem viðbótar ballest til að efla vegfestuna , " segir Jón og glottir en þetta var Haukur Guðlaugsson , söngmálastjóri þjóðkirkjunnar .
Fjórir prestar á upphafinni bæn Þegar komið er fram í Varmahlíð er veðrið strax farið að versna og skyggni lítið .
Ákveðið er að halda för áfram og elta stóran flutningabíl sem bar að , eða öllu heldur efri ljósin aftan á vagninum .
Gekk það eftir upp á Vatnsskarðið , eða þar til að þeir týndu ljósunum í einni beygjunni í hríðarkófi og keyrðu út af .
Einhvern veginn tókst þeim þó að losa bílinn úr skafli og ýta honum upp á veg .
Taka þeir til við að komast af stað í hálkunni og hoppa þeir fyrstir , sem mest voru áfram um að komast suður upp í bílinn , nema hvað að þeir sjá að Haukur hefur orðið eftir .
" Einhverju verður að fórna fyrir góðan málstað , " hrópar Jón yfir söfnuðinn , um leið og bíllinn kemst á skrið upp brekkuna ofan við Vatnshlíðarvatn .
Ekki var nú ætlunin að skilja Hauk eftir , heldur var gengið til móts við hann eftir að bíllinn hafði komist upp brekkuna .
Að þeirri björgun lokinni settust þeir allir inn í bíl og köstuðu mæðinni , orðnir heldur kaldir og ekki beint klæddir til útivistar í svörtum jakkafötum .
Í því koma fjórar konur á Lödu Sport jeppa með keðjum og spyrja hvort ekki sé allt í lagi með förumenn .
Þeir töldu svo vera en höfðu á þessum tímapunkti gert sér grein fyrir að drossía Þórðar myndi ekki duga lengi í þessari færð .
Horfðu þeir því öfundaraugum á eftir Lödunni er konurnar hurfu á braut í kófið .
En á Blönduós komust þeir við illan leik og ákveðið var að reyna að útvega annað ökutæki í stað drossíunnar .
Bankað var upp á hjá bílaleigu staðarins og umboðsmaðurinn sagðist geta útvegað þeim lítinn jeppa .
Kom þá í ljós að um var að ræða sömu Löduna og konurnar fjórar höfðu verið á .
Þær höfðu þá nýlega skilað bílnum og sagst hafa séð furðulega sýn uppi á Vatnsskarði , þar hefðu verið fjórir prestar á upphafinni bæn , og ekki vitað hvort þar væri á ferð einhver sértrúarsöfnuðurinn ! " Við létum ekkert uppi um að þetta hefðum verið við , þögðum þunnu hljóði , " segir Jón og brosir .
Áfram hélt förin en núna á Lödunni góðu .
Er komið var upp á Holtavörðuheiði rákust þeir á mann á Skoda-bifreið úti í skafli .
Eftir smárekistefnu var ákveðið að koma manninum til hjálpar og draga hann út úr skaflinum og bílinn með .
Fór Skódinn síðan á undan þeim í hríðinni og var hersingin komin vel niður af heiðinni , eða að Hvassafelli í Norðurárdal að viftureimin í Lödunni slitnar , á þeim stað er Þorgeir Hávarsson hjó höfuð af manni nokkrum hálslöngum í Fóstbræðrasögu .
Þá kom sér vel að hafa bjargað manninum á Skódanum , sem dró Löduna niður í Borgarnes .
Sannaðist þar máltækið " æ sér hjálp til hjálpar " .
Þá tók við viðgerð á Lödunni í Borgarnesi en loks tókst þeim félögunum að ná fundi Ingvars menntamálaráðherra .
Einn úr hópnum , sem ekki verður nafngreindur hér , var þó svo mæddur eftir ferðalagið að hann birtist ekki fyrr en langt var á fundinn liðið .
Kraftar að ofan eða neðan ? Hilmir Jóhannesson , húmoristi og hagyrðingur með meiru á Sauðárkróki , félagi Jóns og Hjálmars í stjórn Feykis , hafði orð á því að ólíkir kraftar héldu þeim mönnum á veginum .
Í tilviki Hjálmars væri það ósýnileg hjálparhönd að neðan en einhver hönd að ofan héldi Jóni á veginum .
Í tilviki Þórðar væri það tilviljunin ein sem réði ! Með stríðnissvip bendir Jón á að svona hafi kenning Hilmis verið upprunalega , Hjálmar hafi hins vegar breytt henni í ævisögu sinni af misgáningi enda ekki áttað sig á að nokkur vildi nokkuð hafa með góðan klerk að gera í neðra ! 