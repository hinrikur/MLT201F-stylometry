Í síðustu viku var fjallað hér á þessum vettvangi um Ísland framtíðarinnar og þau meginsjónarmið sem ættu að ráða við uppbyggingu íslenzks samfélags á 21. öldinni .
Þar var lögð áherzla á stjórnskipan sem byggðist á beinu lýðræði þar sem þjóðin sjálf tæki milliliðalausar ákvarðanir um meginmál , opið og gagnsætt þjóðfélag sem væri forsenda slíkrar stjórnskipunar , að efnamunur mætti ekki vera úr hófi vegna þeirrar sundrungar sem ella kæmi upp í fámenninu hér og að farsælast væri að byggja atvinnulífið upp á litlum og meðalstórum fyrirtækjum .
Koma yrði í veg fyrir að stór fyrirtæki næðu einokunaraðstöðu á þessum litla markaði .
Og loks , að þjóðin sýndi hófsemd í mati á eigin stöðu í samfélagi þjóðanna .
Enn eitt grundvallaratriði sem huga þarf að þegar horft er til framtíðar er eignarhald á auðlindum .
Þá er ekki einungis um að ræða auðlindir hafsins sem mest hefur verið deilt um en óumdeilanlega eru sameign þjóðarinnar skv. lögum , sem sett hafa verið á Alþingi Íslendinga , heldur líka aðrar auðlindir .
Hverjar eru þær ? Í skýrslu Auðlindanefndar , sem starfaði frá því í júní 1998 til september árið 2000 undir forystu dr. Jóhannesar Nordals , eru þær nefndar .
Þar er vatnsafl skilgreint sem ein af þessum auðlindum svo og jarðhiti og námur .
Ennfremur auðlindir á eða undir sjávarbotni svo og rafsegulbylgjur til fjarskipta .
Loks bendir nefndin á umhverfisgæði en það orð notar hún yfir " fjölbreytt safn náttúruauðlinda " .
Í framhaldi af störfum þessarar nefndar voru sett lög um auðlindagjald í sjávarútvegi .
Það gjald er nú rætt um að hækka verulega skv. tillögum núverandi ríkisstjórnar .
Hins vegar hefur minna verið fjallað um gjaldtöku vegna annarra auðlinda í almannaeigu sem þó blasir við að sömu grundvallarrök snúa að .
Það er eðlilegt að almenningur njóti afraksturs af öllum sameiginlegum eignum sínum og nýtingu þeirra .
Um gjaldtöku vegna nýtingar vatnsafls segir í tillögum nefndarinnar : " Í samræmi við almenna stefnumótun nefndarinnar telur hún að tryggja þurfi að þjóðin njóti í framtíðinni eðlilegrar hlutdeildar í þeim umframarði , sem nýting vatnsafls í eigu þjóðarinnar skapar .
Því beri að selja nýtingarréttindi á því vatnsafli sem er í þjóðareign á uppboði ef nægjanleg samkeppni er til staðar en ella með samningum .
" Um jarðhita og námur segir : " Til að tryggja að auðlindarenta af slíkum rekstri falli til þjóðarinnar er heppilegast að ráðstafa jarðhita- og námuréttindum með uppboðum , þegar markaðsaðstæður leyfa en ella með samningum á grundvelli áætlaðrar auðlindarentu .
" Um auðlindir á eða undir sjávarbotni segir : " Þar sem þessar náttúruauðlindir sem enn eru lítt kannaðar eru allar í þjóðareign ættu að gilda um afnot þeirra hliðstæðar reglur og þær auðlindir sem tilheyra þjóðlendum .
" Um rafsegulbylgjur segir : " Þótt rafsegulbylgjur til fjarskipta og tíðnisvið hafi ekki með formlegum hætti verið lýst eign þjóðarinnar hefur ríkisvaldið hér sem annars staðar tekið að sér stjórn á aðgengi að tíðnisviðinu .
Nefndin telur að greiðsla skuli koma fyrir aðgang að tíðnisviðinu ...
" Um umhverfisgæði segir : " Enda þótt stefna beri að sem frjálsustu aðgengi almennings að náttúru landsins getur þurft að stýra nýtingu þessara náttúruauðlinda á sama hátt og öðrum takmörkuðum auðlindum .
Nefndin telur að áherzlu eigi að leggja á aukna notkun hagrænna stjórntækja á þessu sviði , svo sem eignarréttarskipunar , þar sem henni verður við komið eða leiðréttandi auðlindasköttum þar sem það hentar betur .
" Rétt er að geta þess að vindorka er einnig nefnd í þessu samhengi .
Allt hefur sinn tíma .
Sjálfsagt hafa þær hörðu deilur sem staðið hafa í áratugi um auðlindagjald í sjávarútvegi átt þátt í því að mjög takmarkaðar umræður hafa orðið um tillögur Auðlindanefndar um gjaldtöku á öðrum sviðum .
Þó hefur lengi verið ljóst að þáttur í því að sætta útgerðarmenn við þá hugsun að þeir hljóti að greiða gjald fyrir afnot af sameiginlegri eign þjóðarinnar allrar er einmitt að slík gjaldtaka eigi við um allar atvinnugreinar en ekki bara eina .
Nú eru breyttar aðstæður í samfélaginu og þess vegna vel hugsanlegt að nú sé rétti tíminn til að hefja umræður um gjaldtöku vegna nýtingar á öðrum auðlindum , sem eru í þjóðareign og hér hafa verið nefndar til sögunnar .
Þegar harðnar á dalnum , eins og gerzt hefur síðustu ár , er ekki óeðlilegt að þjóðin hugi að öðrum eignum sínum og möguleikum á að nýta þær betur og njóta einhverra tekna af þeirri nýtingu .
Eignarhald á auðlindum er eitt af þeim grundvallaratriðum sem fjalla þarf um í tengslum við nýskipan íslenzks þjóðfélags í ljósi fenginnar reynslu og breyttra aðstæðna .
Þá koma einnig upp spurningar um hvernig ráðstafa beri tekjum af auðlindum í þjóðareign .
Auðlindanefndin sem hér hefur verið vitnað til nefndi tvo möguleika í því sambandi .
Um það segir í áliti nefndarinnar : " ...
og telur að hluti þess ( auðlindagjalds .
Innskot höf. ) eigi að renna til sjávarbyggða .
" Og ennfremur : " Verði tekin upp gjöld af auðlindum í þjóðareign eins og hér hefur verið lagt til mun það geta gefið umtalsverðar tekjur .
Margt mælir með því að hluti þeirra gangi til að mynda sjóð sem almenningur eigi aðild að og varið yrði til að efla þjóðhagslegan sparnað og uppbyggingu .
" Má ekki segja að þessar hugmyndir séu jafnvel tímabærari nú en fyrir áratug , þegar þær voru settar fram ? 