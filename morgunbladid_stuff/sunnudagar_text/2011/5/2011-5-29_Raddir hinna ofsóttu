Það er tilhlökkunarefni að rithöfundurinn og nóbelsskáldið Herta Müller sé væntanleg til landsins í haust sem gestur Bókmenntahátíðar í Reykjavík .
Lofsvert grasrótarstarf er unnið fyrir þessa uppskeruhátíð bókaunnenda meðal bókaþjóðarinnar á hverju ári .
Íslenskir rithöfundar og áhugamenn um bókmenntir leggja sjálfir hönd á plóg til að gera hátíðina sem best úr garði og fyrir vikið berst hróður hennar víða .
Herta Müller hefur löngum verið baráttumaður fyrir mannréttindum , eins og fram kemur í úttekt Karls Blöndals í Sunnudagsmogganum , og hún minnti fyrr í þessum mánuði á mikilvægi mannréttindasamtaka .
" Þekki maður aðeins einn ofsóttan einstakling persónulega verða ofsóknir í fjarlægu landi persónulegar , " sagði hún við það tækifæri .
" Þið , mannréttindasamtökin , gerið okkur , hin ofsóttu , að þekktu fólki .
" Það er vel við hæfi , að heimsókn Hertu Müller sé gerð opinber á þessum degi , þegar Amnesty International fagnar 50 ára baráttu fyrir mannréttindum .
Mannréttindagangan hefst klukkan 15 í dag , laugardag , og verður gengið frá Kjörgarði og niður Mannréttindaveg , sem Laugavegur er nefndur í dag .
Óhætt er að taka undir það , hversu mikilvægt það er fyrir baráttuna gegn harðstjórnum víða um heim , að þeir sem láta ekki kúga sig fái hljómgrunn utan landamæranna .
Þangað nær langur armur harðstjóranna ekki .
Ef undirtektirnar eru engar meðal frjálsra þjóða , er ekkert bergmál af röddum þeirra , þær hljóðna og mótmælin fara fyrir lítið .
Herta Müller kynntist harðstjórn af eigin raun , því hún ólst upp í Rúmeníu í skugga harðstjórnar einvaldsins Nicolaes Ceausescus .
Bækur hennar bera vitni ofbeldi og ógn alræðisstjórnar hans og hún notar iðulega sjónarhól þýska minnihlutans í Rúmeníu .
Hún sat ekki þögul undir því ofríki , heldur var í hópi andófsmanna og sætti ofsóknum og ritskoðun fyrir að mótmæla stjórnarfari Ceausescus .
Hún er því ein þeirra , sem urðu þekkt utan landsteinanna fyrir tilstilli mannréttindasamtaka .
Og það er umhugsunarefni þegar hún talar um hversu erfitt er að búa í einræðisríki , þar sem hverjum morgni fylgir óttinn um að vera ekki á lífi um kvöldið .
Það er sá skelfilegi veruleiki sem fjöldi andófsmanna býr við um allan heim .
Þess vegna er svo mikilvægt fyrir heimsbyggðina það fordæmi sem lýðræðisþjóðirnar á Vesturlöndum hafa gefið , þar sem frelsið er í hávegum haft og virðing borin fyrir mannréttindum .
Þó að finna megi að ýmsu , þá er stjórnkerfið þar þó ljósárum framar á þróunarbrautinni en í einræðisríkjum .
Víst búa andófsmenn við ólíðandi skilyrði , en þeir geta vonandi huggað sig við það að dropinn holar steininn .
Óhjákvæmilegt er að mannkynið þokist í rétta átt þegar haft er í huga , að mannréttindi eru það sem allir þrá og vonast eftir – og enginn getur án verið .
Það getur enginn staðið í vegi fyrir slíkri fjöldahreyfingu til lengdar .
Við stöndum sífellt á tímamótum , þjóðfélagið er á stöðugri hreyfingu og sótt er að frelsi og mannréttindum .
Það gefur von í þeirri baráttu , að stríðsglæpamenn á borð við Mladic séu dregnir fyrir rétt .
Ef einræðisherrar og aðrir sem níðast á fólki í krafti valds síns vita að réttvísin nær til þeirra að lokum , staldra þeir kannski við áður en þeir fyrirskipa illvirkin .
