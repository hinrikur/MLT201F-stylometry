Það má lesa manninn af blöðunum sem hann raðar í kringum sig .
Á heimili Einars Laxness eru landslagsmálverk á veggjum innan um sporvagna í stórborg og stóra teikningu af Halldóri , föður Einars .
Þaðan berst líka tifið í gamalli klukku , til marks um óskeikulan framgang tímans .
Eins og til að undirstrika það , hangir uppi ljósmynd af sjálfstæðishetjunni Jóni Sigurðssyni , en 17. júní í sumar verða 200 ár liðin frá fæðingu hans .
Einar hefur gert Jóni Sigurðssyni góð skil , meðal annars í bókinni Jón Sigurðsson forseti 1811-1879 og bókum með bréfum til Jóns Sigurðssonar forseta 1845-1875 .
Þegar við setjumst yfir kaffibolla liggur beint við spyrja hvort Jón hafi verið jafnóumdeildur og látið er í veðri vaka .
" Það bera margir brigður á að Jón Sigurðsson hafi verið sú þjóðhetja sem við hinir eldri höfum talið vera , " segir Einar .
" En ég held það sé á misskilningi byggt .
Hann hefur þýðingu fyrir okkur á öllum tímum og var þjóðhetja að nokkru leyti .
Menn hafa lýst efasemdum um að þjóðin hafi staðið á bakvið hann , en hvenær stendur hún einhuga á bakvið nokkurn mann ? Það þarf engan Jón Sigurðsson til ! En við getum sagt að þorri þjóðarinnar hafi staðið með honum , þeir sem gáfu upp afstöðu sína .
" – Og hann var í fylkingarbrjósti ? " Hann tekur forystu á sínum tíma í baráttunni fyrir íslenskum landsréttindum og nýtur til þess mikils fylgis hjá Íslendingum , sem sést á því að hann varð forseti Alþingis og forystumaður á þjóðfundinum .
Hann kemur með merkilega kenningu árið 1848 í Nýjum félagsritum , þegar Danir eru að afnema einveldið .
Þá segir Jón að Íslendingar eigi að fá sín fyrri landsréttindi til baka , sem þeir áttu samkvæmt Gamla sáttmála , og rökstyður það með því að Íslendingar hafi ekki afsalað sér einveldinu til neinnar þjóðar .
Um það eigi þá að semja við Danakonung og þá fulltrúa sem hann skipar , en ekki danskt þing , samkomu eða ráðherra .
Á þessum grundvelli stendur hann og þetta var snjöll kenning hjá honum .
Síðan glímir hann við það ásamt sínum fylgismönnum að ná samkomulagi við dönsk yfirvöld og þá kemur þjóðfundurinn við sögu , en þeim viðræðum var slitið af Dönum sem vildu að við værum eins og amt í Danmörku , og hefðum aðeins með okkar nánustu sér mál að gera , en ættum ekkert að koma frekar að stjórn ríkisins .
Þegar Íslendingar undir forystu Jóns koma með róttæka tillögu á þjóðfundinum um inlenda landstjórn og innlent þing , þá voru Danir ekki tilbúnir að veita okkur það .
Á þessum tíma virðist Jón Sigurðsson hafa haft mikinn meirihluta þingfulltrúanna með sér .
" – Hvað tekur þá við ? " Eftir það var hann með bréfaskriftir við fjölda stuðningsmanna sinna út um allt land .
Einn nánasti stuðningsmaður hans var maður sem ég hef skrifað mikið um , Jón Guðmundsson Þjóðólfsritstjóri .
Hann kveður upp úr um það árið 1848 : " Þú einn vakir .
" Og býst við að hann taki forystu , sem Jón Sigurðsson gerði .
Síðan var Jón ritstjóri að mæra Jón nafna sinn á fundum og stæla menn til fylgis við hann , sagði Íslendinga ekki eiga nema einn leiðtoga , " einn óbilugan leiðtoga sem er tilbúinn til þess að fórna sér fyrir okkur " .
En auðvitað gagnrýndu menn hann og fundu á honum veika bletti .
Og Jón ritstjóri var ósammála Jóni í ýmsum málum .
Þeir skrifuðust á alla ævi og deildu til dæmis um aðferðir í fjárkláðamálinu , sem var mikið hitamál um 1860 , og fjárhagsmál Íslendinga og Dana .
Jón Sigurðsson gerði sterkar kröfur um reikningsskil milli landanna , aðrir voru tilbúnir að slá af þeim , ef þeir fengju eitthvað viðunandi út úr Dönum , frekar en að standa í löngu stríði um háar fjárkröfur .
" – Og svo var það stjórnarskráin ? " Það má segja að niðurstaða baráttu Jóns á síðari hluta ævinnar sé stjórnarskráin og hún fæst árið 1874 , þótt meinbugir og gallar væru talsverðir á henni .
" – Þú metur það svo , að þessi maður sem fæddur var á nítjándu öld eigi erindi við samtímann ? " Já , þessi maður var ekki fullkominn , en barátta hans hlýtur að hafa orkað mikið á hans landsmenn , bæði fyrr og síðar , þó að auðvitað fjarlægist hann með tímanum .
Við vitum hvað hann stendur fyrir og þó að ekki sé hægt að segja núorðið , að hann sé sameiningartákn eins eða neins , þá er hans hlutur svo stór , að það má ekki gleymast í þjóðarsögunni .
Það kemur fyrir að menn gera minna úr því , en ég er svo gamaldags að ég tel að hann hafi gegnt sínu hlutverki með gríðarlegum sóma .
Eins og Sigurður Nordal sagði um hann : " Hann var sá Íslendingur á 19. öldinni sem lánaðist .
" – Ég hef orðið var við , að yngstu kynslóðirnar hafa lítinn skilning á því hversu langur tími leið áður en hann sneri aftur til Ingibjargar .
Og svo hefur hann verið gagnrýndur fyrir að beita sér ekki fyrir kvenréttindum .
" Þau mál komu ekkert upp á þessum tíma , " segir Einar .
" En hitt er annað mál að hann fer sem ungur stúdent til Danmerkur og er þá heitbundinn frænku sinni , Ingibjörgu Einarsdóttur , þau voru systkinabörn .
Og hann er tólf ár úti án þess að koma heim .
Hann fór út árið 1833 og kemur heim 1845 , þá kjörinn alþingismaður á fyrsta þingið .
Síðan þegar hann fer út aftur , þá ganga þau í hjónaband og eru búsett í Kaupmannahöfn til dauðadags – hún dó tíu dögum eftir að hann féll frá .
Að vissu leyti má segja , að þau hafi varla skilið eftir 1845 , því Alþingi kemur saman annað hvert ár , hann kemur oftast heim og hún alltaf með honum .
Og hún hélt uppi með honum þessu ágæta heimili í Kaupmannahöfn , þar sem Íslendingar komu saman vikulega .
" – Skiptir lærdómur kynslóðanna máli ? " Er það ekki bara þetta : Það góða frá genginni tíð glatist ekki , það verði ekki rof á milli kynslóða .
Það getur verið gott að hafa fyrirmyndir úr fornum tíma .
Og fyrir mér er hann ekki fjarlægur , ég hef séð bæði kost og löst á honum , því ég hef skrifað um vin hans Jón Guðmundsson , sem gagnrýndi hann ef honum sýndist svo .
" – Þjóðin ekki fjarlægari honum en svo að hún kemur saman 17. júní ár hvert ? " Já , þó að menn geri sér ekki alveg grein fyrir nálægð hans og æskan viti kannski ekki hver þetta er .
En mér finnst hann alltaf hafa verið stór , að hann hafi borið höfuð og herðar yfir flesta aðra .
" Einar stendur upp .
" Nú skulum við fá okkur kaffisopa , liðka málbeinið ! " Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 