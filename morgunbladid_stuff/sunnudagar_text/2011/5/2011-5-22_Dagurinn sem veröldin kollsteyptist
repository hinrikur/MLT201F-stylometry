Lífsbaráttan hefur verið hörð síðan fjögurra ára drengur greindist með hvítblæði fyrir rúmu ári .
Foreldrarnir Signý Gunnarsdóttir og Sveinn Benedikt Rögnvaldsson lýsa erfiðum tíma í krabbameinsmeðferð , þar sem skiptust á skin og skúrir , og ræða mikilvægi stuðningsnetsins , álagið á barnaspítalanum og aðlögun að eðlilegu lífi á ný .
Kjartan Þorbjörnsson eða Golli hefur fylgt þeim eftir frá öskudegi í fyrra , en þá voru liðnar þrjár vikur frá því Krummi greindist .
Texti : Pétur Blöndal pebl@mbl.is Ljósmyndir : Kjartan Þorbjörnsson | Golli golli@mbl.is Regína bíður í dyrunum með páfagaukinn á handarbakinu , kyssir hann á kollinn .
Hann heitir Bjartur og fagnar gestum með blístri .
Þessi glaðlega átta ára stelpa fer svo með hann inn í herbergi , þannig að hann trufli ekki samræðurnar , og heldur áfram að leika við yngri bróður sinn , Gunnar Hrafn eða Krumma .
Systkinin koma þó reglulega út úr herberginu og hlusta á samræður fullorðna fólksins , laumast í kanilsnúðana og svala um leið forvitninni .
Fullorðna fólkið er nefnilega að tala um reynsluheim sem hverfist um þau .
Vísbending um það er örlítill blóðblettur á bol Krumma .
" Hann er með brunn , " segir Signý móðir hans til skýringar .
" Það er álbrunnur undir plástri sem græddur er undir húð og notaður fyrir öll lyf , blóðgjafir og blóðprufur .
" Svo biður hún son sinn ljúflega að fara í hreinan bol .
Áfallið dynur yfir Dagurinn 25. janúar árið 2010 líður Signýju og Sveini aldrei úr minni .
" Já , hann var eftirminnilegur , " segir Signý .
" Hann hafði verið veikur , með flensueinkenni og hitavellu í viku áður en hann greindist .
Og var með svo mikinn höfuðverk að okkur var farið að gruna að hann væri með barnamígreni .
Svo allt í einu var hann hættur að stíga í annan fótinn og farinn að fá dökka og svarbláa stóra marbletti á fæturna .
Þá var mig farið að gruna að hann væri kominn með sýkingu í fótinn og þyrfti að fá lyf við því .
Þannig að við fórum með hann til læknis á laugardegi .
" " Læknirinn sagðist hafa séð mörg veik börn og frísk börn og að það virtist ekkert að honum , " segir Sveinn .
" Ég fór því ekki í blóðprufu fyrr en á mánudeginum , " segir Signý .
" Hálftíma síðar var hringt í okkur og við beðin að koma strax upp á spítala .
Við vorum ennþá algjörlega grunlaus þó að hringt væri svona snemma .
Já , já , þetta væri örugglega sýking í fætinum .
Svo komum við á spítalann og furðum okkur á því hvað læknirinn sem tekur á móti okkur er þurr á manninn og alvörugefinn .
Eftir á áttuðum við okkur á því að hann vissi þetta allan tímann .
" " Okkur fannst að hann gæti leyft sér að brosa aðeins , hann ynni á barnaspítala ! " segir Sveinn brosandi .
" Svo kemur krabbahjúkkan inn til okkar , Signý var þá að ná í mat , og orðar það við mig að grunur leiki á því að þetta sé hvítblæði .
Þegar Signý kemur aftur slær hún því hinsvegar föstu og segir að batalíkur séu mjög góðar , 80-85% .
Það fannst mér ansi lélegar batalíkur ! Ég hefði viljað 99% ! Þegar talað er um barnið manns vill maður ekki minni líkur en þegar kastað er teningi .
" En batalíkur hafa þó batnað verulega frá því sem áður var .
" Það er ótrúlegur munur , " segir Signý .
" Ógleðivörnin Zofran kom til dæmis fyrst fram árið 1990 .
Ég skil ekki hvernig hægt er að fara í gegnum þessa meðferð án þess .
" " Og fyrir 30 til 40 árum var ekkert gert , þetta er dýr meðferð og þá var ekki byrjað á meðferðum nema það væri talið svara kostnaði – að það væri einhver tilgangur með því , " segir Sveinn .
Þau þagna .
" Svo var skrítið að fá svona fréttir og vera með barnið í fanginu – að verða að halda andliti , " segir Signý .
" Hvað ? Hvað ? sagði hann , " segir Sveinn og rifjar upp spurningar sonar síns þennan dag .
" Við vorum hágrátandi bæði en reyndum að fela það , " segir Signý .
Óyfirstíganlegt í fyrstu Signý og Sveinn höfðu enga hugmynd um hvað þau væru að fara út í þegar Krummi greindist .
" Það er liður í því að okkur langar til að segja þessa sögu , " segir Signý .
" Fólk gerir sér enga grein fyrir hvað í þessu felst ; það fær aðeins óljósa hugmynd af því sem það heyrir hjá foreldrum veikra barna en foreldrar læra fljótt að segja það sem fólk vill heyra .
" Sveinn skýtur inn í : " Gengur ekki bara vel , spyr fólk .
Og maður svarar bara : Jú , jú .
" " Ég bjóst við meiri sorg og meiri rúmlegu , " segir Signý .
" Það eru alveg gleðistundir inni á milli en ég bjóst ekki við öllum þessum kvölum .
" " Hann fékk svo miklar aukaverkanir og það fylgdu því skelfilegar kvalir , " segir Sveinn .
" Um leið og maður áttaði sig á hvað framundan var tók maður bara einn dag í einu .
Ég vildi ekkert hugsa lengra .
" " Mér fannst þetta svo óyfirstíganlegt fyrst , " tekur Signý undir .
" Svo var þetta allt í einu að mestu að baki .
Að vísu er eitt og hálft ár eftir af lyfjameðferðinni en það er léttara .
" Ástæðan fyrir því er sú að Krummi er búinn með sínar stóru meðferðir sem fólu í sér innlagnir og stóðu yfir í fimm daga í senn en hann gat orðið mjög veikur á þeim tíma .
Alls hefur hann verið 99 daga á spítala frá því hann greindist .
" Hann er búinn með sterana og sterkustu lyfin og laus við þessar leiðindaaukaverkanir , " segir Signý .
" Hann var rúmt ár í þessum pakka , " skýtur Sveinn inn í .
" Nú tekur við töflumeðferð , " heldur Signý áfram .
" Hann tekur krabbameinslyf á hverjum degi og einu sinni í viku stærri skammt af krabbameinslyfjum , fram í ágúst árið 2012 .
" " Svo fer hann í blóðprufu á tveggja vikna fresti sem var alltaf vikulega , " segir Sveinn .
" Þá er verið að athuga blóðgildin , aðallega hvítu blóðkornin sem bæld eru niður og mega ekki blossa upp aftur .
Einnig eru athugaðir svokallaðir neutrófílar sem eru hans varnir , blóðmagnið og hvort hann fer í blóðgjöf eða fær blóðflögur .
Við erum öll orðin sérfræðingar í blóðgildum ! " Signý tekur undir það og vitnar í orð Krumma : " Þegar ég verð stór þá ætla ég að verða neutrófíll og ráðast á allar bakteríurnar í heiminum .
" Hún brosir .
" Hann ætlar ekki að verða Spiderman eða Batman , heldur neutrófíll .
" Eins og kona í hríðum Það var ekki lyfjagjöfin við hvítblæðinu sem var erfiðust í meðferðinni , heldur óvæntur vágestur sem gerði vart við sig þegar í upphafi meðferðarinnar .
" Blöðrubólgan , " segir Sveinn afdráttarlaust .
" Já , hver hefði trúað því , " tekur Signý undir .
" BK-vírus heitir það , " heldur Sveinn áfram .
" Hann er sá fyrsti sem greinist með þennan vírus á Íslandi .
Einn Íslendingur fékk vírusinn í Svíþjóð og annar í London sem er dáinn .
Þetta er afar sjaldgæfur vírus sem fólk fær helst við líffæraskipti , til dæmis nýrnaígræðslu eða beinmergsskipti .
Þá er búið að bæla ónæmiskerfið svo rosalega .
Og hann fékk vírusinn sem sagt í blöðruna .
" " Hún brann öll að innan blaðran , " segir Signý alvarleg .
" Þetta var svo rosaleg blöðrubólga að þegar læknarnir spegluðu hann höfðu þeir aldrei séð annað eins , " segir Sveinn .
Og Signý bætir við : " Það var eins og að stinga inn í blóðmörskepp .
Þeir sáu ekki hvar blaðran byrjaði og hvar hún endaði .
Hann þurfti að koma öllu frá sér út í gegnum þvagrásina og sársaukinn var gríðarlegur , hann pissaði blóðkögglum og blóði svo vikum skipti .
Og fólk á erfitt með nýrnasteina ! " " Hann pissaði á tveggja til fimm mínútna fresti , " segir Sveinn .
" Það voru átök í heila mínútu í hvert skipti .
Og það er merkilegt með börn að þegar það var búið þá var það búið .
Hann var eins og gullfiskur og virtist ekkert kvíða því að pissa aftur – fór bara að leika á milli .
Fyrstu vikurnar voru erfiðastar , en hann þjáðist af þessu mánuðum saman , það byrjaði í febrúar og kláraðist í september .
" " Hann öskraði sig í gegnum þetta í hvert skipti , pissaði í taubleiur sem gripu blóðkögglana , " segir Signý .
" Maður horfði gjörsamlega bjargarlaus á barnið sitt svona kvalið og gat ekkert gert .
Hann var eins og kona í hríðum , þannig leið honum , og svo var barnið fætt þegar pissið kom .
" " Ég hélt ég myndi deyja " Eitt augnablik er sárast í minningunni .
" Mér fannst það vera augnablikið þegar fyrsti þvagleggurinn var settur , " segir Sveinn .
" Þegar þeir voru að byrja á því áttuðu þeir sig ekki á því hvers vegna það gengi illa .
Það á að taka tvær mínútur , en tók 40 mínútur .
Þeir tróðu og tróðu og ég fór fram , ég gat ekki verið viðstaddur .
Krummi öskraði : " Pabbi , þú verður að hjálpa mér ! " Ég hélt ég myndi deyja , ég var að fríka út ! " " Ég var vonda nornin og hélt honum , " segir Signý .
" Maður grætur ekki fyrir framan barnið sitt , það er ekki hægt , en við vorum bæði grátandi þarna .
Svo var kallað á sérfræðing og þetta gekk ekki í fyrstu hjá honum .
" " Það var svo mikið af slími sem stíflaði , " segir Sveinn .
" Hann var með krampa svo mánuðum skipti .
Þetta var erfiðast við krabbameinið .
Eins fáránlegt og það er að blöðrubólga sé mesta hindrunin .
" Eins og nærri má geta fór allt á fullt á spítalanum að finna út hvað amaði að drengnum .
" Maður áttaði sig ekki á að læknarnir væru að vinna í þessu , " segir Signý .
" Það gleymist stundum að tala við okkur þó að við viljum fá að vita allt .
Annan þvagleggsdaginn var hann hágrátandi í sex til sjö klukkutíma þó að það væri dælt í hann róandi , verkjalyfjum og morfíni .
Það verkaði ekkert á hann og við vorum bara ein í stofunni .
Auðvitað var það vegna þess að læknarnir voru að hringja til útlanda , ræða við aðra sérfræðinga í verkjastillingum , sem við vissum ekkert um .
" Eins og ungabarn á ný En allt tekur enda um síðir .
Krummi hefur staðið það versta af sér og það gengur vel hjá honum að hefja venjubundið líf fjögurra ára stráks .
" Það var þvílíkur munur eftir að hann hætti í þessari hörðu meðferð , " segir Signý .
" Hreyfigetan er að vísu skert hjá honum , það sést á göngulaginu , en hann hefur tekið miklum framförum á skömmum tíma .
" " Hann var í hjólastól í hálft ár og gat ekkert gengið , " segir Sveinn .
" Þann tíma var hann ýmist í rúmi eða hjólastól – og svo héldum við á honum .
Það var sem við ættum aftur ungbarn .
" " Já , " segir Signý og kinkar kolli .
" Hann var aftur kominn með bleiu , aftur snuð og var hárlaus .
Fólk kom í heimsókn að líta á hann , eins og þegar maður er með ungbarn , nema það var ekki hamingjusamt , það var meira áhyggjufullt og jafnvel dapurt .
Svo erum við allt í einu núna komin með stórt barn , hann hætti að vera ungabarn og varð fjögurra ára ! Það eru mikil viðbrigði , nánast eins og hann sé orðinn fullorðinn .
Hann hefur fullan stuðning í leikskólanum , en vistin þar reynir á hann , því það er mikið af börnum og lætin eru mikil .
Það truflar hann .
Fullorðið fólk var svo lengi hans bestu vinir .
" " Þegar hann var á leikstofunni á spítalanum var alltaf leikskólakennari að leika við hann , " segir Sveinn .
Og Signý gípur orðið : " Ef það á að tilnefna einhverja til fálkaorðu eru það leikskólakennarar á barnaspítala Hringsins .
Það gefa fáir meira af sér og þeir eru stundum að missa börn sem eru þeim kær .
Það er ótrúlegt álag ! " Sveinn kinkar kolli .
" Ef einhver á að vera á hæstu laununum , þá eru það þær .
Þær flýta klárlega fyrir bata barnanna því þau vilja komast niður til þeirra .
Og þegar þeim finnst gaman þá líður þeim betur .
" Leikskólakennararnir voru þrír þegar Krummi var þar fyrst en í niðurskurðinum var þeim fækkað í tvo .
" Það hefur í för með sér að þær geta ekki lengur verið hjá krökkum í einangrun , " segir Signý .
" Áður gat ein þeirra verið hjá börnum sem voru föst inni á stofu , spilað og leikið við þau , en það er ekki hægt lengur .
Það var sparað um eitt stöðugildi .
Ég hefði kosið heldur að bætt væri við þjónustuna .
Það er til dæmis lokað eftir hádegi á föstudögum og svo finnur maður fyrir fjarveru þeirra um helgar .
Þá hefðu foreldrar þurft hvíld .
" Nú koma Krummi og Regína fram með teikningar sem þau hafa búið til inni í herbergi .
" Þetta er af stelpu , " segir hún .
" Hús , " segir hann .
Þegar þau fara aftur inn í herbergi fá þau skál með kanilsnúðum með sér .
Vaknar grátandi Krummi fer nú orðið fjórum sinnum í viku í leikskólann en er einn dag í blóðprufum .
Það stendur hinsvegar til að hann verði alla vikuna á leikskólanum í haust .
" Hann er farinn að hlaupa um í útiveru í stað þess að labba með grindverkinu , " segir Signý .
" Út af skertri hreyfigetu hefur hann ekki þorað að taka þátt í leikjum , er svolítið inn í sig , situr og horfir á , " segir Sveinn .
Krummi átti einn besta vin áður en meðferðin hófst en eðli málsins samkvæmt hafa þeir fjarlægst svolítið eftir að meðferðin hófst .
" Þeir leiddust þegar þeir voru saman í hvíldinni , pissuðu hlið við hlið í klósettið , en þó að þeir leiki mest saman í dag er það ekki alveg komið aftur , " segir Signý .
" Hann hefur eiginlega fengið útrás fyrir vinaþörfina hjá systur sinni og er vængbrotinn ef hana vantar .
En hún er dugleg að drösla honum með hvert sem hún fer .
" " Svo hvíslar hún : " Ég er að fara til Birtu , " ef hún vill læðast út án þess hann heyri , " segir Sveinn brosandi .
Athyglin hefur óhjákvæmilega beinst mikið að Krumma í rúmt ár og Regína stóra systir hefur því séð minna af foreldrum sínum en áður .
" Þetta hefur verið erfitt fyrir hana að mörgu leyti , að öll athyglin sé á bróðurnum , hann sé númer eitt í heilt ár og rúmlega það , " segir Signý .
" En hún er góð við hann og lætur hann aldrei gjalda þess .
Og margt jákvætt hefur komið út úr þessu .
Þetta hefur styrkt samband þeirra mikið , þau eru orðin ótrúlega náin og geta ekki hvort án annars verið .
En vissulega komu erfiðar fullyrðingar á tímabili : " Þið elskið Gunnar meira en mig .
Þið hafið aldrei tíma til að vera með mér .
" En það er á undanhaldi .
Og þetta var einna vandasamast að eiga við , ekki vegna þess að hún væri erfið , heldur vegna þess að hún var útundan .
" " Það varð ekki hjá því komist , " segir Sveinn .
" Þegar mest reyndi á var hún send í pössun hér og þar .
Og svo vöknuðu sárar spurningar : " Deyr hann ? Getur hann dáið ? " " " Hún er svo hrædd um okkur , hana dreymir kannski að við séum að deyja og vaknar grátandi , " segir Signý .
" Og þegar hún spyr hvort hann geti dáið verður að segja sannleikann , " segir Sveinn .
" Það ráðlagði presturinn okkur – alltaf að segja satt .
" " Að það geti gerst en sé mjög ólíklegt , " segir Signý .
Gekk bara um gólf Signý var blaðamaður á Morgunblaðinu þegar Krummi greindist en var kippt út af vinnumarkaði og hefur ekkert unnið frá því .
Hún stefnir að því að hefja aftur störf í haust .
Sveinn segist hafa notið góðs skilnings á sínum vinnustað , 365 , hann var frá vinnu í þrjá mánuði , vann það sem hægt var í fjarvinnu , en var annars eins laus við og hann vildi .
Svo hefur hann smám saman aukið vinnuna og er kominn aftur í fullt starf .
" Það var nauðsynlegt að taka frí frá öllu , " segir Signý .
" Ég held að við eigum aldrei eftir að ganga í gegnum jafnerfiðan mánuð í lífinu og marsmánuð í fyrra – ekkert okkar .
Og það var gott að geta verið frá vinnu þá .
" En það er ekki auðvelt að takast á við hvunndaginn á ný , eins og ekkert hafi í skorist .
" Ég hef fundið fyrir skorti á einbeitingu , " segir Sveinn .
" Það háir mér ennþá .
Ég hætti til dæmis að horfa á sjónvarp , get ekki horft á þætti eða bíómyndir .
Ég festist ekki yfir neinu og veit ekki af hverju .
" " Þegar við vorum á spítalanum hafði ég prjónana , " segir Signý .
" En Svenni hafði ekki neitt , gat ekki lesið og gekk bara um gólf þegar dramatíkin var mikil .
Það er ekki hægt að lesa þegar svona stendur á .
Ég hef lesið eina eða tvær bækur síðasta árið .
" " Og ég hef enga bók lesið , " segir Sveinn .
Það rættist þó aðeins úr ástandinu þegar Sveinn fann sér nýtt viðfangsefni , að spila á gítar .
" Ég er eitthvað aðeins að fikta , " segir hann brosandi .
" Ég er Byrjandi .
Skrifaðu það með stórum staf ! " Signý hefur haldið úti lokaðri bloggsíðu og fésbókarsíðu í veikindunum og eru þar áhrifaríkar og hjartnæmar lýsingar úr meðferðinni , oft og einatt listilega skrifaðar .
Margt lesið á milli línanna , jafnt í texta hennar sem ljósmyndum Golla .
Og vísast er það eina leiðin til að miðla erfiðustu augnablikunum .
" Mín þerapía var að skrifa mig í gegnum þetta , " segir Signý .
" Og nú styður þetta hvað annað , textinn og myndirnar .
" Bestu vinir og fjölskylda í heimi Það skiptir sköpum þegar allt er undir að eiga stoð í vinum og fjölskyldu .
" Ég veit ekki hvernig við hefðum komist í gegnum þetta án þeirra , " segir Signý .
" Við komumst eiginlega að því að við eigum bestu vini í heimi og fjölskyldu .
" " Það var sett upp mataráætlun ! " skýtur Sveinn inn í .
" Vinkonur mínar sem þekktust ekki sameinuðust og sáu um að gefa okkur að borða , " heldur hún áfram .
" Fyrst um sinn færðu þau okkur mat á hverjum degi bæði heim og upp á spítala og svo komu þau með mat til okkar í hvert skipti sem við vorum þar , allt árið .
Það er ótrúlegur munur að þurfa ekki skyndifæði þegar maður er í svona aðstöðu og fá hollan og góðan mat .
" " Það er ekki gert ráð fyrir foreldrum í matarmálum Landspítalans , bara börnum , " bendir Sveinn á .
" Ef við hefðum ekki átt neinn að þegar barnið var í einangrun hefðum við ekkert fengið að borða .
" " Nema foreldrarnir panti pítsu eða borði frá barninu sínu , " segir hún .
" Og það fær bara einn bakka , " segir hann .
" Ef það er brýn þörf á einhverju þarf að bæta aðgang foreldra að betra mataræði , " segir Signý .
" Svo þvoði tengdamamma hjá okkur þvottinn , pabbi sá um að sækja og keyra dóttur okkar eftir pöntun og mamma er svæfingarhjúkka , tók sér alltaf frí í vinnu og fylgdi honum í svæfingu .
Við vorum með ótrúlegt stuðningsnet , svo eftir var tekið á spítalanum .
" Enn birtast forvitin barnsandlit í gættinni .
" Fáum við límmiða fyrir þetta ? " spyr Regína forvitin , sem er svo dugleg að leika við bróður sinn .
" Það held ég svei mér þá , " segir Signý .
" Guð , hvað það eru mörg veik börn " Það hefur myndast einstakur vinskapur á milli foreldra þeirra barna sem glíma við krabbamein á barnaspítalanum .
" Ég veit ekki hvort það er algengt eða á bara við um okkur sem eigum börn núna á sama tíma í meðferð , " segir Signý .
" En það skilur mann enginn eins vel og fólk sem lendir í sömu kringumstæðum .
Við tengjumst sterkum böndum .
Það óskar þess enginn að eiga langveikt barn en maður finnur að því fylgir þó ákveðið stuðningsnet að eiga barn með krabbamein .
Ef börn eru með sjaldgæfan sjúkdóm eru foreldrar einir á báti og vantar oft stuðning en við höfum einhvern til að tala við .
" " Skilningurinn í þjóðfélaginu er meiri þegar fólk skilur hvað sjúkdómurinn hefur í för með sér en þegar það þekkir ekki sjúkdóminn , þá er hann síður fyrir hendi , " segir Sveinn .
Og vandamálin eru mörg .
" Allt í einu er maður kominn í þá stöðu að þekkja foreldra veikustu barna á Íslandi , " segir Signý .
" Mín fyrstu viðbrögð voru : Guð , hvað það eru mörg veik börn ! Svo áttar maður sig á hversu lítill hringur þetta er .
Og fyllist reiði yfir því að þessi litlu grey þurfi að ganga í gegnum svona hræðilega lífsreynslu .
Þau hafa ekki étið í sig hjartasjúkdóma eða fyllt lungun af reyk .
Þessi reynsla hefur gert mann viðkvæmari .
" " Já , maður tekur það enn meira inn á sig þegar fréttist af veikindum barna , " samsinnir Sveinn .
" Þegar spyrst að börn greinist með krabbamein fær maður í magann og kökk í hálsinn , " segir Signý af innlifun .
" Mér finnst það skelfilegt því ég veit hvað börnin og foreldrarnir þurfa að ganga í gegnum .
" Að því sögðu þarf ekki að koma á óvart að hjónin sem hlaupa hringinn í júní munu tileinka hvern dag einu barni sem hefur snert þau með einhverjum hætti .
" Sum þeirra eru í meðferð og sum búin , " segir Sveinn .
" Á hverjum degi verður mynd af því barni á vefsíðunni og smátexti um það .
Þannig að þó að við hlaupum fyrir öll krabbameinssjúk börn , þá langar okkur að helga hvern dag einu ákveðnu barni .
" Mikið álag á starfsfólki barnaspítalans Hlaupaátakið verður í þágu Styrktarfélags krabbameinssjúkra barna .
Það styður bæði fjárhagslega og félagslega við foreldra krabbameinssjúkra barna , sem geta sótt um neyðarstyrki vegna vinnutaps , en mörgum er kippt út af vinnumarkaði , jafnvel í langan tíma .
Þá eru starfræktir margir hópar , til dæmis mömmuhópar og unglingahópar , og staðið fyrir viðburðum , svo sem jólaböllum og samverustundum .
Einnig getur fagfólk sótt um styrki til félagsins , læknar og hjúkrunarfólk , til frekara náms í umönnun sjúkra barna og til rannsókna .
" Það nýtist ekki bara krabbameinssjúkum börnum , heldur öllum veikum börnum , " segir Signý .
Almennt eru Signý og Sveinn afar ánægð með viðmótið á barnaspítalanum .
" En álagið er rosalega mikið , maður finnur fyrir því , " segir Signý .
Sveinn kinkar kolli .
" Við komum inn eftir hrun og okkur var bara sagt hvernig þetta var áður .
Þetta hefur versnað svo mikið , það hafa verið lagðar niður vaktir og fækkað á vöktum .
Og stöðugt er verið að spara .
" Til marks um það nefnir Signý er Krummi var lagður inn á háskammtameðferð .
" Við hittum ekki lækni í þá fimm daga sem hann var í meðferð .
Ekki af því að þeir vildu ekki vera hjá okkur , heldur af því að þeir höfðu ekki tíma til þess .
En teymið er frábært , ekki síst krabbahjúkkan Sigrún Þóroddsdóttir .
" " Læknarnir eru líka einstakt fólk , alveg frábært , " skýtur Sveinn inn í .
" En maður sér Gray ' s Anatomy í nýju ljósi þar sem læknarnir stjórna öllu .
Veruleikinn er annar .
Það eru hjúkkurnar sem halda þessu gangandi .
Læknaþættir gefa því ekki rétta mynd af spítalanum – og við höfum aldrei séð neina kela inni í kústaskáp ! " Sveinn tekur þó fram að vissulega sé huglægt hversu mjög þjónustan hefur versnað í niðurskurðinum eftir hrun .
" Of lítið er mikið í alþjóðlegum samanburði , " segir hann .
" Við búum í landi með frábæra og fría heilbrigðisþjónustu .
" " Ég mun aldrei kvarta aftur undan því að borga skattana mína , " segir Signý .
" En ég hef áhyggjur af því hversu mikið álag er á starfsfólkinu .
Það keyrir sig út , " segir Sveinn .
" Það er kannski heil vakt sem nær ekki að sinna sínum sjúklingi því hún er upptekin hjá öðrum .
Álagið er mikið á læknum , hjúkrunarfólki og sjúkraliðum .
Það má ekkert út af bregða .
Og þetta er spítali ! Maður hefur á tilfinningunni að þetta sé á ystu nöf .
" " Það má bara einn veikjast alvarlega í einu , " segir Signý og fær ekki varist brosi .
" Eitt gjörgæslutilfelli , alls ekki meira ! " Erfið augnablik en dýrmæt Kjartan Þorbjörnsson eða Golli bauðst til að ljósmynda krabbameinsmeðferð Krumma er hann heyrði af veikindunum , en hann og Signý hafa unnið saman á Morgunblaðinu í nokkur ár .
Hún segist hafa verið treg til þess í fyrstu " að hafa einhvern yfir sér " og bætir við : " Maður er svo rosalega viðkvæmur á þessum tíma .
Það er opið fyrir allar tilfinningar og maður vill ekki að hver sem er verði vitni að því .
En okkur fannst dýrmætt að Krummi ætti þessar myndir fyrir framtíðina .
" Sveinn hafði aldrei hitt hann og viðurkennir að sér hafi fundist tilhugsunin svolítið skrítin .
" En hann var ekkert hangandi yfir okkur alla daga , heldur kom klukkutíma og klukkutíma .
Það var aðalatriðið að Krummi ætti sína sögu í ljósmyndum .
Við þekkjum fólk sem á ekki eina ljósmynd frá þessari upplifun , því það leiða fæstir hugann að því .
Þetta er fullorðið fólk í dag , sem á ekki eina mynd eða myndband .
" " Það kemur oft fyrir að það leitar til læknanna og spyr þá út í meðferðina , " segir Signý .
" Enda hvatti fagfólkið okkur til að slá til .
Og við sjáum í dag hversu dýrmætt það er , þó að sum augnablik séu erfið .
Svo myndaðist mikill vinskapur , við höfum verið mikið saman þessar tvær fjölskyldur , á pítsakvöldum og farið saman í útilegur og sumarbústaðaferðir .
" Og ljósmyndirnar nýtast í söfnunarátakinu sem Signý og Sveinn ætla að ráðast í , en þau hlaupa hringinn í júní og safna áheitum fyrir Félag krabbameinssjúkra barna .
Eins og fram kemur á baksíðu Morgunblaðsins í dag verða þær meðal annars notaðar í myndbandi sem ætlað er að auglýsa söfnunina .
" Þessar myndir segja svo mikla sögu , " segir Sveinn .
" Mér finnst þær gera það vel , hvernig það er að eiga barn með krabbamein .
" " Þetta sjónræna snertir fólk meira en það sem það les , " segir Signý .
" Ég hef reynt að útskýra ferlið á spítalanum fyrir fólki eingöngu með orðum , en það er ómögulegt .
" 