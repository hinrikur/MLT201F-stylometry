Þeim íbúum Norður- og Austurlands , sem héldu að hægt væri að miða árstíðir við dagatalið , brá í brún í gærmorgun þegar fór að kyngja niður snjó .
Þeir sem eldri eru en tvævetur létu sér hins vegar hvergi bregða , enda ýmsu vanir .
Frá og með 15. apríl var bannað að aka um Ísland á nagladekkjum ( nema annað væri ekki þorandi ) og sumarið kom síðan formlega til landsins 21. apríl en vorin eru oft skrykkjótt .
Elstu menn muna því verri tíð en nú er , meira að segja miklu verri .
Einar Sveinbjörnsson veðurfræðingur segir að þrátt fyrir kuldann nú sé ekki útilokað að hiti verði yfir meðallagi í maí bæði fyrir norðan og austan .
Það fari eftir því hve mikið hretið dregst á langinn .
" Það var óvenjulega hlýtt framan af mánuðinum , sérstaklega fyrir norðan – langt yfir meðallagi – þannig að ef hretið verður ekki í marga daga er ekki loku fyrir það skotið að hiti verði yfir meðallagi .
Hann gæti meira að segja orðið vel yfir meðallagi ef það hlýnar síðustu daga mánaðarins , " sagði Einar í gær .
" Ef teygist á kuldanum er hins vegar vafamál hvorum megin hryggjar mánuðurinn lendir ; hvort hann telst kaldur eða hlýr .
" Meðalhiti í maí er 6,3 gráður í Reykjavík en 5,5 á Akureyri .
Síðustu ár hefur veður verið mjög gott í maí en árin 2006 og 2007 var kalt .
Fyrra árið gerði mikinn hvell seint í maí eftir mjög gott vor og þá var sums staðar hátt í 30 cm jafnfallinn snjór í Eyjafirði .
Einar segir því alls ekki hægt að tala um að veðrið nú sé óvenjulegt .
" Kuldinn virðist reyndar ætla að vara lengur nú en oftast í svona hreti og frostið verður líklega meira .
" Hann gerði ráð fyrir eins til þriggja stiga frosti um allt norðanvert landið í dag og á morgun .
" Það verður frost alveg ofan í fjörugrjót á Vestfjörðum , og austur með norðurströndinni en aðeins mildara austast á landinu .
" Hann segir vel þekkt að í maí sé hár loftþrýstingur og norðanátt .
Hún sé þurr , gjarnan frysti um nætur en hlýrra sé yfir daginn .
Mývetningar þekki slíkt veðurfar vel , það sé einnig algengt í Öxarfirði og Þistilfirði .
" Á köldu árunum , frá 1970 til 1990 , skóf oft niður undir tún í maí eftir að snjóa hafði tekið upp og þótti engin tíðindi þótt frysti .
" Einar segir að frá því um miðjan tíunda áratuginn hafi hlýnað í veðri á landinu almennt , en það hafi þó aðallega komið fram á öðrum árstíma en að vorlagi .
" Það má því segja að skrykkjótt vorkoma sé einkenni íslenska veðurfarsins .
" Skjótt skipast veður í lofti Úrkoma mældist um 100 millimetrar á Norðfirði síðasta sólarhring og hefur líklega aldrei verið meiri á þessum árstíma .
Hvítt verður og kalt á norður og austurhluta landsins alla helgina .
Einar Sveinbjörnsson segir að snjókomubakkar komi inn á landið úr austri í dag .
Eins og fram kemur ofar á síðunni hefur meðalhiti aukist á Íslandi á síðustu árum , en vorin eru samt sem áður oft skrykkjótt .
" Það hefur frekar teygst úr sumrinu í hinn endann og veturnir eru orðnir mildari .
Enda er sjór oft mjög kaldur í maí og júní og stutt í hafís norðan við land , þó hann sé reyndar langt undan núna .
En þó svo sólin sé farin að skína töluvert er umhverfið oft kalt .
Það skýrir breytileikann í veðrinu ; einn daginn getur verið sunnanátt og 15 stiga hiti , þann næsta norðanátt með kulda .
Í júní jafnast veðrið og hlýnar yfirleitt fyrir norðan , " segir Einar , eins og til að hughreysta Norðlendinga .
Hitamælirinn á Ráðhústorgi á Akureyri , sem sumir kalla lygamælinn , sést gjarnan í fréttum þegar gott er veður á sumrin .
Einar segist muna eftir myndum úr dagblaðinu Degi-Tímanum frá því í lok maí fyrir nokkrum árum , sem teknar voru með dags millibili .
Á fyrri myndinni , sem tekin var 30. maí , sýndi mælirinn 20 stiga hita , en skv. þeirri seinni var hitinn ein gráða .
Skjótt skipast veður ...
