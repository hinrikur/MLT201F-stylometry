Björgvin Halldórsson fagnaði nýlega sextugsafmæli sínu með fjölsóttum hátíðartónleikum .
Í áratugi hefur hann verið einn vinsælasti söngvari þjóðarinnar og hann er ekki að fara að hætta .
" Ég er sá sami og ég var áður en ég varð sextugur , " segir Björgvin .
" Ég hugsa aðeins öðruvísi en ég gerði þegar ég var ungur , enda hef ég vonandi þroskast eitthvað .
Aldrei skal gráta gengna stund .
Ég er á kafi í músíkinni og fylgist vel með hvað er að gerast þar og það heldur mér ungum .
Ég á jafnaldra og gamla vini sem eru orðnir nokkuð þreyttir á lífinu og aldurinn er farinn að taka á þeim .
Þeir eru þó margir , sem betur fer , sem eru að snúa við blaðinu .
Ég hef þá trú að aldur sé hugarástand .
Maður er jafn gamall og manni finnst maður vera .
" Þú ert búinn að halda þér á toppnum í áratugi .
Hvernig er að vera sextugur söngvari ? " Ég hef reynt að temja mér það í gegnum tíðina að taka sjálfan mig og það sem ég er að gera ekki of hátíðlega .
Ég reyni fyrst og fremst að hafa gaman af verkefnum mínum .
Það er fullt af fólki sem er að gera góða hluti og ég er bara eitt lítið hjól í vélinni stóru .
Það góða við það að hafa verið í þessum bransa svona lengi er að ég bý að mikilli reynslu .
Þegar ég er að skipuleggja tónleika , syngja og taka upp plötur þá er verkefnið ekkert mál .
Ég veit af reynslunni nokkurn veginn hvernig á að gera hlutina og fátt kemur á óvart .
Þetta er það góða við að eldast í þessum bransa .
Og svo fæ ég líka alltaf ágætis borð á veitingastöðum .
" Kaldhæðnin er brynja Þú ert þekktur fyrir kaldhæðinn húmor og snögg svör .
Getur verið að kaldhæðni þín sé brynja ? " Já , hún er það .
Þetta er hugsanlega einhver sort af minnimáttarkennd .
Það var smá einelti í gangi í barnaskólanum .
Ég var mjög smávaxinn sem barn og stóru strákarnir voru stundum að hrekkja mig .
Ég gat ekki tekið í lurginn á þeim en gat svarað þeim með einni setningu eða tveimur eins og töffararnir gerðu í bíómyndunum .
Þeir áttu ekkert svar við því .
Ég er laumu-uppistandari .
Mér finnst gott að geta útskýrt mál og svarað fyrir mig eða skýrt málefnin með einni setningu .
Margir vina minna gera þetta líka , eins og Gísli Rúnar og fleiri strákar .
Ég lít líka á þetta sem húmor .
Ef það er ekki húmor í lífinu þá er ekkert gaman .
Ég er mjög hrifinn af Oscar Wilde og kaldhæðnishúmor hans og enskum húmor yfirleitt .
En ég verð stundum að lemja á puttana á mér því það er í mér púki og það er freistandi að grípa til kaldhæðins húmors í hvert sinn sem tækifæri gefst .
En það er verið að eigna mér alls kyns línur og dót , eitthvað sem ég hef aldrei sagt .
Þetta er svipað og með Hafnarfjarðarbrandarana sem eru allir frá Noregi .
Það þykir sniðugt að segja : Bo sagði þetta .
" En verða þessi tilsvör ekki stundum til þess að fólk heldur að þú sért hrokafullur ? " Það er hugsanlegt en þá er það bara yfirleitt það fólk sem þekkir mig ekki sem heldur að ég sé hortugur og montinn .
Vinafólk mitt og kunningjar vita hver ég er og skilja að allt er vel meint og einungis gert til að brydda upp á smá tilbreytingu í dagsins amstri .
Ég er ljúfur sem lamb .
Ég tel mig vera sanngjarnan mann og hjartahlýjan og ég er mikill vinur vina minna .
Ég er ástríðufullur og skapmikill , get farið upp snögglega en er fljótari niður .
Svo geri ég gríðarlegar kröfur til sjálfs mín og þeir sem ég vinn með láta mig heyra það ef ég er ekki að standa mig .
" Ertu sjálfsgagnrýninn ? " Já , mjög .
Með aldrinum hef ég orðið smámunasamur .
Allt verður að vera tipptopp í smáatriðum .
Þetta er auðvitað bilun .
" En er það ekki bara af því að þú hefur reynslu og veist hvernig hlutirnir koma best út ? " Jú , ef ég geri hlutina ekki á ákveðinn hátt þá koma þeir ekki vel út .
Margir telja að þetta séu stjörnustælar en það er ekki þannig .
Þetta er einfaldlega ákveðin fagmennska .
En auðvitað geri ég ekki hlutina einn .
Ég hef siglt góðan byr og er óskaplega þakklátur fyrir það .
Fyrst og fremst þakka ég því frábæra fólki sem ég hef unnið með í gegnum tíðina .
Ég hef verið svo heppinn að hafa unnið með mörgum algjörum snillingum .
Ég hef lært af þeim og þeir væntanlega lært eitthvað af mér .
Þegar ég hef allt þetta hæfileikafólk með mér þá fer fátt úrskeiðis .
Maður sem fær tækifæri til að vinna með sér betra fólki er heppinn maður .
" Hjónabandið er frábært Þú varst kornungur þegar þú varðst poppgoð .
Er ekki stórhættulegt fyrir ungan karlmann að vera með æpandi unglingsstúlkur í kringum sig ? " Ævintýri sló í gegn árið 1969 og varð aðalhljómsveit landsins um tíma .
Það var æði í gangi .
Við fórum til Akureyrar og þegar við stóðum úti á svölunum á gömlu hóteli sem hét Varðborg og heitir Hótel Norðurland í dag var Geislagatan full af krökkum og fullorðnu fólki sem fögnuðu okkur .
Sem ungum strákum , átján ára , fannst okkur þetta alveg æðislegt og hugsuðum með okkur : Nú erum við vinsælli en allar hinar hljómsveitirnar .
En smám saman fórum við að gera okkur grein fyrir því að þessum vinsældum fylgdi ákveðin ábyrgð og við vissum líka að vinsældirnar myndu ekki endast að eilífu .
Allt sem við gerðum komst í blöðin .
Ég var ungur og kærulaus og í fyrstu blaðaviðtölum mínum lét ég ýmislegt flakka án þess að hugsa .
Orð mín voru tekin úr samhengi og ég stundum gerður tortryggilegur og látið líta út eins og ég stigi ekki í vitið .
Ég fór ekki á taugum en sagði við sjálfan mig : Ókei , ef þetta á að vera svona þá geri ég hlutina öðruvísi .
Ég fór að passa hvað ég sagði og las yfir öll blaðaviðtöl sem tekin voru við mig áður en þau voru birt .
Reyndar hef ég aldrei verið mikið í viðtölum .
Ég fer í viðtöl ef eitthvað stendur til og ég hef eitthvað fram að færa og segja .
Ég gæti þess að vera ekki of mikið ofan í fólki .
Tónlistariðnaðurinn hérlendis er lítil markaður og ef maður er í stöðugum viðtölum og fréttum þá getur fólk fengið alveg nóg af manni .
Við höfum mörg dæmi þess í dag en ég nefni engin nöfn .
" Hefur áfengi og dóp einhvern tímann truflað líf þitt ? " Nei .
Ég á það til að fá mér rauðvínstár af og til vegna þess að mér finnst það gott og ég kann að njóta þess .
Í gamla daga prófaði ég ýmsar skrýtnar sígarettur , eins og flestir gerðu , en kærði mig ekki um að dvelja við þær .
Það er of mikil veruleikafirring og gleymska í slíkri neyslu , svo ég lét það vera .
" Þú hefur alltaf verið giftur sömu konunni , það þykir næstum því sérstakt í skemmtanabransa .
" Það er nú reyndar mjög algengt hérlendis öfugt við erlendis .
En hjónabandið er frábært .
Ég er svo heppinn að eiga góða og skilningsríka konu sem hefur staðið með mér í gegnum þykkt og þunnt og haldið öllu saman .
Ég er ekkert viss um að ég hefði tekið þá stefnu í lífinu sem ég tók ef ég hefði ekki haft hana mér við hlið .
Margt hefði farið á annan veg held ég .
Hún er stoð mín og stytta og gagnkvæm virðing ríkir á milli okkar .
Núna á næstunni förum við að heimsækja Svölu , dóttur okkar , sem býr í Hollywood .
Það verður gaman .
Kannski get ég farið í prufu hjá einhverjum leikstjóranum sem haltur þjónn með vondan kæk ? " Leitaði til Guðs Hvernig gengur Svölu ? " Henni gengur vel .
Aðalatriðið hjá henni og Einari , kærasta hennar , er ekki að verða æðislega fræg og rík , þótt það væri ágætt og fínn bónus , heldur að vinna að því sem þau hafa áhuga á og elska .
Þau eru að spila , gefa út sína eigin tónlist og gera vídeó , hanna föt og eiga bakhjarl í hinu fræga fatafyrirtæki WECS .
Þau spjara sig .
Fyrir tveimur árum lentu þau í hræðilegu slysi , hún , Einar kærasti hennar , sem er sonur Egils Eðvarssonar , og bræður hans Erling og Eddi yngsti bróðir Einars .
Við vorum nærri því búin að missa þau .
Þau voru að fara til Ameríku í tónleikaferðalag .
Þetta var í apríl og það hafði snjóað .
Einar hringdi og sagði mér að þau hefðu lent í slysi á Keflavíkurveginum og sjúkrabílar væru á leiðinni .
Við hjónin fórum upp á spítala og biðum eftir þremur sjúkrabílum sem komu með þau .
Þau voru rúma viku á gjörgæslu .
Einar slasaðist mjög mikið og er 40-50 prósent öryrki og Svala er 15 prósent öryrki .
Hún skekktist í baki og það brotnuðu rifbein og hann slasaðist mikið innvortis .
Maður heldur að slysin hendi aldrei mann sjálfan eða þá sem standa manni næst .
En svo hendir slys þá sem manni þykir vænt um .
Við hjónin leituðum til Guðs og töluðum við prest og styrktum hvort annað .
Þegar svona hlutir gerast þá trúir maður því ekki í byrjun að þeir hafi gerst .
Svo fer maður að kenna einhverjum um og verður reiður .
Ég varð alveg brjálaður af því ég vissi hvernig staðan var á Reykjanesbrautinni .
Sjónvarpið fór í málið , fjölmiðlar hringdu í mig og ég jós skömmunum yfir gatnamálastjóra .
Það er búið að laga þennan vegarkafla núna .
Þarna fór eins og í svo mörgum málum í þjóðfélaginu .
Einhver kallar úlfur úlfur og sagt er að hann sé að ljúga .
En svo kemur úlfurinn .
Það þarf alltaf eitthvað að koma fyrir svo hlutirnir séu lagaðir .
" Þú nefndir Guð .
Ertu trúaður ? " Konan og börnin eru kaþólsk .
Ég hef mína barnatrú sem ég passa upp á .
Ef maður hefur ekki eitthvert haldreipi í tilverunni þá er eins gott að breiða upp fyrir höfuð .
Ég er samt ekki á skeljunum allan daginn .
Við hjónin ferðumst oft til Ítalíu með vinafólki okkar og þá förum við inn í allar kirkjur sem verða á vegi okkar og kveikjum á kertum fyrir fjölskyldu og vini .
Manni líður afskaplega vel á eftir .
" Hugsanlega hægrikrati Hefurðu áhuga á pólitík og þjóðfélagsmálum ? " Já , ég er orðinn mjög pólitískur með aldrinum .
Ef ætti að setja mig á einhvern stall þá væri ég hugsanlega hægrikrati .
Ég vil ekki að það sé troðið á neinum , tel mikilvægt að gera vel við börnin okkar og gamla fólkið og hafa læknisþjónustuna og umhverfismálin í lagi .
Annars er íslensk pólitík einkennileg .
Mér finnst til dæmis að fjármálaráðherra landsins ætti að vera verkfræðingur eða viðskiptafræðingur og landbúnaðarráðherra ætti að vera lærður í landbúnaði og svo framvegis .
Með fullri virðingu fyrir ráðherrum okkar þá eru þetta margir hverjir bakarar , handavinnukennarar og leikfimikennarar , sem er reyndar í fínu lagi ef þeir væru þá að vinna í sínu fagi .
Ráðherra verður að vera eldklár í málaflokknum sem hann er í forsvari fyrir .
Hér á landi dettur stundum inn í þessi störf fólk sem hefur lítið vit á málaflokknum sem það stjórnar .
Ég vil þó geta þess að margir af stjórnarherrum okkar og alþingismönnum eru ágætisfólk og reyna að gera sitt besta .
Allra verst finnst mér þó að það er ekkert að gerast í þessu þjóðfélagi .
Það vantar meiri bjartsýni og menningarlegan metnað þó erfiðir tímar herji á okkur núna .
Hér virðist ríkja algjör stöðnun á öllum sviðum .
Það þarf að koma atvinnulífinu í gang en það er eins og það sé enginn áhugi á því hjá stjórnvöldum .
Þetta er reyndar sú klisja sem við heyrum dag eftir dag og við erum orðin nokkuð meðvirk og ekkert gerist .
" Nú ertu búinn að fagna sextugsafmælinu , hvað er framundan ? " Ég er að vinna að skemmtilegri plötu sem kemur út í sumar og er eins konar framhald af plötunni Sígrænir söngvar sem kom út í fyrra með Björgvin og Hjartagosunum .
Þarna verða ný lög eftir mig og einnig erlend lög og eftir aðra innlenda höfunda .
Um næstu jól kemur út DVD-diskur með upptökum frá afmælistónleikum mínum í Háskólabíói í kassa með helstu lögum og plötum sem ég hef gefið út í gegnum tíðina , ásamt hugsanlega nýjum lögum .
Fimmtu jólatónleikar mínir verða svo um næstu jól .
Ég er að íhuga alvarlega að fara líka meira út á land og spila , jafnvel fara með afmælistónleikana út á meðal fólksins .
Þegar ég var í Brimkló vorum við aðallega úti á landi en það hefur verið lítið um slík ferðalög seinni árin .
Það er kominn tími til að breyta því .
Landsbyggðin kallar og svo get ég líka rennt fyrir fisk í leiðinni .
Það er nóg af hugmyndum í ofninum mínum , ég er spenntur fyrir framtíðinni og held áfram að syngja fyrir þá sem vilja hlusta .
" 