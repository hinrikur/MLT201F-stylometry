Enginn vill horfa upp á börnin sín þjást eða vera í óvissu um lífslíkur þeirra .
Það er því mikið á sumar fjölskyldur lagt , sem þurfa að verja mánuðum og jafnvel árum inni á sjúkrastofnunum vegna langveikra barna .
Auðvitað er það rétt sem sagt er , að þegar barn fær krabbamein , þá fær fjölskyldan krabbamein .
Foreldrarnir Signý Gunnarsdóttir og Sveinn Benedikt Rögnvaldsson hafa sýnt mikið hugrekki með því að gefa þjóðinni innsýn í sinn einkaheim þar sem allt hefur verið undir frá því strákurinn Gunnar Hrafn eða Krummi greindist með krabbamein í ársbyrjun í fyrra .
Þetta er frásögn sem lætur engan ósnortinn .
Kjartan Þorbjörnsson ljósmyndari Morgunblaðsins , sem lesendur þekkja sem Golla , hefur fylgt þeim eftir frá því á öskudag í fyrra og tekist að draga fram lögmál tilverunnar á barnaspítalanum á hlýjan og nærgætinn hátt – en þó svo sannan .
Eins og allar dæmisögur frá hinstu mörkum tilverunnar hefur frásögnin að geyma vísdóm sem við eigum að læra af .
Það sem skapar gott samfélag er kærleikurinn og umhyggjan sem við berum hvert til annars .
Það á ekki að þurfa boð að ofan til þess að við réttum hjálparhönd þegar fólk á um sárt að binda .
Þau boð koma innan frá og við eigum að hlusta eftir þeim .
Þess vegna er það sláandi og ekki síður dapurlegt þegar Signý og Sveinn lýsa áhrifum niðurskurðarins á barnaspítala Hringsins .
" Við komum inn eftir hrun og okkur var bara sagt hvernig þetta var áður , " segir Sveinn .
" Þetta hefur versnað svo mikið , það hafa verið lagðar niður vaktir og fækkað á vöktum .
Og stöðugt er verið að spara .
" Signý tekur dæmir af því er Krummi , fjögurra ára gamall , var lagður inn í háskammtameðferð .
" Við hittum ekki lækni í þá fimm daga sem hann var í meðferð .
Ekki af því að þeir vildu ekki vera hjá okkur , heldur af því að þeir höfðu ekki tíma til þess .
" Ástæða er til að taka fram að þau bera starfsfólki barnaspítalans vel söguna en hafa áhyggjur af álaginu sem það er undir .
" Álagið er mikið á læknum , hjúkrunarfólki og sjúkraliðum , " segir Sveinn .
" Það má ekkert út af bregða .
Og þetta er spítali ! Maður hefur á tilfinningunni að þetta sé á ystu nöf .
" Eitt lítið dæmi um áhrif fækkunar starfsfólks er fækkun á leikstofunni á barnaspítalanum , þar sem leikskólakennurum var fækkað úr þremur í tvo .
" Það hefur í för með sér að þær geta ekki lengur verið hjá krökkum í einangrun , " segir Signý .
" Áður gat ein verið hjá börnum sem voru föst inni á stofu , spilað og leikið við þau , en það er ekki hægt lengur .
Það var sparað um eitt stöðugildi .
Ég hefði kosið heldur að bætt væri við þjónustuna .
Það er til dæmis lokað eftir hádegi á föstudögum og svo finnur maður fyrir fjarveru þeirra um helgar .
Þá hefðu foreldrar þurft hvíld .
" Og það má taka undir orð Signýjar , að ef tilnefna á einhverja til fálkaorðu eru það leikskólakennarar á barnaspítala Hringsins .
" Það gefa fáir meira af sér og þeir eru stundum að missa börn sem eru þeim kær .
Það er ótrúlegt álag ! " segir hún .
Íslendingar hafa alltaf staðið saman um velferðarkerfið , sem þjóðin byggði upp í sameiningu .
Mikilvægt er að stjórnvöld forgangsraði rétt í þeim efnum .
Hvergi er þörfin brýnni en hjá fjölskyldum langveikra barna .
Ekki þarf að efast um að þjóðin standi við bakið á Signýju og Sveini þegar þau hlaupa hringinn um landið ásamt vinahjónum sínum og safna áheitum fyrir Styrktarfélag krabbameinssjúkra barna .
