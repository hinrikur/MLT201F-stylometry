Sameiginleg mynt á stóru svæði , þar sem mannmergð er mikil og atvinnulíf fjölbreytt , hefur marga augljósa kosti .
Myntinni fylgja margvísleg þægindi í viðskiptum , hún er þekkt stærð í augum fjölda fólks og ferðalög milli þeirra landa sem innan svæðisins liggja eru munu auðveldari en ella væri og áfram mætti telja það sem jákvætt er .
En tilteknar forsendur verða þó að vera fyrir hendi svo hún gangi upp til frambúðar .
Evrutilraunin var ekki öll þar sem hún var séð Tilraunin um evruna fól í sér að sannreyna að hægt væri , þrátt fyrir allt , að njóta kosta sameiginlegrar myntar , þótt viðurkenndar forsendur fyrir tilvist hennar væru ekki allar fyrir hendi , a.m.k. ekki þegar lagt væri upp með hana .
Þeir sem tilraunina ákváðu voru þó ekki allir á einu máli um hvers vegna rétt væri að gera tilraunina og hvers vegna væru að þeirra mati líkur til að hún kynni að heppnast .
Óskhyggjan réð för hjá sumum .
Hinar þekktu forsendur fyrir því að myntsamstarf gæti gengið upp væru ekki endilega algildar að þeirra mati .
Ábatinn af myntsamstarfi myndi einfaldlega víkja sumum þeirra til hliðar , svo afgerandi væri hann .
Aðrir voru raunsærri , en ekki að sama skapi einlægir .
Þeir trúðu á hugsjónina um sameiginlega miðstýrða Evrópu , sem gæti staðið Bandaríkjunum á sporði sem heimsveldi og rúmlega það .
Íbúar hins nýja evrópska veldis væru þannig mun fleiri en keppinautarnir vestra .
Evrópa stæði dýpri rótum á flestum sviðum og sameiginleg auðlegð hennar væri þegar sambærileg Bandaríkjanna og myndi fara fram úr þeim nyti hún sameiginlegrar myntar .
En raunsæi þeirra sem mynduðu þennan hóp sagði þeim að þjóðirnar myndu ekki ótilneyddar fylgja forystumönnum sínum mikið lengra í sameiningarátt .
Það kom síðar á daginn .
Sameiginleg stjórnarskrá náði ekki í gegn nema með því að breiða yfir nafn hennar og númer .
Þó fengu sárafáar þjóðir að greiða atkvæði um hana .
Ætluðu menn fyrst að þétta miðstýringuna í Brussel og auka verulega vald þar á kostnað fullveldis ríkja og stofna svo til sameiginlegrar myntar gætu þeir rétt eins gleymt henni .
En með því að fara aftan að með myntina inn bakdyramegin gæti tilraunin heppnast .
Ekki væri hægt né hollt að deila of mikið um þær forsendur sem þyrftu að vera til staðar svo sameiginleg mynt stæðist .
Þeim forsendum yrði einfaldlega kippt inn á seinni stigum , þegar auðsætt væri orðið að ella félli myntin .
Veikleiki evrunnar gæti þannig nýst til að skapa henni að lokum lífvænleg skilyrði .
Evran yrði sjálft tækið sem notað yrði til að knýja á um nauðsynlega samþjöppun og miðstýringu .
Þessir aðilar , og þeir voru hinir sterku í Evrópu um þær mundir , sögðu hver við annan og að nokkru opinberlega að " forsendurnar " væru í raun og sannleika óhjákvæmileg skilyrði fyrir því að sameiginleg mynt gengi upp .
Þess vegna myndu koma reglulega upp vandamál , og sum mjög alvarleg , í myntsamstarfi sem stofnað væri til án þeirra .
En þær " krísur " væru ekki kvíðaefni .
Þvert á móti .
Hver krísa yrði notuð til þess að þrýsta á um aukið samstarf og aukna miðstýringu .
Þá væri öflug hótun í hendi .
Myntin virkar ekki og jafnvel hrynur ef við stígum ekki þetta skref , yrði sagt í hvert eitt sinn .
Afleiðingarnar af því að myntin brestur yrðu ógnvænlegar , yrði viðlagið sem allir færu með .
Slíkt myndu fáir standast .
Meira vald yrði því flutt jafnt og þétt frá þjóðríkjunum við hverja krísu .
Og fólkið í aðildarríkjunum myndi þrátt fyrir andóf sætta sig við þessar breytingar af tveimur ástæðum .
Í fyrsta lagi fyndi það fyrir ákveðnum þægindum af notkun sameiginlegrar myntar og í annan stað yrði hvert skref sem stigið yrði tiltölulega smátt í sniðum , svo þjóðirnar myndu ekki átta sig fyrr en svo langt væri gengið að ekki yrði aftur snúið .
Aðferðin var kennd við agúrkuna .
Af henni er skorin örþunn sneið , nokkrir millimetrar í hvert skipti , en skyndilega er hún öll komin ofan á brauð , ef ekki lengra .
Kenningar óskhyggjumanna gengu ekki upp , enda ekki þess að vænta .
En það gerðu áætlanir hinna raunsæju klækjarefa aftur á móti .
Og valdið efldist jafnt og þétt í Brussel og fullveldi aðildarríkjanna skertist að sama skapi , hægt , en örugglega .
En skyndilega kom babb í bátinn .
Forsendubresturinn , sem ekki var tekið tillit til , birtist í stærri stíl en áður .
Og þær hremmingar komu í kjölfar alþjóðlegrar efnahagskreppu , sem ekki var búið að gera upp .
Krísurnar komu upp í hverju landinu af öðru og urðu þeim óviðráðanlegar , vegna þess að þau höfðu ekki lengur fullt forræði sinna mála .
Ekki sína eigin mynt sem lyti þeirra lögmálum .
Löndin þoldu ekki til lengdar skilyrðið um " eina peningastefnu fyrir alla .
" Það var vegna þess að efnahagsstefnan var ekki ein og hin sama .
Og þessar krísur urðu svo alvarlegar að agúrkuaðferðin var of seinfarin og reyndar með öllu ófær .
Því það stykki sem eftir var af agúrkunni hefði þurft að gleypast í einu lagi ef sigrast ætti á vandanum .
Þannig er agúrka aldrei sett á brauð .
Og það versta var að þá hefði fólkið á svæðinu séð í gegnum aðferðina .
Góð ráð dýr Nú voru góð ráð dýr .
Reyndar mjög dýr .
Því eina úrræðið sem fannst var að kaupa sig út úr vandanum og treysta á að hann væri einangraður við smáríkin þrjú og því viðráðanlegur .
Seðlabanki Evrópu vék til hliðar ófrávíkjanlegum reglum sem hann hafði áður svarið og sárt við lagt að hann myndi aldrei gera .
Ríkin á evrusvæðinu og sum utan þess en í sambandinu sjálfu voru látin leggja fram háar fjárhæðir eða lánsloforð til að mynda sjóð til að lána þeim evruríkjum sem ratað höfðu í vandræðin .
Reynt var að setja fram skilyrði fyrir " hjálpinni " sem draga myndu úr líkum á að slík vandræði kæmu upp á nýjan leik , en einkum þó til að friða skattgreiðendur í þeim ríkjum sem skikkuð voru til að leggja í púkkið .
Þau skilyrði eru hins vegar veik og efasemdir eru uppi um hvort þau hafi verið ákveðin með frambærilegum hætti og uppfylli öll formskilyrði .
Og þjóðirnar sem borga áttu brúsann neituðu að gera það nema lánum til þeirra ríkja sem komið höfðu sér í vandræði , eins og það var orðað , fylgdu veruleg óþægindi fyrir þau .
Vextir yrðu þannig að vera íþyngjandi fyrir þær og efnahagslegu sjálfsforræði þeirra yrði að víkja til hliðar í samvinnu við AGS , þótt tímabundið væri .
Í því fælist nauðsynleg niðurlæging fyrir viðkomandi þjóðir , sem hafa myndi forvarnargildi gagnvart öðrum .
Og þjóðirnar í vandræðunum áttu engan kost .
Sameiginlega myntin hafði vissulega um stund breytt þeim í efnahagslegt sæluríki , sem horft var til öfundaraugum .
Þau höfðu notið nær ótakmarkaðs lánstrausts og vaxtakjörin voru miðuð við efnahagsástandið í Þýskalandi en ekki undirliggjandi veruleika þeirra sjálfra .
Evrópski seðlabankinn , sem byggður væri á þýskum og frönskum efnahag , myndi vaflaust geta , án þess að finna fyrir því , lyft smáríkjum á evrusvæðinu eins og Írlandi , Portúgal eða Grikklandi yfir hverja þá fyrirstöðu sem á vegi þeirra yrði .
Matsfyrirtækin frægu sáu því hvergi nein hættumerki og drituðu út háum einkunnum á báðar hendur .
Nú hafa nýlega verið gerð trúverðug álagspróf sem sýna að írskir bankar eru enn ekki komnir fyrir horn .
Það eru vond tíðindi .
En verra er að slík próf þora menn ekki að gera í stærri ríkjum Evrópu vegna þess að þeir sem best þekkja til vita að þau myndu sýna miklu verri stöðu þorra evrópskra banka en hollt væri að yrði opinbert .
Því fer nefnilega fjarri að bankaflórinn hafi verið mokaður í Evrópu .
Það hefur verið látið nægja að banna aðgang að peningshúsunum þannig að óburðugt ástandið blasi ekki við .
Evran er ekki laus úr sínum vandræðum Evran er því ekki komin út úr sínum vandræðum .
Þvert á móti .
Nú neyðast menn til að viðurkenna að hún verður ekki trúverðug til lengdar nema " umgjörð " hennar breytist .
Það hlutlausa orðalag þýðir á mannamáli að sameiginleg mynt fær ekki þrifist nema sameiginleg fjármálastýring gildi á því svæði sem hún tekur til .
Það þýðir að fjárlög einstakra ríkja verði raunverulega að staðfesta af brusselvaldinu og skattheimta verði einnig samræmd , eins og það er kallað .
Það þýðir svo aftur sé notað mannamál að ríkin selji forræði skattastefnu sinnar frá sér .
Sjálfsagt eru þeir til meðal ákafra og heittrúaðra evrópuhugsuða , sem trúa því að þessi krísa verði móðir allra krísa .
Hún sé einmitt krísan sem beðið var eftir og það verði hún sem sameina muni evrópuríkin undir eina stjórn .
Ekki er það þó alveg víst .
Andstaðan við hið evrópska þjóðríki er mikil hjá almenningi og fer vaxandi .
Kostir evrunnar lágu fyrir en nú eru ókostirnir komnir í sviðsljósið .
Og sífellt fleiri átta sig á að leikreglurnar sem stuðst var við er til hennar var stofnað voru ógagnsæjar og óheiðarlegar .
Það átti að læða evrunni inn að aftan .
Talsmenn evrópuhugsjónarinnar hafa vissulega löngum sýnt að þeir kæra sig kollótta um vilja almennings .
Og þeir hafa hingað til of oft náð að valta yfir hann .
En það er sem betur fer ekki öruggt að þannig verði það .
