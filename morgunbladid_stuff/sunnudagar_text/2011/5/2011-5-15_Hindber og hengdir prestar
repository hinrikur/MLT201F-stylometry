Ég er haldin þeirri áráttu að lesa bækurnar mínar aftur og aftur .
Jafnvel þótt ný bók bíði mín spennt á náttborðinu kalla velktu bækurnar í hillunum mínum frekjulega á mig .
Ekkert freistar eins og sænskt sumar og því enda ég oft á því að lesa glæpasögur eftir Camillu Läckberg , Åsu Larsson og Lizu Marklund sem allar eru í sérstöku uppáhaldi .
Ég man aldrei plottið þar sem persónusköpun og umhverfislýsingar eru það sem heillar mig mest og þess vegna kemur endirinn á óvart í hvert skipti .
Helst les ég bækurnar á sænsku og þá get ég stigið inn í bókina .
Keypt kassa af pilsner og grillað pylsur á teini niður við vatnið á meðan mýflugurnar éta mig upp til agna .
Farið hjólandi allra minna ferða og " fíkað " allan liðlangann daginn upp á sænskan máta .
Það er í raun engin íslensk sögn til yfir að " fika " , okkar óspennandi drekkutími kemst næst því og þá er það upptalið .
Þegar Svíar " fika " gera þeir það af svo mikilli innlifun að það er ekki annað hægt en að hrífast með .
Ég er fljót að forða mér út úr bókinni þegar á að drepa einhvern .
Mörkin milli mín og sögunnar þó enn óljós .
Sumarið fýkur samstundis út í veður og vind með hryllingnum og ég gái hvort útidyrahurðin sé ekki örugglega læst .
Er með gæsahúð af mannvonskunni í litlu héraði á mörkum Svíþjóðar og Finnlands þegar ég leggst upp í rúm og les þar til söguhetja er á leið í sænskan bústað .
Annars get ég ekki sofnað .
Rautt bjálkahús með hvítmáluðum gluggum .
Fersk hindber í körfu og hrökkbrauð með þykku lagi af smjöri .
Leyfi tifinu í engisprettunum að svæfa mig en dreymir svo hengdan prest með tómar augntóftir og iðrin úti .
