Það er spenna í loftinu .
Við erum á flugi yfir ísauðninni á norðurpólnum , ekkert nema hafís eins langt og augað eygir .
Hugurinn leitar til þeirra sem hafa ferðast um ísinn við rannsóknir fyrir heimsbyggðina og freistast til að verða fyrstir á nyrsta stað jarðar .
Myndir og texti : Ragnar Axelsson rax@mbl.is Það var svarta myrkur um leið og undir íshelluna var komið og litli kafbáturinn seig hægt í djúpið , áleiðis 4.000 metra niður .
Fyrir ofan þá gnauðaði heimskautavindurinn sem hefur hrifsað líf margra manna sem hafa freistast til þess að ferðast um ísbreiður norðurhjarans .
Um borð í kafbátnum voru þrír menn , þeir Artur Chilingarov , Anatoly Sagalevich , sem stýrði bátnum , og Yevgeny Chermagaev , sem ætluðu að freista þess að taka jarðvegssýni úr botninum , fjögurþúsund metrum fyrir neðan þá .
Á tveggja sekúnda fresti heyrðust hljóðsendingar frá þremur sendum ísbrjótsins fyrir ofan þá , hljóð sem káfbáturinn notaði til að staðsetja sig undir ísnum .
Gatið á íshellunni fyrir kafbátinn er það lítið að báturinn rétt kemst í gegn .
Það má engu skeika eigi þeir að eiga afturkvæmt .
Leiðtoginn um borð er Rússinn Artur Chilingarov , hann er hátt settur í Dúmunni ( rússneska þinginu ) og mikill vinur Pútíns og sjást þeir oft saman á myndum .
Það var spenna í loftinu , þeir höfðu einungis súrefni í nokkra klukkutíma .
Á tveggja kílómetra dýpi hætti skyndilega sendingin frá staðsetningartækjunum uppi á ísnum .
Það þarf að hafa stáltaugar til þess að taka þá ákvörðun sem var tekin , að halda áfram niður á hafsbotninn .
Rólegir og yfirvegaðir tóku þeir þá ákvörðun að halda áfram niður , það voru um tvöþúsund metrar niður á hafsbotninn , þeir voru rétt hálfnaðir niður .
Allir um borð vissu að þeir væru í stórkostlegri hættu .
Þegar kafbáturinn var við hafsbotninn og norðurpólinn sjálfan , sem er í raun á um 4.000 metra dýpi undir íshellunni í Norður-Íshafi , þurfti að hafa hraðar hendur .
Þeir tóku vatns- og jarðvegssýni úr botninum og skoðuðu sig um þó skyggni væri litið sem ekkert , bleksvart myrkur nema frá ljósum kafbátsins .
Þegar vísindavinnu var lokið setti Artur öllum að óvörum út rússneska fánann á títaníum-stöng og festi á hafsbotninn .
Enginn vissi að hann ætlaði að setja fánann á hafsbotninn , hann hafði engum sagt frá því .
Treystu á heppnina Eftir smástund á hafsbotni stígur báturinn upp og í átt að íshellunni sem lónir fyrir ofan þá , Artur og áhöfn hans vissu að þeir yrðu að treysta á mikla heppni til að finna aftur gatið á ísnum ef þeir næðu ekki merkjasendingunni á ný til að vísa þeim veginn að opinu á ísnum .
Þeir höfðu ekki mikið súrefni til að leita að gatinu og var það nánast útilokað án þess að heyra merkið frá þeim sem biðu í ísbrjótnum uppi á ísbrúninni .
Útilokað var að komast undan íshellunni , súrefnið hefði aldrei dugað .
Það ætti að vera auðvelt að ímynda sér aðstæður í svarta myrkri og reyna að finna hlöðuhurð í fjögurra kílómetra fjarlægð og hitta í gegn en vita ekkert hvert stefna skyldi .
Skyndilega á um þúsund metra dýpi náðu þeir merkjasendingunni aftur og gátu stefnt á gatið og í öryggið á ísnum .
Þeim var borgið og það var fagnaðarfundur þegar áhöfnin steig upp úr bátnum , komin til baka heil á húfi .
Þetta var í ágúst 2007 í Arctica-leiðangrinum þar sem Rússar fyrstir manna komu fyrir fána á botni norðurpólsins .
Rússar segja það hafa verið gert meira í gamni en alvöru en í raun endurspeglar það í framtíðinni tilkall þjóða til norðurpólsins þegar siglingaleiðin opnast .
Íshellan þynnist með hverju árinu sem líður og áætla vísindamenn að siglingaleiðin gæti opnast mun fyrr yfir sumarmánuðina en þeir reiknuðu með fyrir nokkrum árum .
Fimm þjóðir gera í raun tilkall til norðurpólsins : Rússland , Kanada , Noregur , Danmörk í gegnum Grænland og Bandaríkin og voru þau lítt hrifin af því þegar Rússar settu rússneska fánann á botninn .
Artur Chiligarov hefur sagt að norðurpóllinn sé á Lomonosov-hryggnum sem sé framhald af Rússlandi og Rússar þurfi nú að sanna að svo sé .
Vantaði 40 kílómetra Fyrstu menn sem komust á norðurpólinn voru Robert Edvin Peary ásamt Matthew Henson og fjórum Inúítum , þeim Seegloo , Eggingway , Ooqueah og Ootah .
Það var 6. apríl 1909 .
Seinni tíma mælingar á gögnum Pearys benda til að það hafi vantað 40 kílómetra uppá að hann væri á pólnum sjálfum þó svo að hann hafi talið sig vera kominn á pólinn þegar hann sneri við .
Eftir að hafa komið á svæðið er það nánast fáránlegt að taka þetta afrek af þeim , þetta er styttra en frá Reykjavík til Keflavíkur .
Þarna er bara ísauðn sem er á stöðugri hreyfingu .
Af hverju hefði Peary snúið við eftir alla þessa vegalengd og svona stutt eftir , nema vegna þess að hann taldi sig vera á pólnum .
Fyrsta óumdeilda för á pólinn var flug Roalds Amundsen og Lincons Ellsworth árið 1926 , flugstjóri leiðangursins var Umberto Nobile frá Ítalíu á loftfarinu Norge .
Fyrstir til að sigla undir íshelluna á kafbát voru Bandaríkjamenn á USS Nautilius SSN-571 31. ágúst 1958 .
Ári síðar í mars fór USS Skate SSN-578 undir íshelluna og upp um ísinn á pólnum sjálfum .
Í maí 1952 lenti flugvél í fyrsta sinn á norðurpólnum , þar voru á ferð Joseph Fletcher , William Benedict og Albert Cray .
Fyrstur manna sem ferðaðist óumdeilt á yfirborði jarðar til norðurpólsins var Ralph Plaisted , það var 19. apríl 1968 .
Fyrstur Íslendinga til að ganga langleiðina á pólinn var Vilhjálmur Stefánsson sem komst á 86 gráðu en dvaldist á ísnum frá apríl 1914 fram í júní 1915 .
Aðspurður hvort hann hefði komist á pólinn sjálfan svaraði Vilhjálmur : " Ég er vísindamaður , ekki túristi .
" Fyrsti Íslendingurinn til að sigra pólinn sjálfan var Haraldur Örn Ólafssson sem gekk einn síns liðs .
Það var stórkostlegt afrek sem Íslendingar mega vera stoltir af og skráist í sögubækur mikilla afreka .
Getur verið úfinn Hafísinn á norðurskautinu er allt annar en á suðurskautinu , þó þar sé hrjóstrugt og erfitt yfirferðar og illviðri berji óhjákvæmilega á mönnum á þeirri leið eins og á norðurhjaranum .
Hafísinn á norðurslóðum getur verið úfinn og ósléttur og stöðugt að springa , klofna og ryðjast upp í háa íshryggi vegna þrýstings og getur verið erfitt að fara yfir með hlaðna sleða í eftirdragi .
Það eru til ófár sögurnar af því þegar menn hafa nánast dansað undan brotnandi ísflekum sem sporðreisast undir þeim .
Kunn er frásögn af því þegar Karluk , skip Vilhjálms Stefánssonar , festist í ísnum og brotnaði við tilraun til að komast eins norðarlega og hægt væri , þar sem menn héldu að væri ófundin heimsálfa undir norðurhjara íssins .
Það eru til ófáar sögur af ótrúlegum ævintýrum og svaðilförum á árum áður .
Í búðum skipbrotsmanna á ísnum , þar sem menn reyndu að komast í var við Wrangel-eyju en komust ekki að landi þar sem ísinn var ekki landfastur , vöknuðu menn upp við brak og bresti í kringum sig .
Það kom engum dúr á auga og ísjakarnir fóru fyrirvaralaust að nuddast saman .
Miklar íshrannir ultu skyndilega upp úr sjónum og brúnirnar keyrðu upp á nálæga jaka með miklum látum , skörðóttar og flugbeittar .
Mennirnir héldu hver í annan og reyndu að komast á öruggara svæði en voru umkringdir iðandi ís og sjó .
Það var barátta upp á líf og dauða , enginn vissi hvar þeir voru og lítil von um björgun .
Þangað kom aldrei neinn og kemur varla enn .
Í Karluk-leiðangrinum 1913-14 fórust ellefu ungir menn eftir mikla baráttu við heimskautakulda og vosbúð en fjórtán björguðust 9 mánuðum síðar eftir að Bartlett skipstjóri gekk 700 mílur eftir hjálp .
Ekkert nema hafís Það er ekkert minni spenna í loftinu hjá þeim sem ég er með á flugi yfir ísauðninni , ekkert nema hafís eins langt og augað eygir .
Hugurinn leitar til þeirra sem hafa ferðast um ísinn við rannsóknir fyrir heimsbyggðina og freistast til að verða fyrstir manna á nyrsta stað jarðarinnar .
Það eru um 800 kílómetrar í næsta byggða ból , sem er á Ellismere-eyju í Kanada og nyrstu oddar Grænlands .
Ísinn er sprunginn og miklar vakir hér og þar , risa íshryggir eru á stöku stað og getur verið erfitt að fara yfir .
Við lækkum flugið á Anotnov An-74-þotu frá Rússunum , þeir hafa sérhæft sig í ferðum á norðurpólinn og gert flugbraut á hafísnum og bækistöð með Barneo-tjaldbúðunum sem voru stofnaðar árið 2002 og eru reistar á hverju vori .
Flugbrautin er stutt og vélin nemur staðar á brautarendanum .
Þetta eru greinilega flinkir menn .
Það flýgur gegnum hugann hvernig maður kæmist út ef ísinn myndi brotna undan vélinni , áður en hún sykki .
En það eru óþarfa áhyggjur því ísinn er um einn og hálfur metri á þykkt .
Rússarnir eru með holu sem þeir hafa borað í gegnum ísinn þar sem þeir mæla daglega og taka sýni úr sjónum niður á eins kílómetra dýpi .
Þegar flugvélin lendir á ísnum skammt frá holunni ólgar sjórinn í henni og hækkar upp að brúninni .
Stundum dýfa Rússarnir sér í snöggt bað í ísköldum sjónum .
Kaldur vindurinn tók á móti okkur þegar við komum út úr flugvélinni og stóðum á ísnum Á móti okkur tók Viktor Boyarski , sem stjórnar Barneo-búðunum á ísnum , og Artur Chilingarov .
Þeir taka á móti Michel Rocard , fyrrverandi forsætisráðherra Frakka og núverandi sendiherra pólanna fyrir hönd lands síns , og Laurent Mayet , sem er í forsvari fyrir Le Cercle Polaire og aðstoðarmaður Rocards .
Það verða fagnaðarfundir með þeim félögum á ísnum .
Michel og Laurent eru að kynna sér aðstæður á norðurskautinu og velta fyrir sér hver þróunin á heimskautasvæðunum verður með hlýnun jarðarinnar og þegar siglingaleiðin á norðurslóðum opnast á sumrin .
Hefðarréttur Frakka er mikill á pólunum vegna umfangsmikilla vísindastarfa .
Kuldinn bítur mann Kuldinn bítur mann strax og við göngum í tjaldbúðirnar sem eru skammt frá .
Þær eru fábrotnar .
Nokkrum beddum er raðað saman , Laurent fær beddann sem Naomi Campbell svaf í en hún gekk í þrjá daga á pólinn .
Tvær stórar rússneskar þyrlur eru notaðar til að fljúga með þá sem vilja ganga á pólinn í ákveðna fjarlægð frá pólnum og svo ganga menn í þrjá , fimm eða tíu daga eftir því hvað þeir vilja leggja á sig í göngunni að pólnum .
Þyrlan kemur svo og sækir menn þegar á pólinn er komið .
Þrír Íslendingar gengu á pólinn fyrir skömmu , þeir Hjörleifur Sveinbjörnsson , Hrafnkell Hjörleifsson sonur hans og Ragnar Baldursson .
Það að ganga á pólinn er mikil þrekraun , hafísinn er að brotna upp og að getur þurft að þræða framhjá sprungum og klöngrast yfir íshryggi sem myndast þegar íshellan þrýstist saman og tefur för .
Að sofa í litlum tjöldum í 25 til 35 gráðu frosti á eins og hálfs metra þykkum ís með 4.000 metra dýpi fyrir neðan sig er ekki alveg fyrir alla .
Það fylgdi því fyrir vikið svolítið stolt að vita af Íslendingunum þremur úti á ísnum þó að ég rækist ekki á þá , enda auðnin endalaus .
Það er alltaf hættulegt að ferðast á norðurpólinn , veður getur breyst snögglega þó að lægðagangur sé minni en til dæmis við Ísland og úrkoma mun minni .
Menn verða að stóla á sjálfa sig og hafa hausinn í lagi , það þýðir ekkert að fara á taugum á þessum slóðum .
Það getur tekið tíma að bjarga mönnum í neyð , fari eitthvað úrskeiðis , en allt er reynt af Rússunum lendi menn í háska .
Rússneski björninn lætur ekki að sér hæða , þar fara þrautþjálfaðir menn .
Menn sem fara til Barneo eru látnir skrifa undir allskonar fyrirvara ef eitthvað kemur fyrir .
Ég skrifaði undir en nennti samt ekki að lesa allan samninginn , maður kemst ekki með nema að skrifa undir .
Ég gleymdi meira að segja að tryggja mig áður en ég fór af stað ef eitthvað færi úrskeiðis , maður bægir svona hugsunum frá sér um leið .
Ákveðinn en léttur í lund Í búðunum stjórnar Viktor Boyarski , ákveðinn en léttur í lund .
Viktor fylgist með öllum sem eru á göngu á ísnum í gegnum gervihnattasíma .
Viktor er öryggið uppmálað og það er ekkert kæruleysi leyft á staðnum .
Viktor tekur strangur á því og brýnir fyrir mönnum hvernig þeir komast þangað sem menn ætla sér .
Viktor er einn af mestu heimskautaförum á jörðinni og var í 6 manna hóp ásamt Will Steager sem fór þvert yfir Suðurskautslandið á tvö hundruð tuttugu og einum degi fyrstir manna án allrar aðstoðar .
Viktor gekk einnig þvert yfir norðurskautið frá Síberíu til Kanada og á margar ferðir um heimskautaísinn .
Við Viktor ræddum það að ég fengi að halda ljósmyndasýningu á norðurpólnum á næsta ári .
Það verður flottasti sýningarsalur sem hægt er að hugsa sér og ekki margir sem fá að sýna þar .
Það verða svo sem ekki margir sýningargestir heldur , en það kostar um eina og hálfa milljón króna að koma sér á staðinn .
Það eru aðallega Rússar sem vinna við tjaldbúðirnar á ísnum en þar var einn Norðmaður , haffræðingurinn Andy , sem gaf sig á tal við mig og spurði hvaðan ég væri .
Það lifnaði yfir honum þegar hann frétti að ég væri frá Íslandi og okkur varð vel til vina á stundinni .
Hann fræddi mig um heimskautin á sinn skemmtilega hátt , við töluðum saman á norsku og enginn skildi okkur .
Hann býr í Seattle og hefur búið þar mestallt sitt líf .
Hann er að rannsaka hafið á norðurhveli og flýgur um á Twin Otter-flugvél , lendir á ísnum eftir sérstökum leiðum .
Þá er borað í gegnum ísinn og mælt niður á 800 metra dýpi og svo flogið á næsta stað .
Menn þurfa að vera svolítið svalir til að vera í þessu á áttræðisaldri og Norðmaðurinn lítur líka út eins og blanda af Sean Connery og Roald Amundsen , vinalegur karl og brosmildur .
Á síðasta ári misstu þeir aðra Twin Otter-flugvél sína niður um ísinn en það komust allir út áður en hún fór niður úr .
Flugvélin hékk á vængjunum í dálitla stund , stakkst svo á nefið og sökk eins og skip í hafið og er nú á fjögurþúsund metra dýpi .
Aðeins uppi í mánuð Búðirnar í Barneo eru aðeins uppi rétt um mánuð á hverju ári og hafa verið starfræktar í níu ár .
Ísinn er að brotna upp og þynnast , hann er ársgamall og um einn og hálfur metri á þykkt .
Það gerðist þegar Íslendingarnir þrír áttu eftir um tuttugu mínútna flug í búðirnar að um tveggja metra sprunga myndaðist þvert yfir flugbrautina .
Snúa varð við um leið til Svalbarða og loka sprungunum .
Rússarnir mokuðu ís og sprautuðu sjó til að loka þeim .
Tveimur tímum síðar var verkinu lokið .
Að standa á norðurpólnum sjálfum er skrýtin tilfinning , maður er staddur á toppi jarðarinnar og hleypur í kringum jörðina á átta sekúndum .
Vindurinn gnauðar eftir ísnum og það fjúka skrýtnir ískristallar í loftinu sem glitra , það er eins og þeir hafi aldrei séð menn áður .
Fíleas Fogg fór í kringum jörðina á áttatíu dögum , það met var slegið rækilega á norðurpólnum .
Michel Rochard , 80 ára gamall , og Laurent Mayet , aðstoðarmaður hans og ráðgjafi , fara létt með hringinn á átta sekúndum í kringum jörðina .
Michel og Laurent er mjög umhugað um pólana og þá hlýnun sem á sér stað á jörðinni .
Michel hefur orð á því að hann sakni þess að hafa ekki forseta Íslands með á ísnum en til stóð að Ólafur Ragnar Grímsson færi með honum á pólinn að þessu sinni eftir fund þeirra í Reykjavík og vegna áhuga og þekkingar forsetans á málefnum norðurslóða .
Hann varð hins vegar að hætta við sökum anna , þar sem tímasetning hentaði ekki .
Það eru teknar myndir svo minningin mun lifa .
Það er eins og frosin kompásnál sé í ísnum sem vísar til himins , þar er póllinn í dag .
Næsta dag verður ísinn búinn að færast um einhverjar mílur og landslagið allt breytt á pólnum sjálfum , samt er bara ísauðn eins langt og augað eygir og allar áttir til suðurs .
Ísinn er á stöðugri hreyfingu .
Síðasti möguleiki ? Það líður að því að ekki verði hægt að fljúga í búðirnar .
Ísinn fer að bráðna að miklu leyti í maí og búðirnar teknar niður þar til næsta ár .
Á síðasta ári gliðnaði ísinn við búðirnar .
Hefðu syfjaðir menn stígið út úr tjöldum sínum og teygt úr sér , hefðu þeir fallið beint í sjóinn , þar sem stór sprunga hafði myndast við tjaldopið .
Það fer að verða síðasti möguleiki að fara á norðurpólinn , það verður erfiðara með hverju árinu sem líður að finna stað fyrir flugvöllinn þar sem Barneo-búðirnar standa .
Íshelllan heldur áfram að bráðna hratt og búast vísindamenn við því að árið 2016 , plús eða mínus tvö ár , gæti siglingaleiðin orðið íslaus yfir sumartímann og fær stærri skipum .
Mest var bráðnunin árið 2007 en hefur aðeins hægt á sér síðan .
Það eru mörg mál óuppgerð varðandi norðurslóðasiglingaleiðina í framtíðinni .
Hver á til dæmis að sinna björgun ef slys verður á leiðinni ? Vegalengdirnar eru gríðarlegar og verið að ræða öll hugsanleg vandamál sem upp gætu komið .
Einnig hvernig stjórnun siglingaleiðarinnar verður háttað .
Ísland gæti verið í lykilstöðu með umskipunarhöfn þegar siglingaleiðin opnast .
Nú í byrjun maí verður fundur norðurheimskautsráðsins í Nuuk á Grænlandi þar sem menn munu velta fyrir sér næstu skrefum í málefnum norðurskautsins .
Það gæti verið styttra í þau skref en menn grunar .
