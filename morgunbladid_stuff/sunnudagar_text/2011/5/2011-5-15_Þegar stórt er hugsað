Um páskana dvaldi ég ásamt syni mínum í afskaplega góðu yfirlæti í höfuðstað Norðurlands , Akureyri .
Við skelltum okkur í skíða- og menningarferð norður og höfðum ómælda ánægju og yndi af .
Flestir þeir sem á annað borð renna sér á skíðum kunna vel að meta skíðasvæði Akureyringa , Hlíðarfjall .
Um páskana var dýrlegt að renna sér á skíðum í Hlíðarfjalli ; snemma á morgnana bara upp með stólalyftunni og síðan á hraðferð niður til þess að fara aftur upp með stólnum .
Þegar raðir fóru að myndast við stólinn , þá var einfalt að skipta yfir á efra svæðið og vera bara uppi í Strýtu og fara nokkrar góðar , hraðar , brattar .
Það var bara heilmikill Alpafílingur í þessari dýrlegu og endurnærandi útivist .
Það góða var svo , að þegar sólin var farin að bræða snjóinn hressilega , þá voru þeir sem voru búnir að vera á skíðum frá því fyrir kl. 9 um morguninn búnir að fá nóg , og þá var bara hið besta mál að keyra aftur til byggða .
Það sem ég var svo hrifin af við þessa fimm daga dvöl okkar á Akureyri var það , hversu margt stóð til boða , þegar skíðadeginum sem slíkum var lokið .
Það þurfti aldrei að vera dauð stund .
Þannig fórum við á miðvikudagskvöldinu fyrir skírdag á frábærlega skemmtilega tónleika í Græna hattinum með hljómsveitinni Valdimar , sem ég þori óhikað , eftir þá tónleika , að mæla með við hvern sem er .
Frábærir tónlistarmenn , einstaklega góður söngvari og mörg stórfalleg og melódísk lög .
Á skírdag var ekki síðri menningarveisla hjá okkur því síðdegis vorum við mætt í hið glæsta menningarhús Norðurlands , Hof , sem var vígt í lok ágústmánaðar í fyrra .
Hof á eftir að verða þvílík lyftistöng fyrir menningarlíf Norðurlands , að maður getur ekki annað en hugsað gott til glóðar framtíðar að skella sér oftar norður í skíða- og menningarreisur .
Það var Sinfóníuhljómsveit Norðurlands með liðstyrk félaga úr Ungsveit Sinfóníuhljómsveitar Íslands , undir stjórn Guðmundar Óla Gunnarssonar , sem gladdi eyru okkar gesta þetta síðdegi , með frábærum flutningi verka eftir rússnesk tónskáld .
Þótt tónleikarnir hafi verið konungleg skemmtun í heild , verð ég sérstaklega að geta Forleiksins 1812 eftir Tsjaíkovsky .
Sá flutningur 82 hljóðfæraleikara , með alvöru fallbyssuskotum , var algjör hápunktur og ætlaði troðfullur salurinn seint að hætta að fagna .
Við fórum á aðra tónleika í Græna hattinum á laugardagskvöldinu og hlýddum þá á hina frábæru Hjálma .
Dvölinni lukum við svo í menningarlegu tilliti með því að sjá Hárið í Hofi á páskasunnudagskvöld .
Algjörlega ógleymanlegt og rifjaðist sú gamla góða uppfærsla í Glaumbæ frá því 1971 upp við það tækifæri .
Þá hef ég ekki getið um nokkra frábæra veitingastaði sem við fengum okkur að borða á , eins og Strikið , Bryggjuna , Goya Tapas og sushistaðinn við Ráðhústorgið sem heitir Kung Fu .
Það er eins og Akureyri hafi tekið stökk fram á við á svo mörgum sviðum og fjölbreytileikinn er orðinn svo mikill , að það er eiginlega ótrúlegt , miðað við ekki stærra bæjarfélag .
Ég trúi ekki öðru en að hið glæsilega menningarhús Hof eigi eftir að reynast menningarlífinu fyrir norðan ómetanlegt í bráð og lengd .
Vitanlega er þetta glæsilega hús vitnisburður um stórhug og hefur ugglaust kostað sitt og kannski ríflega það .
En þegar stórt er hugsað , þá getur eitthvað ennþá stærra og betra fæðst , ekki satt ? Í tilviki Hofs og Akureyrar vona ég svo sannarlega að það eigi eftir að verða raunin .
