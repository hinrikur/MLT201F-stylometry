Það er ekki erfitt að finna húsið sem rithöfundurinn og skáldið Einar Már Guðmundsson býr í , jafnvel þó að um Völundarhús sé að fara .
Hann stendur nefnilega fyrir utan heimili sitt í Miðhúsum í Grafarvogi .
Og leiðin liggur beint í bílskúrinn , sem raunar var aldrei bílskúr .
" Við keyptum húsið fokhelt , það var þegar fólk hafði enn sjálfsbjargarviðleitni , " segir hann .
" Þá urðum við að steypa plötu fyrir bílskúrinn sem teiknaður hafði verið inn á lóðina – einhverra hluta vegna var annað ólöglegt .
Svo þegar ég fékk bókmenntaverðlaun Norðurlandaráðs , sem var bæði ánægja og heiður , þá byggði ég vinnustofu fyrir verðlaunaféð .
En fyrstu fimm árin skrifaði ég inni á heimilinu , þar sem eldhúsið er núna .
" Það vaxa bækur í stöflum á borðum , hillum og á gólfinu , landslagið Manhattan bókamannsins , og gluggatjöldin gul eins og sólin .
Einar Már stendur á gólfinu með gleraugun í hendinni , ákveðinn í fasi og skýrmæltur , þó að hann skeyti ekki alltaf um að klára setningarnar – að minnsta kosti ekki fyrr en hann er tilbúinn með nýjar .
" Ég vann alltaf heima og þá var gott að vera til staðar fyrir öll börnin , " segir hann .
" Ég lærði að þetta með að mega ekki trufla skáldið er mikill misskilningur .
Ég segi frekar eins og skáldið , þegar gesturinn spurði hvort hann væri að trufla : " Já , þakka þér fyrir það .
" " Einar Már er sestur og hallar sér aftur í stólnum , enn með gleraugun í hendinni og sleppir þeim ekki , þó að hann þurfi ekki að brúka þau næsta kastið .
" Við þekkjum hugmyndina um skáldið sem þarf þögnina .
Það var aldrei inni í myndinni hjá mér .
Börn , tónlist og smáhávaði hefur aldrei truflað mig .
Þegar ég var í Menntaskólanum við Tjörnina , þá var ég hinsvegar talsvert á Landsbókasafninu og kynntist mörgum skemmtilegum mönnum .
Ef Breiðhyltingar fóru niður í bæ , þá voru þeir bara í bænum .
Ég var líka aðeins á söfnum þegar við bjuggum úti , en þegar við komum heim aftur , þá vorum við í ansi litlu húsnæði miðað við barnafjölda , þannig að ég fékk mér um tíma vinnustofu á Grettisgötunni .
Kannski er pósturinn svangur er tileinkuð þessum tíma .
Þetta að vera heima og vera að heiman , hvort tveggja hefur sína kosti , en hér er ég heima og að heiman , þannig að mér tókst greinilega að fá botn í málið ! " – Truflar næðið þig ekkert ? " Næðið ? " spyr hann undrandi .
" Nei , nei .
" Hann grettir sig .
" Þegar ég lít til baka , þá held ég að ég hafi frá upphafi ákveðið að ég myndi aldrei kenna aðstæðunum um ófarir mínar .
" Svo hlær hann .
" Ég yrði sjálfur að skapa mér mínar aðstæður og aðstöðu .
Þetta er það sem ég vil starfa við og maður er ekkert að velta einverunni fyrir sér .
Ef starfinu fylgja ókostir eða óhamingja , þá verður bara svo að vera .
Ég hef eiginlega ekki annað markmið en að skrifa og er þakklátur fyrir að hafa næði til þess .
Þó að ég sé sjálfur félagsvera og njóti mín ágætlega með öðru fólki , þá er ég líka einfari .
Mamma sagði að ég hefði frá upphafi verið sjálfum mér nógur .
Og það að geta unnið lengi einn og einbeitt sér hefur aldrei þvælst fyrir mér .
Maður lærir hinsvegar að laga sig að starfinu .
Í fyrra voru liðin 30 ár síðan ég gaf fyrst út og Thor [ Vilhjálmsson ] átti 60 ára rithöfundarafmæli ! " Hann rótar hressilega í hárinu á sér , sem er jafnúfið eftir sem áður .
" Þó að mér finnist þessi tími hafa liðið óskaplega hratt , þá hef ég gengið í gegnum byltingu í tölvutækni .
Ég handskrifaði þegar ég byrjaði , notaði Pluto-blýant , Parker-penna , línustrikuð blöð og hvít blöð .
Núna furðar maður sig á þolinmæðinni .
Það var ekkert tiltökumál , ef það voru ein eða tvær villur , að skrifa síðuna bara aftur .
Ég var sérvitur um hvernig handritið leit út , átti nokkrar týpur af skriftum – þú sérð leifarnar af þessum tíma í þessum blaðabunkum .
" Hann bendir á nokkrar af þeim plöntum sem blómstra í glugganum .
" En talandi um hvað maður lærir , " segir hann , stendur upp og gengur um gólf .
" Stundum barðist maður alltof lengi við sömu hugmyndina , gafst aldrei upp og að lokum var það kannski orðin þráhyggja .
En nú veit ég að ef ég stoppa í einhverju , þá legg ég það bara frá mér og geri eitthvað annað .
En ég hugsa að enginn höfundur hafi nákvæmlega sömu vinnubrögðin .
Það er nokkuð sem menn móta og þróa með sjálfum sér .
" – Þú sendir frá þér bók á þriðjudaginn kemur , sem nefnist Bankastræti núll .
Um hvað fjallar hún ? " Ef maður getur sagt um hvað bók fjallar þá á maður ekki að skrifa hana , " svarar Einar Már .
" Að einhverju leyti speglar Bankastræti núll óreiðu okkar tíma .
Þetta er hvorki skáldsaga , smásögur né greinar og heldur ekki ljóð .
Samt finnast , að ég held , þættir úr öllum þessum formum í bókinni .
Ég kalla þetta sögur úr veruleikanum .
Líklega er ég að meina að veruleikinn sé sagnaform , að ekki þurfi að skálda upp sögur við núverandi aðstæður .
Maður segir bara frá veruleikanum og úr því verður skáldskapur .
Hann er það lygilegur , meina ég .
Veruleikinn .
Mér finnast þetta áhugaverð landamæri , og ég sem skáld er líka að blanda mér í veruleikann með öðrum hætti .
Sagnalistin er ekkert verndað svæði , skilurðu ? Þess vegna beiti ég því sem ég kann í ritlist til að kafa í veruleikann , samtímann og samfélagið .
Nú eru bara þannig tímar .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 