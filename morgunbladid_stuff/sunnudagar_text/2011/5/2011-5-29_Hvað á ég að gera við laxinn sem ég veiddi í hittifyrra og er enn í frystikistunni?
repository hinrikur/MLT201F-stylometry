Stangaveiðar eru vinsælt tómstundagaman , margir , aðallega karlmenn , eru nánast veiðifíklar .
Flestir , sennilega langflestir , hafa gaman af því að veiða , eiga veiðistöng og fara svona af og til að veiða .
Í stuttu máli , eru ekki neinir ástríðuveiðimenn .
Sennilega er það þannig að flestir hafa , svona af og til , gaman af því að spila golf eða fara á hestbak , veiða , ganga á fjöll , spila brids eða eitthvað annað .
Svo eru það þeir sem eru helteknir af einhverju áhugamáli , hugsa ekki um neitt annað .
Þetta er sennilega fámennur hópur , en það fer mikið fyrir honum .
Veiðar eru sterk ástríða , enda er sagt að veiðieðli mannsins sé nátengt kynhvötinni , það er sannað að maðurinn hefur verið veiðimaður í alla vega 4.000 ár .
Nýlega las ég grein eftir breskan veiðimann , John Bailey að nafni .
John var ástríðufullur veiðimaður , varði öllum sínum stundum í stangaveiðar .
Svo fór að lokum að eiginkona Johns skildi við hann , gat ekki lengur sætt sig við að hann væri sjaldan heima á frídögum fjölskyldunnar og eyddi talsverðu fé í veiðileyfi .
John neyddist til að taka sig á og endurskoða veiðiástríðu sína .
Að ráði sálfræðings síns ræddi hann við fyrrverandi eiginkonu sína .
Í samtölum þeirra sagðist hún hafa verið ósátt við allan þann tíma sem hann varði í veiðimennskuna , en það var ekki það versta heldur það að hann veiddi ekki neitt eða nánast ekki neitt , henni fannst þetta einhvern vegin svo tilgangslaust .
Mikilvægur þáttur veiðimennskunnar er að matreiða bráðina .
Því eldri og reyndari sem veiðimennirnir verða , verður þessi þáttur , matreiðsla bráðarinnar , málsverður með góðum vinum og ljúfum vínum æ mikilvægari .
Þetta er góð þróun í þroskaferli hvers veiðimanns , það skiptir sem sagt ekki lengur mestu máli hvað mikið maður veiðir heldur ýmsir aðrir þættir eins og félagsskapurinn og að njóta náttúrunnar .
En – hvað á maður að gera við lax sem maður hefur , , gleymt " í frystikistunni í tvö ár ? Það er ófyrirgefanlegt og sóun verðmæta að kasta villibráð.Vissulega á maður ekki að hirða skemmdan mat , en lax sem hefur verið í frysti í tvö til þrjú ár þarf ekki að vera ónýtur , hann er vissulega ekki fyrsta flokks hráefni , en það má nýta hann .
Lax sem hefur verið í frysti í tvö ár verður þurr og bragðið dofnar aðeins .
Ágætt er að heitreykja laxinn en það er ekki gott að grafa hann því saltið þurrkar hann enn frekar .
Það sem er tilvalið að gera við frystikistulaxinn er að gufusjóða hann í tei .
Já , einfaldara getur það ekki verið .
Byrjið á því að laga gott te , frekar sterkt , sjóðið teið með sítrónusneiðum og bragðbætið það með sykri eftir smekk .
Best er að nota teblöð , ekki poka .
Þegar teið er orðið volgt er það síað , sett í könnu og látið kólna .
Laxinn er flakaður og beinhreinsaður eins og hægt er .
Setjið gaffla eða eitthvað annað svipað í pottinn , þetta er gert svo að laxaflakið liggi ekki beint á botni pottsins .
Flakið er sett í pottinn , roðhliðin á að snúa niður , teinu hellt í pottinn , það á ekki að fljóta yfir flakið .
Setjið smjör- eða álpappír yfir pottinn og svo lokið á hann .
Það á eiginlega að gufusjóða laxinn , um leið og suðan kemur upp í pottinum er hann tekinn af hellunni og látinn standa svona í 20 mín .
Þar með er rétturinn tilbúinn og enginn trúir því að laxinn hafi verið búinn að liggja í frystikistunni í tvö ár .
Laxinn er góður kaldur , til dæmis með grænu salati og majónesi með kapers og , takið nú eftir , glasi af ungu rauðvíni , gjarnan Beaujolais , aðeins kældu .
Það er ekkert að því að hafa rauðvín með fiski og hvítvín með kjöti , þetta er bara smekksatriði .
Nú fer veiðitíminn að hefjast og veiðimenn farnir að fara yfir flugurnar í boxinu .
Nú hinsvegar tíðkast orðið víða að veiða og sleppa .
Það er öflug friðunaraðgerð , en við megum ekki gleyma innsta eðli veiðimennskunnar , sem er meðal annars það að afla fæðu , bera björg í bú .
Þess vegna er það ósköp eðlileg krafa veiðimanna að þeir fái nú að taka með sér heim einn eða tvo laxa .
Það er nefnilega mikilvægur þáttur veiðimennskunnar að matreiða bráðina og njóta góðrar stundar með fjölskyldu og vinum , á þann hátt veitir veiðin okkur enn frekari ánægju og við öðlumst dýpri skilning á þeirri yndislegu afþreyingu sem stangaveiðarnar eru .
