Þær fréttir bárust alheiminum á mánudaginn að hryðjuverkaleiðtoginn Osama bin Laden væri látinn .
Hann hafði látist deginum áður eftir skotbardaga við bandaríska sérsveitarmenn í Pakistan .
Þykir réttlætinu nú fullnægt en Bandaríkjamenn hafa reynt að ná í skottið á Osama bin Laden allt frá því að árásirnar voru gerðar á tvíburaturnana í New York þann 11. september 2001 með þeim afleiðingum að þúsundir manna létu lífið .
Barack Obama , Bandaríkjaforseti , flutti þjóð sinni fregnirnar af láti bin Ladens daginn eftir og safnaðist fólk þá saman við Ground Zero þar sem tvíburaturnarnir stóðu og fögnuðu tíðindunum .
Mátti sjá áhrif fregnanna á ýmsan hátt í Bandaríkjunum eins og sést á þessum myndum .
Þjóðin sýndi samhug sinn með bandarískum hermönnum og var fólki misheitt í hamsi .
George W. Bush , sem var Bandaríkjaforseti þegar hryðjuverkaárásirnar voru gerðar , sagði aðgerðina vera afar þýðingarmikið afrek og óskaði hann Obama og bandarísku leyniþjónustunni til hamingju .
Andlát Osama bin Ladens hefur líka vakið mikil viðbrögð fyrir utan Bandaríkin .
Þannig sagði David Cameron , forsætisráðherra Bretands , þegar hann heyrði fréttirnar að fólki um allan heim væri létt að heyra þessar fréttir .
Miklar umræður hafa spunnist um það hvort rétt sé að birta mynd af líki bin Ladens til sönnunar á andláti hans .
Líkið ku hafa verið mjög illa farið eftir árásina og talið að slík myndbirting gæti þótt ómannúðleg og kynt undir frekari árásum .
