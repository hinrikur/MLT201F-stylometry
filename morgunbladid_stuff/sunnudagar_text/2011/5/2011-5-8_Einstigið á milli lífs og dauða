Frásögnin er hjartnæm af litlu grænlensku stúlkunni , aðeins tveggja mánaða , sem náðist að bjarga með sjúkraflugi fyrir skömmu .
Minnstu munaði að stúlkan létist úr kíghósta , en hún komst ekki undir læknishendur fyrr en nokkrum dögum eftir að hún veiktist .
Það er gríðarlega mikilvægt fyrir afskekktar byggðir að vita að hjálp getur borist með sjúkraflugi og ekki er sama hvernig að því er staðið .
Eins og Skapti Hallgrímsson rekur í áhrifamikilli úttekt , hafa verið tekin mikilvæg skref til framfara í sjúkraflugi frá Akureyri , nú síðast þegar tekin var í notkun sérútbúin flugvél frá Mýflugi í ársbyrjun 2006 .
Þörfin er til staðar , ekki fer það á milli mála , og sést það vel á því að Mýflug hefur farið hátt í 500 sjúkraflug á ári síðan félagið tók við starfseminni .
" Umfangið hefur ekki breyst mikið en kröfurnar eru meiri en áður .
Nú er hugsað um gæði en fólk ekki bara sett upp í flugvél , " segir Björn Gunnlaugsson læknir um þjónustuna sem veitt er .
En hann gagnrýnir stjórnvöld fyrir að veita ekki nægum fjármunum til málaflokksins .
Fyrir vikið sé til dæmis næsta víst að óreyndir læknanemar og sjúkraflutningamenn með takmarkaða reynslu lendi í að sinna afar alvarlegum slysum á sumrin .
Það má engum gera , hvorki þeim sem þurfa á neyðaraðstoðinni að halda né þeim sem hana veita .
Og hvað skyldi það vera sem upp á vantar þegar þrætt er örmjótt einstigi á milli lífs og dauða ? " Vandamálið er heilbrigðispólitískt , " segir Björn .
" Jón Kristjánsson heilbrigðisráðherra kom hingað til Akureyrar í byrjun árs 2002 og lýsti yfir að hér væri miðstöð sjúkraflugs á Íslandi .
Því fylgdi einhver smáupphæð , átta milljónir á fjárlögum að mig minnir , en nú fær sjúkrahúsið miklu minni peninga en það leggur í þessa starfsemi .
Kostnaður FSA er rúmlega 30 milljónir króna á ári og nú vantar í raun stöðugildi og viðurkenningu á því að þetta er orðið dálítið meira starf en áður .
" Það sætir furðu að í landi hinna dreifðu byggða sé ekki hægt að tryggja metnaðarfulla starfsemi í miðstöð sjúkraflugsins .
Almennur niðurskurður í heilbrigðiskerfinu á landsbyggðinni dregur ekki úr þeirri þörf , heldur ýtir enn frekar undir hana .
Það ættu jafnvel að gefast sóknarfæri á þessu sviði , ef stuðlað verður að öflugu samstarfi við nágranna okkar í Færeyjum og Grænlandi .
Á sama tíma og læknisþjónusta er skorin niður úti á landi , þá er metnaðurinn slíkur í sjúkrafluginu , að gert er ráð fyrir lækni í 6% starfshlutfalli ! Það gengur auðvitað ekki .
Og lýsingin er kunnugleg sem heyrist æ ofan í æ þegar fjallað er um stefnu íslenskra stjórnvalda .
Það er lýst eftir framtíðarsýn .
" Það vantar framtíðarsýn og skipulag , " segir Björn .
" Hér var starfsemi komið á koppinn en ekki sett nein markmið og ekki gerðir samningar á milli þessara þriggja aðila sem að málinu koma .
Það vantar að heilbrigðisyfirvöld leggi ákveðna línu og setji mælanleg markmið .
" Það er ekki lítið í húfi .
" Þegar seglin eru dregin saman í héraði verður að festa þessa starfsemi í sessi , að mínu mati , " segir Björn .
" Ekki síst vegna þess að þeim tilfellum fjölgar sífellt þar sem tíminn skiptir gífurlega miklu máli .
Þegar fólk fær heilaáfall eða hjartaáfall verða batahorfur alltaf minni því lengra sem líður þar til það kemst á sjúkrahús .
" 