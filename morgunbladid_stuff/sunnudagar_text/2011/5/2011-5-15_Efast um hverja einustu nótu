Víkingur Heiðar Ólafsson er eftirsóttur píanóleikari víða um heim .
Hann lærði í Juilliard-skólanum í New York , en eftir að hafa lokið þar námi flutti hann til Bretlands .
Hann kom nýlega fram á opnunartónleikum í Hörpu þar sem hann lék píanókonsert eftir Grieg við mikla hrifningu áheyrenda .
Nú hefur hann sent frá sér geisladisk með verkum eftir Bach og Chopin .
" Eftir að ég lauk sex ára námi í Juilliard árið 2008 fór ég að spila mikið af Bach og Chopin , " segir Víkingur .
" Eftir því sem ég spilaði meira af báðum tónskáldum áttaði ég mig æ betur á því hversu margir þræðir tengja þá saman , þræðir sem eru ekki augljósir við fyrstu sýn .
Margir tengja Bach fyrst og fremst við gífurlega agaðan og sterkan strúktúr , menn hafa jafnvel freistast til að lýsa tónlistinni sem stærðfræðilegri .
Það finnst mér vera mikill misskilningur .
Þrátt fyrir stærðfræðilega snilligáfu var Bach umfram allt mikið skáld sem komst á óheflað flug í gegnum ströngustu og fullkomnustu form .
Að sama skapi hefur sá stimpill verið viðloðandi Chopin að tónlist hans sé auðvitað uppfull af dásamlegum laglínum en að hann sé á einhvern hátt ekki jafn alvarlegt tónskáld og til dæmis Beethoven eða Brahms .
En Chopin er eins og Mozart ; á bak við allar laglínurnar sem virka svo áreynslulausar leynist margbrotinn vefnaður af tónum og laglínum sem eiga í samtali hver við aðra .
Margbrotnari en jafnframt fágaðri tónlist er erfitt að hugsa sér .
Chopin var mjög sérstakur maður , hann gaf lítið fyrir samtíðarmenn sína , Schumann , Liszt og Wagner , en leitaði í verk Bachs og Mozarts .
Í verk Mozarts sækir hann heiðríkjuna , það fágaða og tæra , en af Bach lærði hann að meitla hlutina inn að innsta kjarna þannig að ekki er hægt að breyta einni nótu án þess að tapa einhverjum galdri .
Það á líka við um leyndari þræði eins og í undirleikshljómum sem fólk tekur venjulega ekki endilega eftir .
Tuttugu og fjórar prelúdíurnar sem eru á diskinum geyma ótal dæmi um þessa ótvíræðu snilli Chopins .
Fyrir mér sameina þessi tónskáld tvær andstæður sem ég hrífst mjög af í öllum listformum , það er sambandið á milli frelsis og aga .
Bach og Chopin fanga guðdóminn í gegnum agann og ótakmarkaða skáldagáfu .
Fáir listamenn hafa þetta tvennt í jafn ríkum mæli .
Margir listamenn eru vinnuþjarkar , búa yfir miklum aga en skortir neista þess óvænta .
Svo eru aðrir sem hafa þennan neista en ná aldrei að gera úr honum það sem efni standa til .
Chopin og Bach höfðu þessa náðargáfu , gátu unnið með hana og hafið hana í æðra veldi .
Það er mjög auðvelt að spila Chopin ósmekklega , fara langt út fyrir rammann og gera sjálfan sig að stóru númeri í túlkun og tæknibrögðum en um leið tapast einlægnin .
Það sama á við um Bach , sem er í rauninni ennþá erfiðari að spila því hann er ennþá fíngerðari en Chopin og maður getur leyft sér ennþá minni frávik .
Í hvert sinn sem ég spila reyni ég að vera mjög frjáls í túlkun en vera samt innan mjög afmarkaðs ramma .
Þessu er hvað erfiðast að ná fram í verkum eftir Bach og Chopin .
Þetta er líka ein ástæðan fyrir því að ég ákvað að tefla þeim saman á þessum diski .
" Sparaði ekki í neinu Þú gefur diskinn út sjálfur .
Af hverju ákvaðstu að fara þá leið ? Árið 2009 gaf ég sjálfur út fyrsta diskinn minn með verkum Brahms og Beethovens .
Ég vildi annaðhvort gefa út hjá stóru erlendu fyrirtæki eða gefa diskinn út sjálfur .
Ég hafði ekki tengingar við stórfyrirtæki í plötuútgáfu og ákvað að gefa diskinn út sjálfur .
Því fylgir mikill ávinningur .
Ég á til dæmis höfundarréttinn sjálfur og hef ótakmarkað listrænt vald yfir heildarmyndinni .
Fólki finnst líka gott að vita að það sé í raun að kaupa diskinn beint af mér .
Ég hugsa geisladiskinn sem heildareiningu í öllum smáatriðum og grafíski hönnuðurinn minn fær allt til að ríma við tónlistina : leturgerð , uppsetningu , litaval , tegundir af pappír og þar fram eftir götunum .
Þetta eru endalausar pælingar .
Kápu nýja disksins prýðir listaverk eftir Hrein Friðfinnsson , tvær myndir sem spegla jafnvægið milli himins og jarðar ; þess frelsis og aga sem ég var að tala um áðan .
Þegar ég sá þetta verk eftir Hrein í listaverkabók þá hugsaði ég með mér : Þetta eru einmitt Bach og Chopin , tvær myndir sem spegla hvor aðra .
Ég skrifaði Hreini og varð eiginlega orðlaus þegar hann sagðist gefa mér leyfi til að nota myndirnar .
Hann er stór listamaður sem ég lít upp til .
Ég eyddi miklum tíma í að skrifa textann sem fylgir geisladisknum , ég vildi ekki hafa hann eins og fyrirlestur heldur opna með honum aðra glugga að tónlistinni fyrir hlustendur .
Svo skiptir líka máli hvar diskurinn er til sölu og hvernig hann er kynntur – ég vil ekki að hann sé alls staðar .
" Er svona útgáfa ekki mjög dýr ? " Þetta er mjög dýrt , af því að ég sparaði ekki í neinu .
Upptökur fór fram Gewandhaus-tónlistarhúsinu í Leipzig .
Ég tók diskinn upp í október og hann átti að koma út í nóvember en ég var ekki fullkomlega sáttur við innri hlutföll í ellefu til tólf stuttum köflum .
Ég fór aftur til Leipzig í febrúar og var þar í tvo daga til að laga þessi hárfínu hlutföll .
Ég hugsaði ekki í peningum heldur í listrænum ávinningi .
Það er mikill léttir að diskurinn er nú kominn út alveg eins og ég vildi hafa hann .
Viðar Víkingsson kvikmyndagerðarmaður kom með mér út til Leipzig til að gera heimildarmynd um allt ferlið á geisladisksupptökunum .
Sú mynd mun vonandi sýna fólki þá gríðarlegu vinnu sem er á bak við geisladisk sem fólk kaupir úti í búð .
Þegar maður er að taka upp geisladisk situr maður fyrir framan míkrófón og er að taka sama kaflann upp fimm til tíu sinnum , alltaf með það markmið í huga að fanga eitthvað óvænt – en jafnframt að spila fullkomlega .
Þetta tvennt er í eðli sínu andstætt .
Þegar maður hlustar svo á útkomuna og heyrir eitthvað eitt eða tvennt sem manni líkar ekki þá er erfitt að viðhalda opnu hugarástandi í næstu töku .
Þetta geta verið mikil innri átök .
Viðar festi þetta allt á filmu og fangaði , held ég , sálarangistina sem fylgir því að gera svona disk , eins og til dæmis viðbrögð mín , sem voru ekki góð þegar ég heyrði kaflana sem ég var ekki ánægður með eftir að ég kom heim til Oxford og ollu því að ég ákvað samstundis að fara aftur út og eyða háum fjárhæðum í að laga þessi innri hlutföll .
" Hundrað ára bið að baki Hvernig var að koma fram á fyrstu tónleikunum í Hörpu ? " Hvað á ég að segja ? Í Hörpu sagði ég við salinn , áður en ég spilaði aukalagið Ave María eftir Kaldalóns , að ef ég hefði vitað þegar ég var lítill strákur að spila á píanó að ég ætti eftir að leika með Sinfóníuhljómsveit Íslands , fá að koma fram á fyrstu tónleikunum í nýja tónlistarhúsinu og í þriðja lagi að sjálfur Vladimir Ashkenazy héldi um sprotann , þá hefði ég dáið úr gleði .
Þetta gefur kannski einhverja mynd af því hvernig tilfinning það var fyrir mig að fá að spila þarna .
Tónlistarunnendur og tónlistarfólk er búið að bíða eftir húsi eins og þessu með alvöru hljómburði og aðstöðu í meira en hundrað ár .
Þegar ég kom inn á sviðið fann ég að þessi hundrað ára bið var að baki .
Ég hef aldrei séð jafn stóran hóp af fólki vera jafn hamingjusaman og stoltan og þarna .
Ég gleymi því seint .
" Ég las einhvers staðar að stemningin á tónleikum hjá þér væri eins og á popptónleikum .
Skynjarðu stemninguna í salnum þegar þú ert að spila ? " Ég efast um að allir átti sig á hversu salur og áhorfendur eru stór partur af tónleikum .
Maður finnur dagamun á þessu þegar maður gengur inn á svið .
Stundum , og þannig var það í Hörpu , næst ótrúlega rafmögnuð hlustun .
Þá er andinn líklegri til að koma yfir mann , þá geta óvæntir hlutir gerst .
Þá er auðveldara að vera frjáls og að leyfa sér að nota allan skalann , spila með óræðari litbrigðin .
Það er sjaldgæft en þeim mun skemmtilegra þegar manni tekst að koma sjálfum sér á óvart .
Ég hef mikla þjálfun í að spila fyrir alls konar áheyrendur .
Þegar ég var í námi í New York vorum við nemendurnir látnir fara á ýmsa staði í borginni til að spila .
Ég spilaði til dæmis á sjórekin píanó , algjöra garma , í athvarfi fyrir heimilislausa .
Í miðju Chopin-næturljóði sagði kannski einhver : Play something by the Stones og aðrir fóru að tala saman .
Ég spilaði oft inni á lokuðum geðdeildum .
Það var ótrúleg reynsla .
Þrátt fyrir stöðugan óróa í salnum var kannski einn eða tveir sem lifðu sig inn í tónlistina .
Þar lærði ég að það er sama hversu erfiðir áheyrendur geta verið , það er alltaf einhver einn sem hlustar af athygli .
Það er nóg .
" Gefandi samstarf við Kristin Þú ert á stöðugum ferðalögum að spila og býrð í Bretlandi .
Ætlarðu að vera þar áfram ? " Ég er mikið á flakki en er mikið í Oxford .
Halla Oddný Magnúsdóttir , kærastan mín , er í Oxfordháskóla en hún lýkur námi í sumar og þá flytjum við , líklega til Berlínar .
Ég spila æ meira úti og minna á Íslandi .
Þegar ég flutti frá Bandaríkjunum árið 2008 þekkti ég engan áhrifamann í tónlistarheiminum , nú hef ég hitt mun fleiri og það skapar allt annan veruleika .
Ég er að fara að gera alls konar skemmtilega hluti .
Ég hef til dæmis verið að vinna með skemmtilegum flytjendum í Skandinavíu og Þýskalandi , eins og Martin Fröst , sænska klarinettusnillingnum sem margir telja fremsta klarinettuleikara í heimi .
Saman höfum við haldið tónleika í Svíþjóð og Þýskalandi með sænsku þjóðlagatríói þar sem við spinnum út frá sænskum og íslenskum þjóðlögum .
Ég fæ stöðugt meira af spennandi verkefnum og svo margt er á döfinni að ég verð næstum stressaður að hugsa um það .
Í júní held ég tónleika með Kristni Sigmundssyni í Hörpu þar sem við flytjum Vetrarferðina eftir Schubert .
Það verða okkar fyrstu tónleikar saman opinberlega .
Það er óþarfi að fara mörgum orðum um raddfegurð og túlkun Kristins en samstarfið er mér mjög gefandi , ég læri mikið af honum .
Fátt er mikilvægara en að kunna að velja sér rétta fólkið til að vinna með , það er lykillinn að því að víkka sjóndeildarhringinn og fara skrefinu lengra en síðast .
Vetrarferðin er verk sem ég hugsað um í tíu ár án þess að þora að spila opinberlega .
Píanóleikarinn Dalton Baldwin sagði eitt sinn við mig að Vetrarferðina ætti að setja í samhengi við mestu listaverk mannsandans , eins og til dæmis Sixtínsku kapelluna .
Þetta er áhrifamikil tónlist , yfirþyrmandi sterk .
Vetrarferð einstæðingsins og vetrarferð Schuberts sjálfs sem samdi verkið 31 árs , þá helsjúkur og átti skammt eftir ólifað .
Það verður mikil upplifun að flytja þetta verk í stóra sal Hörpunnar .
" Þú hefur fengið verðlaun og viðurkenningar og ert stjarna í tónlistarheiminum .
Hvernig bregstu við því ? " Þegar maður hugsar um það sem best hefur verið gert þá verður maður alltaf jafn lítill og vanmáttugur .
Mínar fyrirmyndir eru píanistar á borð við Sergei Rachmaninoff , Vladimir Horowitz og Glenn Gould .
Ósjálfrátt miða ég mig við þá og það er mér ekki sérlega hagstætt .
Svo er hægt að fara skrefinu lengra og bera sig saman við Chopin og Bach , í því samhengi er maður eins og lauf í vindinum .
Kennari minn í Juilliard sagði eitt sinn við mig : " Ef þú ætlar að taka mikið mark á góðu gagnrýninni og hrósinu þá verðurðu líka að gjöra svo vel og taka jafn mikið mark á vondu gagnrýninni .
" Því betur sem ég kynnist tónlistarheiminum , sé ég að þeir listamenn sem lesa gagnrýni láta hana ekki hafa of mikil áhrif á sig .
Mjög margir lesa hana hreinlega ekki .
Þetta er hárfínt jafnvægi , maður er svo brothættur og berskjaldaður í tónlistinni , ég efast um hverja einustu nótu sem ég spila og þarf því að velja vel það hrós og krítík sem ég get lært af .
" 