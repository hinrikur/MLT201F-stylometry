Jón Hlöðver fatlaðist þegar hann gekkst undir heilaaðgerð liðlega fertugur að aldri .
Málefni fatlaðra hafa verið mjög í brennidepli að undanförnu og Jón hefur töluvert velt stöðu þeirra fyrir sér – þar á meðal sinni eigin .
Hann hefur staðið í eldlínunni um árabil .
Var lengi skólastjóri og skipuleggjandi tónlistarviðburða , og lét ekki deigan síga þrátt fyrir fötlun sína ; hefur verið mjög virkur í tónlistarlífi bæjarins .
Vert er að nefna að í vikunni var Jón Hlöðver einn þriggja sem veitt var heiðursviðurkenning Menningarsjóðs Akureyrarbæjar fyrir framlag til menningar í bænum í gegnum árin og þá nefna að að á lokatónleikum Kirkjulistaviku á Akureyri um helgina verður frumflutt nýtt tónverk eftir Jón Hlöðver , sem hann helgar 200 ára minningu Jóns Sigurðssonar forseta .
Jóni er tónlistin í blóð borin ; Áskell faðir hans var driffjöður í tónlistarmálum á Akureyri áratugum saman , m.a. kórstjóri .
Bróðir Jóns , Hörður , er organisti og kórstjóri í Hallgrímskirkju .
Fær þriðjung lífeyrisréttinda " Í tilefni þeirra tímamóta að í fyrra átti ég 40 ára starfsafmæli horfði ég um öxl .
Hér á Akureyri hafa margir glæsilegir hlutir gerst í tónlistarmálum , og ber þar hæst hið nýja menningarhús Hof , " segir Jón í samtali við Sunnudagsmoggann .
" En mér hnykkti við þegar ég áttaði mig á því að eftir að hafa komið að skipulagi mörg hundruð tónleika hér í bæ , þá er ég í þeirri stöðu að hafa varla efni á því lengur að fara á tónleika á Akureyri , eða verð að minnsta kosti að velja og hafna mjög ákveðið , " segir hann .
" Ástæðan er aðallega sú að þegar ég fatlaðist hafði ég aðeins áunnið mér einn þriðja minna föstu skólastjóralauna til greiðslu örorkulífeyris .
" Jón Hlöðver hefur fengist mikið við málefni fatlaðra og tekið virkan þátt í réttindabaráttu þeirra .
" Eitt af grunnatriðunum sem ég hef alltaf trúað á er að við endurhæfingu fólks með fötlun beri að byggja menn upp í einhverju sem þeir eru eða geta orðið bestir eða sterkastir í .
Við þau þáttaskil í mínu lífi gafst mér tækifæri til að sinna í auknum mæli tónsmíðum og útsetningum og þátttöku í félagsmálum .
Og nú eru það eigin tónsmíðar sem standa huga mínum næst .
" Jón Hlöðver var formaður Tónlistarfélags Akureyrar um árabil og hefur verið formaður Jazzklúbbs Akureyrar í 16 ár .
Hann var og framkvæmdastjóri Kammerhljómsveitar Norðurlands , forvera Sinfóníuhljómsveitar Norðurlands , í sex ár og einnig hefur hann verið í forsvari fyrir tónlistarhátíðir , AIM Festival , DjangoJazz og fleiri .
Þær hátíðir voru að mati Jóns mikils virði til að styrkja Akureyri í listrænni forystu sem höfuðborg Norðurlands og að geta m.a. haft í boði stóra tónlistarviðburði á borð við þá bestu sem völ er á .
" Auðvitað styrkir Menningarhúsið Hof verulega möguleika bæjarins í slíkri forystu og hefði sannarlega mátt koma fyrr og geta orðið umgjörð fyrri tónlistarhátíða og þannig að þeim staðið að þeir fáu sem stóðu í eldlínunni þyrftu ekki að sitja uppi með persónulegar fjárhagsábyrgðir vegna taps , eins og m.a. ég fékk að reyna .
" Réttindi fólks önnur í dag Jón Hlöðver byrjaði að kenna 1970 en komst ekki í lífeyrissjóð fyrr en 1972 .
Var svo skólastjóri Tónlistarskólans á Akureyri frá 1974 til 1982 , námsstjóri í menntamálaráðuneytinu í tvö ár og síðan aftur skólastjóri sama skóla frá 1984 til 1991 .
" Í dag er örorkubótaréttur lífeyrissjóða , að mér skilst , víða þannig að tekið er mið af þeirri skerðingu ævitekna sem fötlun viðkomandi veldur og upphæð örorkubóta ætlað að mæta þeim mismun sem þar vantar á , og er það vel Ef einhver teldist í því tilviki aðeins búinn að skila þriðjungi starfsævinnar , eins og ég hafði gert , fengi viðkomandi engu að síður fullar örorkubætur .
Mínir kjarasamningar voru þannig að gert var ráð fyrir því að menn ynnu sína starfsævi en tækju ekki upp á því að fatlast ! " Hann segist iðulega verða var við þann misskilning vina , kunningja og fleiri að hann hafi það bara aldeilis bærilegt með sín eftirlaun .
" Mörgum finnst það hreinlega sjálfsagt .
" Síðan Jón Hlöðver fatlaðist hefur hann tekið að sér launuð aukastörf til þess að reyna að brúa bilið á milli bótanna og þess sem hann hefði annars fengið fyrir fullt starf .
En eftir því sem árin hafa liðið og heilsan versnað er honum ekki kleift að vinna jafnmikið og áður .
" Þetta þýðir að afkoma mín hefur versnað , áhyggjur og kvíði magnast upp því samfara .
Þunglyndi Ég hef alltaf haft trú á því sem ég hef verið að gera og þess vegna er slæmt þegar manni fellur allur ketill í eld .
Og það er vont þegar fjölskyldan er farin að hafa af þessu áhyggjur .
" Hann segir vissulega erfitt að bera saman sínar aðstæður og annarra því margir hafa það miklu verra .
" Þetta brennur samt á mér , ég hef dregið mig meira í hlé og er orðinn fælnari á þátttöku í opinberu lífi eftir að ég lenti í þessum erfiðleikum .
Ég get ekki látið hjá líða að nefna að undanfarið hef ég varið miklum tíma í að sækja um styrki hér og þar , vil ekki telja upp hvar , en ég held ég hafi fengið jákvætt svar við einni af 10 umsóknum .
Afkoma mín nú veltur á því hvort ég hljóti styrki til minna verkefna og erfitt er að búa við slíkt óöryggi , " segir hann .
" Margir þekkja mig sem þennan lífsglaða og káta Jón Hlöðver og verða undrandi þegar þeir heyra að ég stríði við þunglyndi og kvíða .
En ég hef margt að þakka í mínu lífi , á góða fjölskyldu og marga góða vini sem hafa veitt mér ómetanlegan stuðning .
Ég er nokkuð viss um að án þeirra hefði ég ekki getað gert allt sem mér hefur þó tekist .
" Ekki sáttur Hann kennir engum einum um en nefnir að sér sýnist sem ýmis málefni fatlaðra hafi orðið útundan meira eða minna hjá öllum stjórnmálaflokkum .
Og ekki þarf að rabba lengi við Jón til að skynja að hann er ekki sáttur við meðferð sinna mála .
" Á sínum tíma tók ég að mér ákveðið verkefni hjá Akureyrarbæ , við að efla tónlistarlíf í bænum ; það var í upphafi hugsað gagnkvæmt þannig að bærinn nyti sem best starfskrafta minna að efla tónlistarlífið hér og að ég fengi fyrir það laun til að mæta hluta af því sem upp á lífeyri skorti .
Þetta fyrirkomulag gafst mér vel og gerði mér fært að vinna á akri tónlistar og uppskera að mínum dómi allvel .
En eftir að þessum samningi lauk árið 2009 hafa vaxtarskilyrði á þeim akri rýrnað verulega .
" Þegar Jón fatlaðist óskaði hann sérstaklega eftir því að fá að sinna skólastjórn í hlutastarfi en var þá sagt að skv. þágildandi reglum um stjórnendur stofnana bæjarins væri aðeins unnt að gegna slíkum störfum í 100% starfshlutfalli .
" Ég lagði þá inn formlega beiðni um að láta af störfum .
Eftir á að hyggja hefði ég fremur átt að fylgja eftir fyrrgreindri ósk um hlutastarf .
" Jón Hlöðver leggur áherslu á að þrátt fyrir framansagt komi hann ekki fram til þess að kvarta sjálfs sín vegna heldur ekki síður að hans saga verði til að vekja athygli á úrbótum sem þurfi að verða á réttarstöðu fatlaðra , en því miður sé þetta fjarri því einsdæmi .
Lífsgæði og jafnræði " Í umræðu um nýja stjórnarskrá hefur meðal annars verið fjallað um jafnræði fólks ; að þeir sem eru fatlaðir eða eiga við aðra erfiðleika að stríða hafi jafnan rétt á við annað fólk til lífsgæða og heilsuþjónustu , " segir Jón Hlöðver .
" Í því sambandi má spyrja hvort það sé jafnrétti , þegar Tryggingastofnun takmarkar greiðsluþátttöku okkar utanhöfuðstaðarbúa til sérfræðilækna í Reykjavík við tvær heimsóknir á 12 mánaða fresti .
Það er skerðing á mannréttindum að mínu mati .
Það yrði gaman að heyra hver viðbrögð fólks í Hlíðahverfinu yrðu ef því væri tilkynnt að það mætti einungis leita til lækna í vesturbænum .
" Jóni er tónlistin í blóð borin , eins og nefnt var í upphafi .
" Ég hef vissulega fengið ákveðna hæfileika í vöggugjöf , menntaði mig á því sviði og hef sinnt minni köllun alla tíð .
" Jón nefnir að þegar hann tók við sem skólastjóri Tónlistarskólans hafi nemendur verið rúmlega 200 en hátt í 600 þegar þeir voru flestir .
Fleiri en eru í skólanum í dag .
" Ég er samgróinn Akureyri og ég hef alltaf verið sannfærður um hið þýðingarmikla hlutverk bæjar míns að skipa sess sem helsti skóla- , menningar- og listabær landsins .
Ég hef trúað því staðfastlega að mitt lífsstarf þjónaði m.a. þeim tilgangi að efla þá sýn .
Tónlistin er og verður það tungumál sem ég vil helst mæla og á því máli tel ég mig vinna bæði sjálfum mér og samfélaginu mest gagn , " segir Jón Hlöðver Áskelsson .
Leiðrétting 18. maí - Sjúkratryggingar – ekki Tryggingastofnun Vegna viðtals við Jón Hlöðver Áskelsson í Sunnudagsmogganum þar sem hann segir að Tryggingastofnun takmarki greiðsluþátttöku fólks utan höfuðborgarsvæðisins til sérfræðilækna á Reykjavík við tvær heimsóknir á 12 mánaða fresti , vill stofnunin koma því á framfæri að það eru Sjúkratryggingar Íslands sem sjá um ferðakostnað .
