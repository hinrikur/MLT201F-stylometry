Bragi Ásgeirsson listmálari , gagnrýnandi og kennari er áttræður í dag , laugardag .
Hann er enn að og getur raunar ekki hugsað sér að rifa seglin .
" Kyrrstaða og hreyfingarleysi er ávísun á stöðnun og dauða , hvort heldur að um efni eða anda er að ræða .
" Texti : Orri Páll Ormarsson orri@mbl.is Myndir : Kristinn Ingvarsson kring@mbl.is Það er ekki amalegt útsýnið af svölunum fyrir framan vinnustofu Braga Ásgeirssonar á 13. hæð við Austurbrún 4 í Reykjavík .
Við horfum út á sundin blá .
" Ekki er skipulagið síðra , " segir Bragi og glottir .
" Það er eins og þessi hús hafi fallið af himnum .
" Það er aldrei langt í húmorinn á þessum bænum .
Við höldum sem leið liggur inn á vinnustofuna , þar sem Bragi hefur stundað list sína í 45 ár .
Hingað kemur hann helst á hverjum degi , nema á sunnudögum , þökk sé stopulum strætóferðum .
" Dagurinn er yfirleitt í föstum skorðum hjá mér .
Ég vinn heima á morgnana , skrifa og les bækur og góð blöð .
Það er mín aðferð til að sanka að mér orðaforða vegna þess að ég heyri ekki orðin .
Síðan kem ég hingað á vinnustofuna eftir hádegi og mála .
" Talið berst að merkum áfanga sem er handan við hornið , áttræðisafmælinu .
" Það er mikið stökk frá því að vera sjötugur , nánast 25 ár , " svarar Bragi brosandi .
" Ég er ekki eins þrekmikill og áður en að öðru leyti er heilsan mjög góð .
Ég lenti í hremmingum um tíma en komst í gegnum þær .
" " Auðvitað , " svarar Bragi og fórnar höndum , þegar spurt er hvort það séu ekki forréttindi að geta ennþá unnið og málað .
" Og ekki síður að halda jafnaðargeðinu og lífsgleðinni .
Picasso málaði til hinstu stundar en var ósáttur við að klára bara þrjár myndir á dag en ekki tíu eins og áður .
Sama má segja um Renoir , hann lét gigtina ekki aftra sér .
Málarar hafa mikla þörf fyrir að tjá sig .
" Festist í tilraunum – Liggur frelsið í málverkinu ? " Málverk , riss og grafík eru í eðli sínu mjög auðgandi athafnir .
Maður er alltaf að uppgötva eitthvað nýtt .
Ég festist snemma í því að gera tilraunir – sem þykir ekki alltaf fínt .
Galleristarnir vilja að maður festist í einhverju söluvænlegu .
Á Íslandi eru listamenn lítið á framfæri gallerista sem veitir þeim ákveðið frelsi .
Á móti kemur að tækifærin til að sýna eru mun færri .
Annars er stórhættulegt að komast í tísku á Íslandi , þá getur farið fyrir manni eins og fótanuddtækinu forðum ! " – Erum við að einangrast sem þjóð ? " Já .
Það er nóg að fletta íþróttasíðum blaðanna til að átta sig á því .
Þar er lítið um fréttir frá útlöndum .
Það er eins með listina , við fylgjumst ekki nægilega vel með .
Hvernig er líka hægt að ætlast til þess þegar straumurinn liggur á sólarstrandir , þegar landinn fer utan ? Þar sjá menn enga list .
Sjónvarpið er svo kapítuli út af fyrir sig , þar er alltof mikið af byssuþáttum .
" – Hvers vegna er þetta svona ? " Stjórnmálamenn eiga stóra sök á þessu .
Mjúku hliðarnar á lífinu hafa með sanni ekki haft forgang á Íslandi í tímans rás .
" Hvað má og hvað má ekki ? – Í kjölfar Koddu-sýningarinnar í Nýlistasafninu , þar sem umdeilt verk , Fallegasta bók í heimi , var til sýnis hefur spunnist nokkur umræða um það hvað má og hvað má ekki í listum .
Fróðlegt væri að heyra þitt sjónarmið í þeim efnum .
" Hér á það rækilega við , að fæst orð beri minnsta ábyrgð , hef ekki séð bókina , ei heldur sýninguna , tel þó að farið hafi verið út fyrir siðræn mörk .
Hvað má og hvað ekki í listum er hins vegar mikið álitamál .
" – Þú hefur lifað langan dag í listinni .
Þykir þér þróunin í íslenskri myndlist undanfarna áratugi hafa verið til heilla ? " Þessu tel ég mig hafa svarað í þó nokkrum pistlum mínum , en þó rétt að endurtaka nokkur meginatriði : Hið fyrsta skortir hér tilfinnanlega rými hvar almenningur getur virt fyrir sér þróun íslenskra sjónlista augliti til auglitis , ekki einungis frá aldamótunum 1900 , heldur allt frá þverskurði þess er hinar myndskreyttu öndvegissúlur rak á land og fram til þess tíma þá Sæmundur Magnússon Hólm frá Hólmaseli í Meðallandi hóf fyrstur Íslendinga nám við Listakademíuna í Kaupmannahöfn 1776 , og rakaði að sér verðlaunum , loks þaðan til seinni hluta nítjándu aldar og okkar tíma .
Þá fyrst verður mögulegt að gera sér fulla og skilvirka grein fyrir þróuninni , einnig síðustu áratugi .
Samtíma Sæmundi við Akademíuna um skeið munu einnig hafa verið Bertel Thorvaldsen , og hinn hámenntaði Ólafur Ólafsson frá Frostastöðum í Blönduhlíð , seinna búsettur í Noregi , og kenndur við Kóngsberg , sem víðfrægur varð fyrir útbreiðslu nýklassískra hugmynda í arkitektúr .
Einnig má nefna hinn minna þekkta Rafn Þorgrímsson Svarfdalín frá Þverá í Öxnadal .
Metnaður og hæfileikar til skapandi athafna virðast þannig vel að merkja óneitanlega hafa verið fyrir hendi meðal þjóðarinnar , en blundað um aldir .
Ofurseldir mati örfárra Eins og stendur eru Íslendingar ofurseldir mati örfárra sem ákveða hvað skuli kynnt almenningi , hvað ekki og hvernig , nokkurs konar gæslumenn réttrúnaðar í listum .
Innbyrðis samþykktir þessara sjálfskipuðu postula og beturvitandi , skulu sömuleiðis hafa ígildi þjóðarsáttar .
Giska skondið í lýðræðisríki og eru Íslendingar hér í sérflokki á Norðurlöndum , sem og víðast annars staðar í heiminum .
Höfuðmáli skiptir að almenningi gefist kostur að þroska myndskyn sitt , þróa einnegin með sér persónulegar skoðanir án beinnar íhlutunar utanaðkomandi , einkum hinna svonefndu hlutdrægu og pólitísku bendiprika sem yfrið nóg er af í heimi hér .
Vísa til þess , að myndlistarmenn sem skarað hafa , og skara framúr , hafa yfirleitt verið sammála um að þeir hafi lært mest af skoðun safna og sýninga ásamt rannsóknum upp á eigin spýtur .
Annað sem telst staðbundið varðandi útkjálkabúa , staðreynd sem við verðum því miður að kyngja , er þessi ofurhræðsla við að viðurkenna áhrif frá öðrum , hér virðast flestir vilja teljast eingetnir eins og frelsarinn , um leið og þeir ótvírætt fylgja höfuðstraumunum , margir í blindni .
Neikvætt að ungir virðast ekki lengur þurfa að leita til safna né visku til fortíðar , helst skal hún þurrkuð upp eins og íslenskt votlendi .
Minnumst hér hinnar skorinorðu myndlíkingar í framslætti Oscars Wilde : " Viðvaningurinn segist vera undir vissum áhrifum , en snillingurinn einfaldlega að hann steli frá öðrum ! " Menn athugi um leið , að það er auðvitað ekki sama frá hverjum menn stela , því síður hvernig .
Hér skiptir tilfinning og yfirsýn meginmáli , að viðkomandi nái að brjóta áhrifin undir persónuleika sinn .
Nú síðast var vitnað í myndhöggvarann Auguste Rodin , sem bætti við ; að allt sem hann sjálfur gerði væri fengið að láni úr hinni og þessari áttinni ! Summan og niðurstaðan er auðvitað , að menn eigi ekki að óttast að skaða ímyndaðan persónuleika sinn við að nema af fortíðinni og hinum þroskaðri og reynslumeiri , að endingu skal svo heldur ekki yfirsjást að hinn fávísi veit yfirleitt alltaf betur .
" Klaustur og ógeð – Þú hefur hafnað þeirri staðhæfingu að málverkið sé dautt .
Hvernig metur þú stöðu þess í dag ? " Þessari spurningu hef ég einnig margoft svarað í pistlum mínum .
Og ef í hnotskurn er litið allt frá stríðslokum 1945 , hélt málverkið sínu allar götur fram að því er hugmyndafræðilega tímabilið varð að heimsfári sem stóð í áratug og meir , og olli er fram liðu stundir mikilli kreppu hjá listhúsum austan hafs sem vestan .
En er botninum var náð í upphafi níunda áratugarins og nýbylgjumálverkið , eða kannski heldur nýja málverkið ruddi sér rúms , varð gríðarleg sprenging .
Markaðurinn andaði léttar , vegur málverksins náði fljótlega áður óþekktum hæðum og verk óhlutlægra málara Parísarskólans , einkum frá fimmta og sjötta áratugnum konmust sem endurnýjuð á stall og margfölduðust í verði .
En stöðluð hugmyndafræðin lét after á sér kræla , naumhyggjan og afbygging viðurkenndra vinnubragða , jafnvel í átt til hreins klasturs og ógeðs , eins og menn virðast geta séð í meðhöndlun bókverksins á Koddu-sýningunni .
Naumhyggjan hafði viðtæk áhrif og þá einnig í húsagerðarlist og innanhússarkitektúr eins og sjá má allt um kring , ekki síst hér á landi .
En í raun og veru gaf málverkið aldrei upp öndina , frekar en að tekist hafi að aflífa Picasso , en við það remdust vísir eins og rjúpan við staurinn , og enn eru gerð málverk í anda Cobratímabilsins , abstrakt expressjónismans , óformlega málverksins , geometríunnar , nýja málverksins , hjástefnunnar [ súrrealismans ] og ofurraunsæisins .
Þá heldur Picasso velli með braki að segja má , og ekki er sett upp sýning á verkum hans án þess að múgurinn stími að , jafnvel með nesti og nýja skó í biðröðina .
Og verk hans , eitt og fleiri , skipa ár hvert sess meðal tíu efstu á virtustu uppboðum heimsbyggðarinnar .
Af þessu má ráða að grunnur málverksins er öllum tískubylgjum markaðarins og hjarðarhugsun listaskólakerfisins æðri , enda er málverkið nú talið öruggasta og arðbærasta verðbréfið vestan hafs , en vel að merkja þurfa menn að hafa nef fyrir hlutunum ...
" Hræðsla við listamenn – Þú hefur lengi gagnrýnt skort á listfræðslu í skólum landsins .
Sagt að íslensk ungmenni viti allt um poppstjörnur samtímans en minna um djúpvitra listamenn sem hafa umbylt ríkjandi hugsunarhætti .
Hvers vegna er menntakerfið svona tregt að breyta þessu ? " Ég held að það sé ekki fyrst og fremst sök menntakerfisins , þótt íhaldssemi , samlegðarárátta og tregða spili þar óvefjanlega inni .
Heldur sé erfiðasti hjallinn hræðsla við listamenn , einarðlega skoðanamyndun og gagnsæi , að viðbættri fáfræði ráðamanna .
Þetta sýna fjárveitingar til íþrótta og lista betur en nokkuð annað , til að mynda fær golfsambandið yfir 300 milljónir fyrir starfsemi sína og er vafalaust vel að þeim krónum komið .
Hins vegar fær Listasafn Íslands einungis 12 milljónir til endurnýjunar listaverkaeignar sinnar og þjóðarinnar um leið ! Þetta er einungis gott dæmi þess að ráðamönnum er stórum annara um efnið en andann , vöðvana en vitið , og má hér vísa til frægrar skopteikningar um draumahermann prússneskra herforingja á árum áður , þá af var höfuðið ! " – Undanfarin misseri hafa verið íslensku þjóðinni erfið .
Hvaða áhrif sýnist þér efnahagskreppan hafa á listsköpun í landinu ? Stundum er sagt að listin þrífist aldrei betur en í kreppu .
" Það verður ekki ennþá séð hverjar afleiðingar kreppunnar verða , en sagan segir að listamenn gefist ekki svo auðveldlega upp þótt á móti blási .
Andstreymið hefur verið þeim ögrun og áskorun til athafna frekar en hitt , óvíða hefur það verið jafn altækt og gegnsætt og hér á landi , hvorki Sigurður Guðmundsson málari né nafni hans Breiðfjörð létu til að mynda hugfallast þótt hlutskipti þeirra væri hungur , hor og volæði .
Og það var ekki tiltakanlega mikið af klinki í vösum framúrstefnumanna eftir 1945 , hins vegar fleiri göt .
Til að mynda myndlistarmanna sem kenndu sig við september og síðan fyrstu kynslóða sporgöngumanna þeirra .
Þeir stóðu einir .
Allt aðrir tímar í þessum tækniheimi síðustu áratuga , heilaþvotti og hjarðarmennsku .
Erfitt fyrir aldna skrögga að gera sér grein fyrir því hvernig mál munu þróast , aðalatriðið hlýtur að vera að þeir standi vaktina og hviki ekki af markaðri leið .
Nei , þessi þjóð hélt aldrei vel utan um sína sjónlistarmenn og gerir naumast enn og er hér mjög aftarlega á merinni meðal bræðraþjóða sinna .
" Aldur skiptir engu máli – Margir eru sestir í helgan stein á þínum aldri , jafnvel fyrir löngu .
Hefur þú alltaf jafnmikla þrá og döngun til að mála ? " Engum metnaðarfullum listamanni sem hefur eitthvað að segja er kyrrstaðan kær , aldur skiptir þar engu máli .
Kyrrstaða og hreyfingarleysi er ávísun á stöðnun og dauða , hvort heldur að um efni eða anda er að ræða .
Eftir að ég hætti kennslu , listrýni og greinaskrifum er ég í fyrsta skipti í þeirri stöðu frá því 1960 , þ.e. rúma hálfa öld , að geta einbeitt mér algjörlega að málverki og leitast við að nýta mér það eftir fremstu getu .
Nei , nei , við myndlistarlistmenn þekkjum ekkert sem heitir að setjast í helgan stein , aðrir mega eiga það grjót .
" – Þú hefur alla tíð verið atorkusamur , í lífi og starfi .
Hvaðan kemur þessi ólgandi kraftur ? " Frá lífsþorstanum .
" Skynfærin hundsuð en vöðvarnir hylltir Áratugum saman skrifaði Bragi Ásgeirsson gagnrýni og fróðleik um myndlist í Morgunblaðið .
Ætli honum þyki orðræðan um menningu og listir nægilega fyrirferðarmikil í prent- og ljósvakamiðlum í dag ? " Þegar ég hóf að skrifa listrýni , pistla og greinar í blaðið sem sköruðu sjónmenntir á vormánuðum 1966 , hafði einkasýningum fjölgað gríðarlega á höfuðborgarsvæðinu .
Morgunblaðið , sem eitt dagblaðanna hafði um árabil haldið uppi reglubundinni listrýni sá sig tilneytt til að fá mann við hlið Valtýs Péturssonar ef það gæti á annað borð haldið utan um þessa þróun með viðunandi móti .
Vægt til orða tekið , að það kom mér gríðarlega á óvart þegar leitað var til mín og hafnaði í fyrstu eindregið að taka við þeim súra kaleik .
Að betur athuguðu máli , og þeirri eyðimörk sem fróðleikur um sjónmenntir og stóra viðburði utan landsteinanna var í prentmiðlum tímanna , hugkvæmdist mér að kannski gæti ég látið gott af mér leiða og miðlað samtímis hlutlægum upplýsingum til lesenda blaðsins .
Setti það að skilyrði að ég fengi að skrifa um þau mjög svo vanræktu mál og var strax gengið að því .
Fólk var sannarlega með á nótunum og fann ég fljótlega til mikils þakklætis úr öllum áttum og var svo alla tíð , og raunar enn .
Hins vegar var ég umdeildur listrýnir sem þó má telja sérhverjum metnaðargjörnum rýni til tekna .
Var enginn talsmaður neinna listhópa , þótt vissulega væri módernisminn helstur þekkingargrunnur minn .
Slík hlutlægni var ekki vel séð af öllum , einkum ekki sértrúarhópum sem byggja listsköpun sína á því " að vera í sambandi " eins og það heitir , troða sér í skóhlífar annarra sem eru af þjóðum sem telja miklu fleiri hausa .
Það var mér svo einungis ánægjuefni að ýmsir fetuðu í fótspor mín en þeir gerðu það í mun minna mæli og oft af öðrum og hlutdrægari hvötum .
Engir tekið upp merkið Það hefur valdið mér vonbrigðum eftir að ég hætti , að engir hafa tekið upp merkið og í stað skipulagðrar listrýni skuli menn handvelja verðuga á síðurnar , um leið stórminnka alla rækt við sjónmenntir sem varla er ýkja viturlegt í þessu einangraða landi , þ.e. útskeri .
Þetta gerist á sama tíma og miðlar annarra landa hafa margir hverjir stóraukið viðlíka upplýsingastreymi .
Kannski hér afleitast að áhugi netmiðilsins , Mbl.is , er enginn á listmenningunni sem er algjörlega á skjön við þróunina ytra , skynfærin hundsuð en vöðvarnir hylltir .
Afleiðingarnar af þessari blindu fræðslukerfisins , prent- og ljósvakamiðla , á þýðingu sjónmennta má hvarvetna sjá á höfuðborgarsvæðinu ásamt rugli á listamarkaðinum , fölsunum og ótrúlega fáfræði yngri kynslóða , þótt hún sé í grunni sínum kannski ekki meiri en hún hefur áður verið , möguleikarnir til upplýsingaöflunar hafa hins vegar margfaldast á síðustu árartugum .
En fáfræðin um þróunina á Norðurlöndum í tíma og rúmi er þrátt fyrir það yfirgengileg og hér spilar inná að við lýðveldistökuna klipptum við á flest menningartengsl við Danmörku , hættum um leið að draga dám af þeim í mikilvægum og jarðtengdum þjóðþrifamálum .
Atriði sem einmitt eru kjarninn og kjölfestan í sjálfstæði og risi þjóða en síður einhverjar undirskriftir á pappírssnepla , sjálfumgleði yfirborð og þjóðerniskennd húrrahróp .
" Í tilefni af áttræðisafmæli Braga verða opnaðar tvær sýningar á verkum hans í dag , laugardag .
Í Galleríi Fold við Rauðarárstíg og í Stúdíói Stafni við Ingólfsstræti .
