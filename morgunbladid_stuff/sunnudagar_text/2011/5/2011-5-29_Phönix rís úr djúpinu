1881 strandaði danska póstskipið Phönix út af Löngufjörum á Snæfellsnesi .
Skipverjar komust í land en litlu var hægt að bjarga af farminum .
Fyrir tveimur árum fann Arnar Þór Egilsson kafari flakið ásamt tveimur félögum sínum og nú er hafin vísindaleg rannsókn á því undir forystu Ragnars Edvardssonar fornleifafræðings .
Orri Páll Ormarsson orri@mbl.is Ég renndi blint í sjóinn og það var einstök tilfinning að finna flakið .
Núna langar mig bara að sjá meira og gera meira en maður verður víst að sætta sig við að þetta gerist ekki í einum hvelli eins og í bíómyndunum .
Þetta er vinna sem byggir á þolinmæði , " segir Arnar Þór Egilsson , kafari í sérsveit Ríkislögreglustjóra , sem skipulagði leitina að póstskipinu Phönix út af Löngufjörum á Snæfellsnesi og fann það ásamt félögum sínum , Eggerti Magnússyni og Eiríki Ó. Jónssyni , fyrir tveimur árum .
" Við sáum fljótt kýraugu , krana og fleira þegar við fundum flakið .
Það fellur ekki á suma hluti þarna niðri , " heldur Arnar áfram .
" Það var hins vegar ekki fyrr en í leiðangri sem farinn var nú í vor að við fórum að sjá persónulega hluti , til dæmis postulín .
Fornleifafræðingarnir , sem vinna með okkur , höfðu koparhandfang , krana og tvö kýraugu með sér upp og verða þeir munir rannsakaðir gaumgæfilega .
" Arnar segir ákaflega merkilegt að skoða 130 ára gamalt flak , við blasi allskonar hlutir , sem vont sé að átta sig á nú , enda þótt þeir hafi eflaust verið hversdagslegir á sinni tíð .
Eitthvað frá grunni Fjölskylda Arnars átti lengi jörð í Miklaholtshreppi , nálægt strandstað , og þekkir hann því vel til á þessum slóðum .
Hann hefur alla tíð verið mikill grúskari og fyrir fimm árum rakst hann á bók um hreppinn , þar sem getið er um strandið .
Þá fóru hjólin að snúast .
" Marga kafara dreymir um að finna sitt eigið flak og ég hugsaði með mér að þarna væri mitt tækifæri komið , " segir Arnar brosandi .
" Kafarar eru alltaf að þróa sína tækni og mig hefur lengi langað að nýta mína þekkingu og reynslu til að prófa eitthvað frá grunni .
Verkefnið verður að vera raunhæft og útfrá heimildum um strandið fannst mér Phönix uppfylla þau skilyrði .
" Hvernig fer gufuskip á 130 árum í sjónum ? var fyrsta spurningin sem Arnar þurfti að velta fyrir sér .
" Ég vissi að gufuketill og skrúfa eyðast ekki auðveldlega upp og mat það því snemma svo að eftir miklu væri að slægjast .
" Hann sökkti sér í gögn til að átta sig betur á staðsetningu flaksins .
Miðað er við ýmis kennileiti í heimildum en Arnar þurfti að meta hvar þessi kennileiti væru nú .
Slíkt getur hæglega breyst á 130 árum .
Reyndust hjónin Trausti Skúlason og Guðríður Kristjánsdóttir á Syðra-Skógarnesi honum mjög hjálpleg í því sambandi .
Leitarsvæðið var stórt og mikið af skerjum .
Eitt að standa í fjörunni , annað að kafa niður Yfirmenn Arnars voru svo almennilegir að sameina fyrsta leitarleiðangurinn æfingu kafara sérsveitar Ríkislögreglustjóra .
Það var árið 2008 og fannst ekkert í þeirri leit .
" Hún gaf okkur eigi að síður tilfinningu fyrir svæðinu og hvatti okkur til dáða .
Reynslan sem við öfluðum okkur nýttist vel við að skipuleggja næstu leiðangra og afmarka leitarsvæðið .
Það er eitt að standa í fjörunni , annað að kafa niður .
" Næsti leiðangur var farinn í apríl 2009 .
Þá köfuðu Eggert og Eiríkur , ásamt Arnari , og höfðu þeir sónartæki meðferðis .
Eftir dagsleit kom eitthvað fram á sónartækinu og við nánari athugun kom í ljós að það var líkast til skipsskrúfa .
" Við gátum ekki verið alveg vissir en viðbrögðin voru eigi að síður fölskvalaus .
Ég náði myndbandi af Eiríki þegar hann kom úr kafi og hann átti mjög erfitt með að hemja gleði sína , " segir Arnar hlæjandi .
Arnar og félagar vildu vitaskuld fara eftir kúnstarinnar reglum og tóku fyrir vikið ekkert með sér .
Merktu staðinn hins vegar vandlega og settu sig í samband við Fornleifavernd ríkisins .
Þar á bæ sýndu menn málinu strax mikinn áhuga og í júní 2009 köfuðu tveir fornleifafræðingar , Magnús Sigurðsson og Ragnar Edvardsson og Leifur Þorvaldsson aðstoðarmaður þeirra niður að flakinu með Arnari og félögum .
Arnar segir aðstæður um margt ákjósanlegar á staðnum til að stunda rannsókn af þessu tagi .
Flakið liggur ekki á mjög miklu dýpi ( um tíu metrum ) og nokkuð bjart er þar niðri .
Það spillir heldur ekki fyrir að mikill skeljasandur er á staðnum .
Vonast til að finna meira Þegar búið var að taka af allan vafa um að Phönix væri fundið óskaði Arnar formlega eftir friðlýsingu og var hún samþykkt af Fornleifanefnd ríkisins í júlí á síðasta ári .
Þeir félagar stefna að því að kafa næst niður að flakinu í ágúst í sumar .
Þá ætla þeir að fara á stærri bát til að geta einbeitt sér betur að vinnunni neðansjávar .
" Ég vonast til að sá leiðangur verði góður .
Það á margt fleira eftir að finnast .
Það yrði til dæmis ekki amalegt að koma marmaraplötunni sem setja átti á leiði Kristjáns fjallaskálds til skila .
" Arnar er þakklátur öllum þeim sem hafa lagt hönd á plóginn .
" Það er útilokað að gera svona lagað einn .
Maður er algjörlega háður öðrum um framkvæmdina .
Það er líka gaman að geta deilt þessu með öðrum , það gefur verkefninu aukið gildi .
" Nú er bara að halda niðri í sér andanum eftir næsta leiðangri .
Knúið seglum og gufuvél Póstskipið Phönix var tvímastra málmskip , knúið seglum og gufuvél , smíðað í Skotlandi árið 1861 .
Phönix var 60 metra langt og um 400 tonn að þyngd .
Skipið var í eigu útgerðarinnar " Det forenede Dampskibsselskab " ( DFDS ) í Danmörku , sem enn er til , og gerði hún skipið út til Íslands .
Fyrsta ferð Phönix til Íslands var 7. júní 1864 og var það í áætlunarferðum til landsins allt til þess er það fórst .
Phönix var fyrsta gufuskipið sem sinnti svokölluðum miðsvetrarferðum til Íslands .
Á þessum tíma skipti það Íslendinga miklu máli að fá ýmsar vörur og halda uppi samgöngum á milli Íslands og Evrópu yfir vetrartímann .
Tók niðri á blindskeri í aftakaveðri Þegar danska póstskipið Phönix sigldi fyrir Reykjanes seint í janúar 1881 hreppti það aftaka norðanveður með hörkufrosti og blindhríð .
Skipið var allt yfirísað og erfiðlega gekk að stýra því , auk þess sem menn vissu ekki fyrir víst hvar þeir væru staddir .
Eftir tveggja sólarhringa baráttu við veðuröflin og þrotlausa vinnu við að brjóta ísinn af skipinu voru menn að niðurlotum komnir .
Er Phönix var statt út af Löngufjörum á Snæfellsnesi tók skipið niðri á blindskeri og leki kom að því .
Áhöfnin , 24 menn , náði með naumindum að sjósetja björgunarbáta , enginn tími gafst til að bjarga farmi skipsins .
Það varð til happs að skipið hafði strandað skammt frá landi , þannig að allir komust í land .
Aftakabylur var og fimbulkuldi , á bilinu 10-20° frost .
Nauðsynjavörur um borð Komnir í land börðust skipbrotsmenn áfram í veðrinu og komust ekki til byggða fyrr en mörgum klukkustundum síðar .
Margir voru illa á sig komnir og þannig fór að einn úr áhöfninni lést nokkrum dögum síðar sökum kalsára .
Þá varð læknir að fjarlægja útlimi nokkurra manna .
Næstu daga var reynt að bjarga einhverju af farmi skipsins en það reyndist hægara sagt en gert .
Kom það sér illa fyrir marga enda mikið af nauðsynjavörum um borð .
Ferðir póstskipsins voru fátíðar á þessum árum , einkum yfir háveturinn .
Nokkrar ferðir voru farnar um borð í skipið , þar sem það hékk á skerinu , en lestin var full af sjó og því ógerlegt að bjarga póstpokum skipsins , þar sem þeir voru allir geymdir í skutnum .
Töluverður reki varð úr flakinu og náði rekasvæðið alla leið frá strandstað að Búðum á Snæfellsnesi .
Uppboð á rekamunum voru haldin af sýslumanni og gat fólk boðið í þá hluti sem ekki voru merktir ákveðnum eiganda .
Jarðneskar leifar Jóns Sigurðssonar forseta og konu hans , frú Ingibjargar Einarsdóttur , höfðu verið fluttar með Phönix frá Danmörku til Íslands tæpu ári fyrir strandið .
Til að heiðra minningu þeirra voru listamenn og myndhöggvarar fengnir til að koma með hugmyndir , gera teikningar og kostnaðaráætlanir að gerð minnismerkis , sem setja átti upp á Íslandi við leiði þeirra hjóna .
Þessar tillögur og teikningar voru sendar með Phönix í þessari örlagaríku ferð .
Einnig eru heimildir fyrir því að marmaraplata sem setja átti á leiði skáldsins Kristjáns Jónssonar , Fjallaskálds , hafi verið með í skipinu .
Straumhvörf í íslenskri fornleifafræði Ragnar Edvardsson fornleifafræðingur segir rannsóknina á póstskipinu Phönix opna nýjan kafla í íslenskri fornleifafræði sem fræðigrein og gefa greininni fleiri möguleika á að túlka fortíðina og skilning á sögu íslensku þjóðarinnar .
Sérsvið hans er strand- og sjávarminjar og sýndi hann málinu fyrir vikið strax mikinn áhuga eftir að Arnar og félagar fundu flakið .
Rannsóknin hófst formlega nú í maí og hefur rannsóknasetur Háskóla Íslands á Vestfjörðum umsjón með henni í samstarfi við Fornleifavernd ríkisins .
" Vandamálið við íslenska fornleifafræði er það að menn eru alltaf að eltast við það sama .
Það hafa fáir farið út í skipulagðar rannsóknir á minjum á hafsbotni fyrr en nú , " segir Ragnar .
Spurður um skýringu á þessu svarar hann því til að fornleifarannsóknir á hafsbotni séu dýrar í framkvæmd og aðstæður mun erfiðari en á landi .
Tilvalið til þjálfunar " Fáir fornleifafræðingar hafa kafararéttindi eða reynslu við rannsóknir á minjum á hafsbotni .
Mikilvægt er fyrir íslenska fornleifafræði að þjálfa upp kafara í aðferðafræði neðansjávarrannsókna svo að í framtíðinni verði til hópur áhuga- og fræðimanna sem sinnt geta þessari hlið fornleifarannsókna á vísindalegan hátt .
Póstskipið Phönix er tilvalið til þjálfunar kafara þar sem það liggur á litlu dýpi og allar aðstæður ákjósanlegar , " segir Ragnar .
Hann segir litlar upplýsingar til um aðstæður neðansjávar við rannsóknir á skipsflökum , það er áhrif kulda á kafara við fornleifarannsókn , hafstrauma og aðra umhverfisþætti .
Við þessa rannsókn muni safnast upplýsingar og reynsla sem nýtist við frekari rannsókn á minjastöðvum neðansjávar .
Að sögn Ragnars er lítið vitað hvernig járn , timbur eða aðrir efniviðir varðveitast neðansjávar við Íslandsstrendur fyrir þær sakir að saltmagn sjávar , lífverur sem flýta fyrir eyðingu og fleira er mismunandi eftir hafsvæðum .
" Rannsóknin mun gefa ákjósanlegt tækifæri til að safna upplýsingum um hafsvæðið við sunnanvert Snæfellsnes og gefa hugmynd um minjastaði á því svæði .
Slíkar upplýsingar munu nýtast við rannsóknir á öðrum neðansjávarminjastöðum á svæðinu .
" Dýr farmur á sinni tíð Öll aðföng voru flutt inn til landsins með skipum fram á 20. öld og Ragnar segir vitneskju um það hvað kom inn í landið af skornum skammti .
Hann segir of snemmt að segja til um hvað Phönix hafi að geyma en spennandi verði að rannsaka það niður í kjölinn .
" Póstpokarnir eru auðvitað löngu horfnir en það er eftir ýmsu öðru að slægjast .
Vitað er að þetta var dýr farmur á sinni tíð .
" Ragnar vonast til að rannsóknin á Phönix verði grunnur að frekari rannsóknum á neðansjávarminjum en þegar er búið að staðsetja tuttugu flök við Vestfirði sem hann brennur í skinninu af löngun til að rannsaka .
" Ég hef gert fimm ára áætlun um rannsóknina á Phönix og vonandi munu niðurstöður hennar sýna fram á hvað hægt er að gera í þessum efnum við Íslandsstrendur .
Þetta er bara byrjunin .
" Þess má geta að seinna í sumar stendur til að setja upp sýningu á völdum minjum úr póstskipinu Phönix í Sjóminjasafninu á Akranesi .
