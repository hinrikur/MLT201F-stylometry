Frá og með haustinu eiga nemendur í tónlist að geta lært við þann skóla sem hver og einn kýs , óháð búsetu .
Skv. samningi á milli ríkisins og Sambands íslenskra sveitarfélaga ( SÍS ) sem undirritaður var í gær eykst framlag ríkisins um 250 milljónir kr. til málaflokksins á ári , næstu tvö ár .
Samningurinn gildir til vors 2013 og í honum felst að ríkið tekur fjárhagslega ábyrgð á framhaldsstigi , auk miðstigs í söng , en sveitarfélögin sjá um grunnstig og miðstig .
Ákveðið hefur verið að viðræður um framlengingu hefjist strax .
Sigrún Grendal , formaður Félags tónlistarkennara , er ánægð .
" Við fögnum samningnum og erum þess fullviss að hann hefur jákvæð áhrif á tónlistarfræðslu í landinu , ekki síst vegna þróunar mála síðustu misseri , " sagði hún við Sunnudagsmoggann .
" Þar er ég að vísa til aðgengis og jafnræðis nemenda að námi , óháð búsetu og námsgreinum sem þeir velja sér .
Eins mun þetta styrkja kerfi tónlistarskóla sem er þannig uppbyggt að það virkar sem ein heild .
Til þess að verkaskipting og sérþekking innan kerfisins nýtist í þágu nemenda og tónlistarfræðslu sem og almennrar menntunar verður að vera flæði innan kerfisins og inntak þessa samkomulags styður við það .
" Framlag ríkisins greiðist til Jöfnunarsjóðs sveitarfélaga , sem deilir því út .
Halldór Halldórsson , formaður SÍS , segir þau hafa barist fyrir því að ríkið tæki alfarið að sér tónlistarmenntun 16 ára og eldri – í samræmi við það að ríkið rekur almenna framhaldsskóla – en það hafi ekki fengist í gegn .
" En þetta er mjög góður áfangi ; vel í áttina að því sem við vildum , " sagði Halldór í gær .
" Markmið okkar er að lækka þær girðingar sem verið hafa í tónlistarnámi , helst að fjarlægja þær , en það byggist svo sem á reglum hvers sveitarfélags .
Ef eitthvert þeirra kýs að greiða ekki vegna tónlistarnáms annars staðar á grunn- og miðstigi verður svo að vera , en tíminn sker úr um það hvort það verður einhvers staðar , " segir Halldór .
Sigrún Grendal segir að harðar hafi verið gengið að tónlistarskólum en öðrum menntastofnunum í niðurskurði síðustu missera , " á sama tíma og mikið er talað um að listir og menning skipti miklu máli og hafi einmitt þá kosti til að bera sem menn vilja draga fram með nýrri menntastefnu .
Mér heyrist á ráðamönnum að hugsanlega sé að aukast skilningur á vægi listgreina í menntun og þroska barna , sem og jafnvel fyrir samfélagið í heild , með vísan til gagnrýninnar hugsunar og tilfinningaþroska sem hefur áhrif á siðferðis- og samkennd svo eitthvað sé nefnt , " segir hún .
" Um nokkurra ára skeið hafa tónlistarnemendur orðið bitbein pólitísks þrass sveitarfélaga innbyrðis , og ríkis og sveitarfélaga og það hefur eyðilagt fyrir mörgum nemandanum , sem hefur þurft að hætta í námi þar sem sveitarfélög hafa takmarkað aðgengi við búsetu og sett upp aldurstakmarkanir – sem gengur þvert gegn faglegri uppbyggingu tónlistarnáms og tónlistarskólakerfisins , " segir Sigrún Grendal .
Samkomulagið var undirritað í tónlistarhúsinu Hörpu í gær .
Það gerðu Katrín Jakobsdóttir , mennta- og menningarmálaráðherra , Steingrímur J. Sigfússon , fjármálaráðherra , Ögmundur Jónasson , innanríkisráðherra , fyrir hönd ríkisins , en fyrir SÍS þau Halldór Halldórsson formaður og Guðríður Arnardóttir varaformaður .
Ríkið bætir við 250 milljónum Samkomulagið frá því í gær felur í sér að ríkissjóður greiðir 480 milljónir króna árlega vegna kostnaðar við kennslu í tónlistarskólum .
Á móti skuldbinda sveitarfélög sig til að taka yfir ný verkefni frá ríki sem nemur 230 milljónum og aukning á fjárframlögum frá ríkinu til málaflokksins nemur því 250 milljónum .
