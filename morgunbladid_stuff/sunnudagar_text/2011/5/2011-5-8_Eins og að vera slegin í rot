Caitlin er að koma heim ! ! ! " skrifaði Dagbjört Rós Halldórsdóttir í bloggfærslu þann 3. júní 2009 .
" Fékk niðurstöður í gærkvöldi sem hljóða upp á sameiginlegt forræði með jafnri skiptingu umgengni .
Ég er sátt .
Auðvitað vildi ég hafa hana alltaf hjá mér en henni er auðvitað fyrir bestu að þekkja báðar fjölskyldur sínar og uppruna sinn frá báðum löndum og menningu .
[ ...
] Þegar ég byrjaði í þessari baráttu fyrir tveim árum var mér sagt af mjög mörgum að þetta væri ekki hægt , að ég fengi aldrei forræði og það væri tíma- og peningasóun að reyna þetta .
En ég er þrjósk og neitaði að taka nei fyrir svar .
" Árin eru nú orðin fjögur og enn er Caitlin Viktoria Grundfjörð hjá föður sínum í Bandaríkjunum þrátt fyrir þarlendan dómsúrskurð um sameiginlegt forræði .
Það átti að lýsa sér þannig að Caitlin yrði til skiptis fjóra mánuði hjá móðurinni og fjóra mánuði hjá föðurnum þar til hún byrjaði í skóla .
Þá átti hún að vera fyrsta skólaárið á Íslandi , annað í Bandaríkjunum og svo koll af kolli þar til hún yrði 15 ára .
Þá átti hún að vera alfarið hjá Dagbjörtu .
Þetta gekk ekki eftir en sagan hvorki endar né byrjar þarna .
Dagbjört giftist Jonathan Johnson árið 2004 , þá 22 ára gömul , og fluttist með honum til Þýskalands þar sem þau bjuggu í tvö ár en Jonathan gegndi herþjónustu í bandaríska hernum .
Caitlin kom í heiminn 24. janúar 2006 og fjölskyldan flutti til Bandaríkjanna í júní sama ár .
Þá hófust vandræðin en Jonathan lofaði að sjá um alla pappíra .
Þegar hún kom til landsins var þetta ekki eins og hann hafði lýst yfir en þá var það orðið of seint .
Dagbjört segir að um leið og Caitlin hafi verið komin á bandaríska jörð hafi hún verið föst .
Hún gat ekki hugsað sér að skilja hana eftir en gat ekki heldur tekið hana með sér úr landi því þá hefði Jonathan kært hana fyrir barnsrán .
Vegna skorts á pappírsvinnu dvaldi Dagbjört ólöglega í Bandaríkjunum sem endaði með því að hún lenti í fangelsi í tíu daga og var síðan vísað úr landi ásamt syni sínum úr fyrra sambandi , Sindra Páli Grundfjörð Benediktssyni .
Þau voru bæði sett í komubann til Bandaríkjanna , sem gerði baráttuna erfiðari en banninu var aflétt fyrir tilstilli bandaríska sendiráðsins á Íslandi í febrúar í fyrra .
Dagbjört er hinsvegar svekkt yfir því að hafa ekki fengið hjálp frá íslenskum stjórnvöldum þrátt fyrir að hafa margoft óskað eftir aðstoð .
Þurfti að byrja upp á nýtt Caitlin bjó í fyrstu hjá ömmu sinni og afa í Bandaríkjunum en faðir hennar gifti sig nýverið og býr hún núna hjá honum og stjúpmóður .
16. september 2009 , á 27 ára afmælisdegi Dagbjartar , kom síðan reiðarslagið .
Dagbjört fékk stefnu frá Ohio .
Jonathan hafði notað tækifærið meðan hún var í banni til Bandaríkjanna til að fara í forræðismál aftur , í öðru ríki .
Hún réð sér lögrfræðinga þar og þurfti að byrja að vinna allt upp á nýtt .
Málið hafði áður verið tekið fyrir í Norður-Dakóta þar sem Dagbjört og Jonathan voru búsett .
Hann gegndi herþjónustu þar en er ekki lengur í hernum og flutti aftur á æskuslóðirnar í Ohio og tókst að fá málið tekið upp að nýju vegna flutningsins .
" Þegar ég fæ stefnuna í hendurnar er bara eins og ég hafi verið slegin í rot , " segir hún .
Dagbjört fór ásamt fleiri fjölskyldumeðlimum þrjár ferðir til Bandaríkjanna í fyrra en þær ollu vonbrigðum að því leyti til að þau fengu lítið að hitta hana og samskiptin við Jonathan og móður hans voru erfið .
" Þau gerðu þessa stuttu fundi mjög þvingaða og erfiða , " segir Dagbjört en Jonathan hafði átt að halda sig fjarri .
Fyrir lá dómsúrskurður um að Dagbjört mætti hitta Caitlin en fyrrverandi maður hennar fór ekki eftir honum nema hann fengi það skriflegt og í eitt skiptið var það einfaldlega of seint .
" Eitt skiptið fengum við þetta skriflega ekki fyrr en deginum áður en við áttum að fara heim en ég var ekki tilbúin að mæta með lögreglufylgd þó ég hefði haft rétt til þess .
Hann er búinn að segja henni að ég sé að koma að ræna henni .
Ég vildi ekki koma þarna til þess að skila henni strax aftur .
" Sæt systkini saman Öllu bjartara var yfir síðustu ferð fjölskyldunnar til Bandaríkjanna en það sem breyttist í millitíðinni var að skipaður var réttargæslumaður fyrir Caitlin , sem ber eingöngu hennar hagsmuni fyrir brjósti .
Dagbjört hitti Caitlin fimm tíma á dag í nokkra daga , eitt skipti dvaldi hún hjá henni um nótt og annað skipti var hún hjá henni tæpan hálfan sólarhring .
Með henni í för núna í apríl voru kærastinn Daníel Þorsteinsson , faðir hennar Halldór Ómar Pálsson og Sindri Páll , sonur hennar .
" Þetta var voða erfitt en það var æðislegt að fá að vera svona mikið með hana og með þau bæði saman .
Það var ofboðslega gaman .
Líka að vera ekki með þau hangandi yfir okkur heldur gat þetta verið nokkuð eðlilegt .
En hann [ Jonathan ] setur hana ofboðslega mikið á milli , " segir Dagbjört og útskýrir að það skemmtilegasta við heimsóknir Caitlin hafi verið að fá að fylgjast með samskiptum systkinanna , sem léku sér mikið og vel saman .
Hún segir ljóst að málareksturinn í Ohio eigi að binda enda á málið .
" Við förum fyrir rétt 17. , 20. og 24. maí .
Ég var að fá algjöra staðfestingu á því að þessu yrði ekki frestað .
Hann rak lögfræðinginn sinn fyrir nokkrum dögum og réð sér nýjan .
Við vorum hrædd um að það myndi nægja til þess að hann myndi ná að fresta þessu eina ferðina enn .
" En myndi Dagbjört vera sátt við sameiginlegt forræði eða óskar hún þess að fá ein forræði ? " Við erum búin að reyna að hann sé með forræði .
Hann var með tímabundið forræði á meðan við vorum að fara fyrir rétt .
Þá fékk ég ekkert að sjá barnið í heilt ár .
Við reyndum sameiginlegt forræði , erum búin að reyna það í ár og það hefur ekki heldur gengið upp .
Það eina sem er eftir er að ég sé með fullt forræði því persónulega myndi mér aldrei detta það í hug að fara niður á sama plan og hann .
Hann heldur að hann sé að hefna sín á mér en hegðun hans bitnar mest á dóttur okkar .
" Við það að gefast upp Dagbjört segir síðustu ár hafa verið erfið .
" Það hafa komið tímar sem ég er við það að gefast upp af því að það er svo erfitt að horfa á Caitlin .
Ég fæ að tala við hana þrisvar í viku og hún er reið út í mig , " segir Dagbjört , sem talar við hana í gegnum síma og Skype en það er auðvitað ekki eins og að vera á staðnum .
" Caitlin lendir á milli .
Hún er eins og reipi sem verið er að toga á milli .
Ég viðurkenni alveg minn þátt í því , ég er að toga í hinn endann en ég er að reyna að gera það eins varlega og ég get .
En það er annaðhvort að gera það eða ég fæ ekki að hitta hana fyrr en hún er orðin fullorðin .
" Það var mikið áfall fyrir Dagbjörtu að málinu skyldi ekki hafa lokið með úrskurðinum í Norður-Dakóta .
" Ég hrundi bara .
Við áttum ekki von á að þetta væri hægt .
Við héldum að núna væri búið að úrskurða og þá væri þetta bara þannig .
Það datt engum í hug að honum tækist þetta .
Ég var alveg sátt við niðurstöðuna og var að vonast til þess að einn daginn gætum við látið þetta virka og átti ekki von á öðru .
Maður er stundum voðalega barnalegur .
Ég átti ekki von á því að nokkur manneskja myndi vilja láta barnið ganga í gegnum eitthvað meira .
" Missti móður sína Móðir Dagbjartar , Valgerður Steinunn Sigurvinsdóttir , sá Caitlin þegar hún fæddist í Þýskalandi og þegar hún var skírð þriggja mánaða gömul í Njarðvíkurkirkju en Dagbjört er búsett í Keflavík .
" Mamma var með krabbamein og komst aldrei með okkur út því hún var í meðferð hér .
Svo verður hún ofboðslega veik .
Ég hringdi í þau út til að reyna að fá þau til að leyfa mömmu að sjá hana í gegnum Skype en það gekk ekki .
Þau vildu ekki leyfa henni að heyra í henni og mamma sá hana aldrei aftur , " segir Dagbjört en móður hennar lést í apríl 2008 .
" Við vissum alveg að hann kæmi ekki með hana en héldum að hann tæki allavega upp símann og leyfði henni að sjá hana í gegnum tölvuna .
Það hefði ekki átt að vera neitt mikið mál fyrir hann .
" Hvernig tilfinning er það að hafa barnið sitt í öðru landi ? " Það er voða erfitt að lýsa þessu .
Suma daga nær maður sér á strik .
Þetta hefur verið svo ofboðslega langur tími að þetta verður bara lífið .
Svona er þetta bara .
Ef ég myndi ekki hugsa um þetta þannig væri ég dottin niður í þunglyndi og myndi ekki gera neitt gagn .
Þetta tekur tíma .
Ég hugsa þetta alltaf þannig að sama hvernig málið fer verður hún átján ára einn daginn .
Hún er ekki dáin .
Ég kem til með að hitta hana .
Lífið er ekki búið , " segir hún en þetta er ekki auðvelt .
" Svo reynir maður bara að gera sitt besta til að standa í lappirnar , það er ekki alltaf auðvelt .
Suma dagana kemst ég varla fram úr rúminu .
En ég á líka strák .
Hann þarf að komast í skólann , læra heima , borða , bursta tennurnar og fara að sofa .
" Dagbjört er hins vegar ekki í vinnu sem stendur en hún er í endurhæfingu en hún greindist með áfallastreituröskun haustið 2007 .
" Þá fór ég samt að vinna , hugsaði um soninn þess á milli og mömmu líka .
Svo fer mamma en ég reyndi að komast þetta áfram á hnefanum og loks hrundi ég , " segir Dagbjört en þetta var um áramótin 2008-9 og á sama tíma var hún að sjálfsögðu að sinna forræðismálinu .
Stefnir á nám í hundaþjálfun " Ég náði mér nokkuð vel á strik eftir að úrskurðurinn kom .
Þetta var búið og ég er bara orðin frekar hress .
Svo kemur stefnan og ég bara brotna saman .
Þetta var alltaf áfall ofan á áfall ofan á annað áfall .
En ég ætla að vinna mig upp úr þessu .
" Dagbjört á þrjá hunda og hefur mikinn áhuga á öllu sem viðkemur hundum , sérstaklega fimi og þjálfun .
" Ég ætla að taka hundaþjálfarann þegar þetta er búið .
Ég skuldbind mig ekki í neitt nám eða annað meðan ég stend í þessu .
Ég þarf að vera frjáls til að hlaupa út hvenær sem þarf .
Það er voða erfitt að gera nokkuð annað en bara þetta , en sem betur fer á ég góða að .
Nú sér loks fyrir endann á þessu .
" Dýr barátta " Þetta er búið að kosta ofboðslega mikla peninga .
Það eru farnar átta milljónir að því er okkur telst til í lögfræðikostnað og ferðir , " segir Dagbjört og útskýrir að þau hafi reynt að draga úr kostnaði eins og þau geti .
Kærasti hennar og bróðir vinna hjá Icelandair og fá því einhvern afslátt af flugferðum .
Svo hafa þau reynt að spara með því að leigja íbúð úti í stað þess að fara á hótel .
" Þetta er voðalega dýrt og ég veit ekki hvernig við ætlum að fara að þessu .
Ég gekk í öll fyrirtæki á Suðurnesjum , " segir hún en það bar ekki mikinn árangur .
Hún er þakklát fjölskyldu sinni og líka fólkinu á Barnalandi sem hefur stutt hana .
" Ég er búin að kynnast mörgu rosalega góðu fólki í kringum þetta , " segir hún og minnist sérstaklega á Olgu Helgadóttur sem skipulagði styrktartónleika fyrir hana á Nasa árið 2008 .
Líftryggingin fór í málarekstur " Svo er pabbi búinn að nota allt sitt sparifé í þetta .
Líftryggingin frá mömmu fór öll í þetta .
Reikningurinn minn er líka í slæmum málum .
Ég kom heim með ekkert nema tvær ferðatöskur eftir að hafa verið úti í þrjú ár .
Ég átti ekki neitt , " segir hún .
Ljóst er að kostnaðurinn í kringum ferðalagið og réttarhöldin núna í maí verður umtalsverður .
Dagbjört þiggur allan stuðning en hún er með styrktarreikninginn : 0542-14-605040 kt. 160982-4709 .
