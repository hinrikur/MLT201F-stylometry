Brandon Sanderson - Warbreaker * * * * ½ Warbreaker er ein af þeim fantasíubókum sem fylla aðdáendur bókmenntagreinarinnar nýrri trú á hana .
Í sinni einföldustu mynd er sagan þessi : Ung prinsessa , Siri , er send til að giftast kóngi í nágrannaríki .
Systir hennar , Vivenna , átti upphaflega að giftast kóngi flýr að heiman til að bjarga Siri á meðan stríð virðist yfirvofandi milli ríkjanna tveggja .
Í heiminum vakna þeir , sem deyja hetjudauðdaga , aftur upp til lífsins sem lifandi guðir .
Þegar þeir vakna upp hafa þeir enga vitneskju um hvernig þeir dóu eða hvers konar lífi þeir lifðu fyrir dauðann .
Einn slíkur er Lightsong , kaldhæðinn og skemmtilegur karakter - guð sem ekki trúir á eiginn guðdóm .
Galdrar í bókinni eru útfærðir á algerlega nýjan og stórkostlegan hátt .
Litir skipta öllu máli í heimi Sandersons .
Hárlitur fólks breytist eftir því í hvaða skapi það er og notkun galdra í heiminum hefur áhrif á liti í umhverfi galdramannsins .
Í litlausu umhverfi er erfiðara að nota galdra .
Elizabeth Moon - Kings of the North * * * * Kings of the North er önnur bókin í nýjum bókaflokki Elizabeth Moon , sem er beint framhald af seríunni um kvenhetjuna Paksenarrion .
Paksenarrion kemur þó ekki við sögu í nýju seríunni nema að litlu leyti og vakti það í upphafi nokkur vonbrigði .
Þau hverfa þó tiltölulega snemma því í nýju seríunni kynnumst við betur persónum , sem höfðu leikið smærri hlutverk í þeirri gömlu .
Bækur Moon eru skemmtileg blanda af klassískum , jafnvel rómantískum , hetjusögum og raunsæi .
Bækurnar um Paksenarrion fjölluðu um það hvað felst í því að vera hetja - fórnfýsi , skyldurækni og vilji til að taka erfiðar ákvarðanir og fylgja þeim eftir .
Á póstmódernískum tímum siðferðilegrar afstæðishyggju þykir slíkur boðskapur kannski hallærislegur , en sem betur fer eru ekki allir á þeirri skoðun .
Þá er mjög skemmtilegt hvað raunsæið ræður ferðinni í lýsingum hennar á stjórn einstakra konungsríkja og samskiptum þeirra við önnur ríki .
Nýr konungur Lyonyu þarf að taka fjárhag ríkisins í gegn , því ólíkt ríkisstjórnum hins raunverulega heims getur hann ekki einfaldlega prentað peningaseðla .
Hann þarf að finna leiðir til að auka verslun við önnur ríki án þess að styggja hinna timburfaðmandi álfa , sem eiga stór landsvæði í ríkinu .
Ríki herja hvert á annað til að ná fram veraldlegum markmiðum , en þau stýrast líka af hvötum eins og ótta og stolti , líkt og Þúsídídes kenndi okkur fyrir 2.500 árum .
Bjarni Ólafsson bjarni@mbl.is 