" Það er allt fullt af túlkendum , en þeir eru ekki að túlka neitt annað en eigin hugmyndir , " sagði Bob Dylan einhvern tímann í viðtali um tilraunir manna til að skilgreina sig .
" Enginn hefur komist nálægt því .
" Dylan verður sjötugur á fimmtudag og hefur í hálfa öld verið einn áhrifamesti tónlistarmaður heims .
Karl Blöndal kbl@mbl.is Bob Dylan er sennilega sá tónlistarmaður , sem mest áhrif hefur haft undanfarna hálfa öld .
Þó er ekki nokkur leið að henda reiður á honum .
Sérstaklega lenda þeir í vandræðum , sem vilja gera hann að talsmanni og fulltrúa heillar kynslóðar og þó hefur hann samið lög , sem ekki er hægt að kalla annað en innblásna baráttusöngva , og flytur þau enn .
Ekki eru þeir betur staddir , sem reyna að skilgreina hann , og nóg hefur verið reynt .
Um þessar mundir flæða á markað bækur um Dylan og blöð og tímarit eru uppfull af greinum .
Dylan verður sjötugur 24. maí og finnur enga eirð í sínum beinum .
Dylan virðist skírskota til fólks um allan heim og þó er vart hægt að finna bandarískari listamann .
Í lögum hans er að finna þjóðfélag , sem í raun er ekki til , einhvers staðar á milli villta vestursins , flakkaraveraldar Johns Steinbecks og utangarðstilveru á okkar tímum , heim loddara , ævintýramanna , þúsundþjalasmiða , trúða , fífla , snákaolíusölumanna , hjartagosa og lukkuriddara .
" Ég syng heiðarlegt efni og er samkvæmur sjálfum mér , " sagði Dylan einhverju sinni í viðtali við Robert Shelton .
" Það er allt og sumt og mér gæti ekki staðið meira á sama um hvað aðrir segja .
" Dylan hefur nánast linnulaust verið á tónleikaferðalagi frá 1988 .
Umsagnir um tónleika hans eru misjafnar , stundum virðist sem honum haldi engin bönd , stundum gengur ekkert upp .
Dylan umgengst sína eigin arfleifð af dirfsku og virðingarleysi .
Eins og tónleikagestir heyrðu þegar Dylan tróð upp í Laugardalshöll í hittiðfyrra geta gömlu lögin hans verið óþekkjanleg og mun líklegra að þau þekkist á því að heyra megi textabrot en að bera megi kennsl á laglínur .
Þannig getur enginn slegið eign sinni á Dylan .
Upphaf Dylans var í bandarískri þjóðlagatónlist .
Hann sótti innblástur í tónlistarmenn á borð við Woody Guthrie , söng um hlutskipti öreiga og undirmálsfólks .
Afköst hans á sjöunda áratugnum voru gríðarleg .
Á árunum 1962 og 1963 kveðst hann hafa samið rúmlega 100 lög .
Lagið Blowin ' in the Wind á hann að hafa samið á 20 mínútum fyrir tónleika á mánudagskvöldi .
Hann segist hafa verið svo frjór á þessum tíma að hann hafi ekki þorað að leggjast til svefns á kvöldin af ótta við að missa af lagi .
Þrjár af hans bestu plötum , Bringing It All Back Home , Highway 61 Revisited og Blonde on Blonde komu út á 18 mánaða tímabili á árunum 1965 og 1966 .
Þegar Dylan ánetjaðist rafmagninu í tónlist sinni fannst aðdáendum hans í þjóðlagaheiminum hann hafa svikið sig .
Á upptöku frá tónleikum hans í Royal Albert Hall , sem haldnir voru 1966 og komu út fyrir rúmum áratug , er magnað augnablik þar sem áhorfandi heyrist hrópa : " Júdas .
" Dylan svarar með fyrirskipun um að hækka í botn .
Í bók sinni Chronicles Volume One kveðst hann ekki hafa átt annars kost en að skipta um kúrs : " Þjóðlagatónlistarsenan hafði verið eins og paradís , sem ég varð að yfirgefa , rétt eins og Adam varð að yfirgefa aldingarðinn .
Hann var of fullkominn .
" Mick Brown sagði í grein um Dylan í blaðinu Daily Telegraph frá viðtali sem hann átti við hann árið 1984 .
" Fyrir mér hefur ekkert laganna , sem ég hef skrifað , í raun úrelst , " sagði hann .
" Þau ná einhverju , sem mér hefur aldrei tekist að bæta , sama hvað þar er sett fram .
Fólk segir að þau séu " fortíðarþrá " en ég veit ekki hvað það þýðir í raun .
A Tale of Two Cities [ eftir Dickens ] var skrifuð fyrir 100 árum ; er það " fortíðarþrá " ? Þetta hugtak , " fortíðarþrá " , er bara ein leið , sem fólk notar , til þess að setja þig í hólf , sem það heldur að það skilji , en ég hef aldrei botnað í nokkrum þeirra .
" Margir aðdáendur Dylans klóruðu sér í höfðinu þegar trúarleg þemu og gospeltónlist urðu ráðandi á plötum hans .
Í áðurnefndu viðtali talaði hann um að " endurfæddur til kristinnar trúar " væri eitt af þessum hólfum og vildi vita hvers vegna trúarskoðanir hans hefðu valdið slíkum úlfaþyt .
" Eins og ég væri að bjóða mig fram til páfa eða eitthvað slíkt .
Öllum er sama hvaða trúarskoðanir Billy Joel hefur , ekki satt ? En það virðist skipta máli ? En af hverju ? Af hverju bara ég ? Mig langar að vita það .
" Enn skiptir máli hvað Dylan gerir og segir .
Dylan kom fram í Kína í fyrsta skipti í apríl og vakti harðar deilur .
Því var haldið fram að hann hefði látið ritskoða lagalista sinn og sérstaklega til þess tekið að hann hefði ekki leikið sín helstu ádeilulög , hvorki The Times They Are A-Changin ' ( fyrirsögnin í Financial Times um tónleikahaldið í Kína var The Times They Are Not A-Changin ' ) né Blowin ' in the Wind .
Maureen Dowd , dálkahöfundur The New York Times , lét hann hafa það óþvegið : " Bob Dylan gæti hafa afrekað það ómögulega : náð nýjum skapandi hæðum í að selja sig .
" Dowd sagði að Dylan væri nær að lesa aftur línur sínar úr laginu Masters of War , sem eru eitthvað á þessa leið : Ég held þú munir komast að því þegar dauði þinn heimtar sinn toll að allt það fé sem þú aflaðir mun aldrei kaupa aftur sálu þína .
" Hann söng sinn ritskoðaða lagalista , tók sinn haug af kommúnistafé og fór .
" Dylan átti sér einnig verjendur : " Við á Vesturlöndum spörum með ánægju peninga með því að kaupa vörur með stimplinum framleitt í Kína , látum okkur á sama standa um líkurnar á því að þær hafi búið til fangar í vinnubúðum sem líkast til hafi framið þann glæp að vera af borgarastétt eða gerst lausmálir í röngum félagsskap , " sagði í grein í Irish Times .
" En við krefjumst þess að listamenn eins og Bob Dylan láti okkur líða betur með því að fara með slagorð af sviðinu þannig að við getum fengið menningarlegt hæli frá samviskum okkar .
" Vegna þessarar umræðu sá Dylan sig knúinn til að gefa út yfirlýsingu þar sem hann sagðist ekki hafa sætt neinni ritskoðun .
Kínversk yfirvöld hefðu fengið lista með þeim lögum , sem hann hefði flutt á tónleikum undanfarna þrjá mánuði .
Hann hefði ekki fengið neinar athugasemdir og spilað það sem honum sýndist .
Dylan hefur aldrei viljað vera samviska heillar kynslóðar .
Í Chronicles segist hann einfaldlega hafa sungið lög , sem endurspegluðu nýjan raunveruleika : " Ég átti mjög lítið sameiginlegt með og vissi enn minna um kynslóðina , sem ég átti að vera rödd fyrir .
" Einhvern tímann lýsti Dylan lögum sínum þannig að þau væru " sannleikurinn um lífið , þótt lífið sé meira eða minna lygi " .
Í Chronicles lýsir hann þeim heimi , sem tók við þegar hann yfirgaf þjóðlagatónlistina og bandarísk þjóðarsál gekk í gegnum slíkar breytingar að helst minnti á myndina Nótt uppvakninganna : " Framundan var undarlegur heimur , heimur þrumunnar með hvössum brúnum eldingarinnar .
Margir misreiknuðu sig og náðu aldrei áttum .
Ég fór beint af augum .
Allt var galopið .
" Dylan fer enn beint af augum .
Til heiðurs Dylan Laugardaginn 28. maí koma margir helstu fulltrúar íslenskrar dægurlagatónlistar fram á hljómleikum í Hörpu og heiðra Bob Dylan í tilefni af 70 ára afmæli hans og 50 ára starfsafmæli .
