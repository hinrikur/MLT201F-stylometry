Fjárhagsvandræði þau sem hrjáð hafa flest lönd heimsins undanfarin tvö og hálft ár eru okkur sem búum í Kaliforníu vel kunn .
Hér hafa á undanförnum árum átt sér stað ákafar umræður um mikinn fjárlagahalla ríkisins – umræður sem breiðst hafa út um öll Bandaríkin og léku lykilhlutverk í stórsigri repúblikana í síðustu þingkosningunum í nóvember .
Gunnar Valgeirsson gval@mbl.is Fjárlagahalli Kaliforníu þetta árið er um 2.900 milljarðar króna og hefur þessi halli leitt til þess að Jerry Brown , nýkosinn ríkisstjóri , getur fátt annað gert í málefnum ríkisins fyrr en hann hefur fundið lausn á vandanum .
Þessi halli bætist við þann stóra fjárlagahalla sem fyrir var .
Stjórnarforysta ríkisins hefur brugðist við þessum vanda með stórum lántökum til að jafna hallann en nú er svo komið að sú lausn er ekki lengur verjanleg .
Fjárhagsvandræði Kaliforníu eiga sér langan aðdraganda og til þess að skilja rót vandans verður að fara aftur til áttunda áratugsins .
Á sjöunda áratugnum höfðu stjórnmálamenn ríkisins egnt stóran hluta skattgreiðenda til reiði – einkum húseigendur – með hækkun fasteignaskatta sem fóru í ríkisútgjöld til margs konar málaflokka .
Þar að auki hafði fasteignamatshneyksli 1966 orðið til þess að ríkisþingið endurskoðaði reglur um opinbert fasteignaverð , sem er grunnurinn að fasteignasköttum einstaklinga og fyrirtækja .
Eftir að þingið setti hinar nýju fasteignamatsreglur , hækkuðu fasteignaskattar margra þeirra sem greitt höfðu lága skatta um árabil .
Á áttunda áratugnum steig síðan fasteignaverð í ríkinu mjög hratt , sem leiddi til enn hærri fasteignaskatta margra annarra húseigenda og fyrirtækja .
Þetta reyndist alvarlegast fyrir húseigendur sem komnir voru á eftirlaun .
Afleiðingin var sú að allt í einu stóðu milljónir heimila frammi fyrir stórauknum fasteignasköttum .
Óánægjan með þessar auknu álögur leiddi loks til þess að í ríkiskosningum sumarið 1978 samþykktu kjósendur svokallaða " ríkistillögu 13 ( Proposition 13 ) .
Tillagan fól í sér tvenns konar breytingar á stjórnarskrá ríkisins .
Í fyrsta lagi voru fasteignaskattar frystir miðað við fasteignamat þremur árum áður .
Í öðru lagi fólst í tillögunni sú krafa að framvegis þurfti aukinn meirihluta – 2/3 í stað hreins meirihluta – til að samþykkja skattahækkanir hjá öllum stjórnargeirum ríkisins – og á ríkisfjárlögum ár hvert .
Segja má að úrslitum hafi ráðið að kjósendum þótti ótækt að eldri borgarar gætu átt á hættu að missa heimili sín vegna of hárra fasteignaskatta .
Hin nýju skattalög leiddu til þess að fasteignaskattar lækkuðu samstundis hjá mörgum og framtíðarhækkanir á fasteignasköttum voru frystar , nema í þeim tilvikum þegar húseignir skiptu um eigendur .
Tillagan átti ekki heldur við um nýbyggingar .
Þessi lagabreyting hefur leitt til þess að í Kaliforníu búa nú fjölskyldur og einstaklingar hlið við hlið , þar sem eigendur einnar fasteignar greiða fasteignaskatta eins og þeir voru á áttunda áratugnum , en hinir – og þeir eru fleiri – greiða mun hærri skatta sem miðast við núverandi fasteignaverð .
Eftir samþykkt ríkistillögu 13 stóðu stjórnmálamenn Kaliforníu allt í einu frammi fyrir því að þeir gætu ekki lengur reitt sig á hækkandi fasteignaskattstekjur .
Þetta leiddi til þess að þeir urðu að finna nýjar leiðir til að bæta upp tekjutapið , enda lækkuðu fasteignaskattstekjur um 57% eftir að tillagan var samþykkt .
Svarið var að dýfa sér í söluskattinn .
Spurning um meirihlutalýðræði Áhrif tillögunnar á skatttekjur ríkisins urðu fljótlega ljósar í tekjusveiflum hjá ríkinu .
Það var hinsvegar síðara ákvæði ríkistillögu 13 sem hafði mun meiri langvarandi áhrif á fjármál þess .
Nú þurfti samþykki meirihluta 2/3 í bæjarstjórnum , héraðsstjórnum , eða í fulltrúaþingi ríkisins í Sacramento-borg , fyrir skattahækkunum .
Afleiðingar síðara ákvæðis tillögunnar hafa verið þær að nær vonlaust er fyrir héraðsstjórnir eða ríkisstjórnina að bregðast við erfiðum fjárhagsaðstæðum með því að hækka skatta – jafnvel tímabundið .
Það er þetta síðara ákvæði sem fer fyrir brjóstið á mörgum íbúum Kaliforníu .
Héraðsstjórnir jafnt sem ríkisstjórnin hafa staðið frammi fyrir óvæntum , skyndilegum efnahagssveiflum síðustu þrjá áratugina , en hafa oft átt í erfiðleikum með að bregðast við þeim án þess að skera niður útgjöld , sem oftast bitnar á þeim sem minnst mega sín .
Í raun má segja að ríkistillaga 13 hafi náð upphaflegu markmiði sínu með því að verja berskjaldaða eldri borgara fyrir snarhækkandi fasteignasköttum , en á hinn bóginn hefur 2/3 meirihlutaskilyrðið fyrir skattahækkunum haft alvarleg langvarandi áhrif á getu stjórnkerfisins til að bregðast við skyndilegum efnahagssveiflum .
Þótt kosið sé til forseta hér í Bandaríkjunum fjórða hvert ár eru einnig þingkosningar annað hvert ár , auk sérkosninga í ríkjum ár hvert .
Hvað eftir annað hafa ýmsar tillögur um sérskatta – til dæmis á hátekjufólk eða stórfyrirtæki – verið felldar þrátt fyrir almennt fylgi við þær .
Þetta á sérstaklega við í kosningum þegar ekki er kosið um forseta .
Í slíkum kosningum er kjörsókn oft lítil og eldri borgarar hafa tilhneigingu til að mæta stíft á kjörstað .
Þeir greiða jafnan atkvæði gegn öllum skattahækkunum sem t.d. eru tengdar skólum , einstæðum foreldrum , eða þeim sem ekki hafa heilsutryggingu .
Spurningin í huga margra er hvort þetta standist meginreglur lýðræðisins , þ.e. um vald meirihlutans að taka ákvarðanir .
Ríkistillaga 13 þurfti aðeins einfaldan meirihluta til að verða að lögum og breyta stjórnarskrá ríkisins , en hún hefur " handjárnað " bæði stjórnvöld og borgara þegar bregðast þarf við skyndilegum efnahagssveiflum .
Allir vilja eyða , enginn borga Fjárlagahalli Kaliforníu á sér einnig aðrar rætur .
Á undanförnum áratugum hafa kjósendur ríkisins stutt fjölmargar tillögur sem neyða það til að leggja fé í ýmiss konar málaflokka , svo sem rannsóknir á stofnfrumum og lán til byggingar á öllu milli himins og jarðar , s.s. nýtt hraðlestakerfi .
Þegar hinsvegar kemur að því að borga fyrir þessa og aðra kostnaðarliði hafa kjósendur jafnt sem pólitíkusar harðneitað að samþykkja skattahækkanir .
Augljósasta svarið við þessari stöðu virtist vera að taka lán .
Lán hafa hinsvegar þá hvimleiðu kvöð að greiða þarf lánardrottum til baka .
Afleiðingin fyrir ríkið er að kostnaður við þessar lántökur eykst á hverju ári – að hluta til vegna hærri vaxta sem greiða verður vegna fjárlagahallans ár hvert .
Til að gera fjárhagsvandann enn verri reiðir ríkisstjórnin hér sig æ meir á söluskattstekjur sem tekjustofn .
Þegar efnahagurinn er góður er innkoman af tekjuskattinum drjúg , sem oft leiðir til þess að hver þingmaðurinn af fætur öðrum kemur með tillögu um nýja útgjaldaliði þegar ríkisfjárlögin virðast í góðu standi .
Kjósendur fylgja síðan eftir með sínar eigin óskir , og áður en nokkur veit af er ríkið neytt til að eyða fé í nýja málaflokka .
Þegar efnahagskreppur skella síðan á dettur söluskattsinnkoman niður úr öllu valdi og þá stendur ríkið allt í einu frammi fyrir gífurlegum fjárlagahalla .
Svo er staðan nú .
Hluta af vandanum má einnig rekja til ríkistillögu 140 árið 1990 , sem setti takmörk á hversu lengi þingmenn og þingkonur geta setið á þingi .
Mörkin eru nú sex ár í fulltrúadeild og átta í öldungadeild .
Ein afleiðing þessarar breytingar er sú að í upphafi hvers kjörtímabils er töluvert um endurnýjun á þingmannahópnum .
Venjulega tekur það nokkurn tíma fyrir nýkjörna fulltrúa að læra formlegar og óformlegar stofnanareglur þingsins , auk þess að móta meirihlutastuðning í kringum málaflokka til að koma lögum í gegnum þingið .
Hin öra endurnýjun þingmanna hefur leitt til þess að stofnanaminnið í þinginu hefur minnkað og afleiðingin er sú að æ snúnara er að koma erfiðum málum í gegn .
Þetta á sérstaklega við um fjárlögin ár hvert .
Schwarzenegger kom ekki til bjargar Þessar lagarammabreytingar og sálarveiki kjósenda væru í flestum tilfellum nóg til að útskýra fjárhagsvandann hér .
Til að flækja hlutina enn meir ákváðu kjósendur að losa sig við ríkisstjórann Gray Davis árið 2003 og kusu í staðinn atvinnulausan leikara sem hafði enga reynslu í stjórnmálum .
Arnold Schwarzenegger tók við stjórnartaumunum þegar fjárlagahallinn var rúmlega 2.200 milljarðar króna .
Þegar hann lét af embætti nú í byrjun ársins var hinn árlegi halli tæplega 700 milljörðum hærri .
Schwarzenegger lenti fljótlega í erfiðleikum með hallann og gat ekki fengið fulltrúa úr sínum eigin flokki – repúblikana – til að samþykkja nokkurn skapaðan hlut til að bæta hann .
Hann átti einnig í erfiðleikum með að fá meirihlutafulltrúa demókrata til að samþykkja tillögur sem voru gegn stefnuskrá þeirra .
Af þeim sökum sveiflaðist fjárlagahallinn í kringum 2.000 milljarða ár hvert , en jókst síðan um leið og efnahagskreppan skall á 2008 .
Frá byrjun kjörtímabils Schwarzeneggers þar til efnahagskreppan skall á , náði ríkisstjórinn ekki að breyta viðbrögðum þingsins við árlega fjárlagahallanum , þrátt fyrir litríkar yfirlýsingar um hið gagnstæða .
Á því tímabili brúaði Kaliforníuríki um 40 prósent af hallanum ár hvert með lántökum – nokkuð sem Schwarzenegger gagnrýndi harðlega í kosningabaráttum sínum .
Hann gat á endanum aldrei fengið þingið til gera það sem til þurti til að brúa hallann .
Í nóvember hreppti Jerry Brown svo ríkisstjóraembættið í annað sinn og hann hefur verið atorkusamur við að koma hlutunum í lag , þótt erfiðlega gangi .
Hann hefur náð samkomulagi við þingið um meiriháttar niðurskurð á ýmsum málaflokkum .
Hið nýja fjárlagafrumvarp hans er 2.000 milljörðum lægra en fyrir þremur árum .
Niðurskurðurinn bitnar mest á heilsugæslu , menntamálum og launum opinberra starfsmanna , auk útgjalda til margs konar málefna fátækra .
Brown stendur hinsvegar frammi fyrir erfiðum hjalla .
Hann þarf að fá þingið til að samþykkja nýja atkvæðagreiðslu meðal kjósenda um hvort þeir séu tilbúnir að framlengja skattahækkanir sem þingið samþykkti í febrúar 2009 til að eiga við hallann það árið .
Eins og nú stendur þarf hann tvo repúblikana í báðum deildum þingsins til að kosningin geti farið fram .
Brown hefur átt í viðræðum við nokkra repúblikana á undanförnum mánuðum en þær hafa ekki skilað árangri til þessa .
Nái Brown ekki samkomulagi um nýja kosningu til að framlengja skattahækkanirnar frá 2009 mega Kaliforníubúar gera ráð fyrir atvinnuleysi hundraða þúsunda opinberra starfsmanna , svo sem kennara og löggæslufólks ; lokunum fangelsa ; lokunum fjölda skóla ; auk mun grimmúðlegri niðurskurði fyrir fötluð börn , aldrað fólk og aðra þá sem minna mega sín .
Verði skattahækkanirnar þessar ekki framlengdar mun hver skattgreiðandi hér þó hafa um 22 þúsund í vasanum – peningur sem hann eða hún getur eytt í hvað sem þau vilja .
Höfundur er háskólakennari og býr í Los Angeles .
