Gunnfríður Hreiðarsdóttir á Akureyri hefur sungið í kórum áratugum saman .
Hún er nú formaður kórs eldri borgara þar í bæ sem heitir því skemmtilega nafni Í fínu formi .
Á fimmtudaginn var formaðurinn á kafi í undirbúningi fyrir árlega vortónleika í Glerárkirkju í dag , sunnudag kl. 16 .
8.00 Vakna og legg fljótlega af stað í sund , eins og ég geri fleiri daga heldur en færri .
Fer keyrandi þó ekki sé langt að fara .
Freistast alltaf til þess vegna þess að ég geng framhjá bílnum úti á plani ! 9.15 Komin heim aftur , fæ mér kaffi og fletti blöðunum .
Skrepp svo upp í Hrísalund sem er stutt héðan , að kaupa smávegis .
Ég fer oft þangað en annars í Nettó eða Bónus , eftir því hvað ég ætla að fá .
10.10 Sest við símann heima , það þarf að sinna hinu og þessu vegna tónleikanna .
Við vonum að sem flestir komi þótt mikið sé um að vera í bænum enda eigum við tryggan áheyrendahóp .
Strax eftir að Sigríður Schiöth stofnaði kórinn á sínum tíma fór hann að koma fram reglulega um jól , áramót og páska auk þess að koma fram við ýmis önnur tækifæri , til dæmis á dvalarheimilunum .
12.00 Fæ mér að borða heima .
Ég bý ein en passa mig alltaf á að vera með mat .
Þykist voðalega dugleg að elda og er ágæt með það að elda til tveggja daga í einu svo ég þurfi ekki að standa í því alla daga .
Fer stundum í mat til krakkanna minna en í dag borða ég leifar frá því í gær .
13.00 Sest við tölvuna og held áfram að ganga frá söngskránni fyrir tónleikana , svo hún verði tilbúin til fjölföldunar .
Ég hef verið formaður kórsins í átta ár og því fylgja ýmsir snúningar við að halda utan um hópinn en nú er ég ákveðin í að hætta í haust .
Það er komin tími til að einhver annar taki við .
14.30 Kem á dvalarheimilið Hlíð þar sem kórinn ætlar að syngja fyrir gamla fólkið .
" Gamalt " er svolítið afstætt ; í kórnum er fólk sextugt og eldra en ég hef alltaf haldið því fram að maður er ekki endilega gamall heldur er bara svolítið langt síðan maður fæddist ! Ef maður er við góða heilsu finnur maður ekkert fyrir því þó það séu orðin ægilega mörg ár .
15.50 Það var indælt á Hlíð eins og alltaf .
Okkur var boðið í kaffi með heimafólkinu og svo sungum við fyrir fullan sal af fólki , liðlega hálft prógramið sem við verðum með á sunnudaginn , við góðar undirtektir .
16.10 Komin í Glerárkirkju á lokaæfingu kórsins fyrir tónleikana , einu æfinguna sem við fáum þar .
Fyrir æfingu útdeilum við siffonslæðum sem allar konurnar pöntuðu sér , gular , rauðar eða grænar og greinilegt að rauði liturinn var vinsælastur .
Við höfum verið í 12 ár í sama söngbúningnum en ákváðum að breyta til og nú verðum við með þessar slæður og í svörtu undir , á tónleikunum .
16.20 Undirleikarinn okkar , Valmar Väljaots , er sestur við flygilinn og æfingin hefst undir stjórn Petru Pálsdóttur kórstjóra .
Æfingin gengur vel enda stutt í tónleikana og svo ætlum við að taka upp disk eftir helgina í tilefni 25 ára afmælis kórsins .
Það eru ellefu ár síðan kórinn tók síðast upp disk , en þetta fer nú ekki í stórframleiðslu , verður bara fyrir hópinn .
18.10 Æfingunni lokið .
Þetta er ákaflega traustur og góður félagsskapur ; ólíkt fólk og í rauninni sundurleitur hópur en samt afskaplega samheldinn sem kór .
Þetta er mjög góður klúbbur og við skemmtum okkur ákaflega vel saman .
Höldum árshátíð og förum alltaf í ferðalag á vorin eftir tónleikana .
Nú ætlum við á Snæfellsnesið .
18.35 Komin heim í Víðilundinn og ætla mér að fjölfalda söngskrána okkar .
Leiði hugann líka aðeins að Kvennakórnum Emblu , sem ég syng líka með , en við erum með tónleika fljótlega og laugardagurinn fer allur í æfingar með Emblu .
Stundum dembist allt yfir á sama tíma en svo eru hlé á milli og þá neyðist maður jafnvel til að fara út að ganga ! 20.30 Átta mig á því , þegar ég hef horft á um það bil helminginn af Evróvisjón-söngkeppnninni að ég gleymdi að fjölfalda söngskrána og dríf mig því niður í félagsmiðstöðina okkar hér í þjónustumiðstöðinni í Víðilundi .
Í húsinu eru íbúðir fyrir eldri borgara , hér getur maður fengið þjónustu ef maður vill en er ekki bundinn af neinu , það er ákaflega þægilegt , og gott að geta notað sér aðstöðuna eins og ég geri nú í kvöld .
Þegar því er lokið er dagurinn langt kominn .
23.00 Fer inn í rúm .
Ég les alltaf áður en ég fer að sofa , en man reyndar oft ekkert hvað ég var að lesa þegar ég vakna aftur þótt ég sé með bókina opna ! Ætli ég hafi ekki sofnað einhvern tíma fyrir tólf .
