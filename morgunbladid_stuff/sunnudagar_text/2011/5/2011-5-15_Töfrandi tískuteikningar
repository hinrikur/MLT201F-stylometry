Hildur Yeoman vakti mikla athygli með sýningu sinni á Reykjavík Fashion Festival ( RFF ) , sem fram fór í byrjun mánaðarins .
Hún útskrifaðist úr fatahönnun frá Listaháskóla Íslands árið 2006 og hefur síðan starfað við fagið og annað tengt því .
Á meðan á náminu stóð vann hún hjá Yazbukey í París og Jonathan Saunders í London .
Sem stendur starfar hún meðfram hönnuninni sem stundakennari við Listaháskóla Íslands .
Hildur hefur sömuleiðis skapað sér nafn sem tískuteiknari og hefur teiknað meðal annars fyrir Thelma Design , Nikita og breska undirfatamerkið Lascivious .
Línan á RFF var fyrsta fatalína hennar en áður hefur hún gert aukahluti .
Var alltaf að teikna skvísuteikningar " Ég held ég hafi alltaf verið að teikna einhverjar skvísuteikningar , alveg frá því ég man eftir mér .
" Hún segir að sumir hafi þá viljað flokka hana sem myndlistarkonu .
" Ég er ekki hrifin af því .
Ég er í tísku og það er sá grundvöllur sem ég hef valið mér að vinna í og finnst langmest spennandi .
" Hildur býr í litlu húsi við sjóinn lengst vestur í bæ ásamt barnsföður sínum Daníel Björnssyni myndlistarmanni og syninum Diðriki Högna , tveggja ára .
Húsnæðið endurspeglar að skapandi einstaklingar búa þar , það er eitthvað lífrænt við það .
Litla bláa húsið var bækistöð Hildar í undirbúningnum fyrir RFF og sjást enn ummerki um það eins og teikningar , föt og myndir á innblástursvegg .
Þrátt fyrir að búa nú vestast í Vesturbæ er Hildur uppalin í Grafarvoginum og gekk í Foldaskóla .
Pabbi hennar var þó búsettur í Vesturbænum og átti hún því alltaf vini þarna í kring og varð síðan " miðbæjarrotta " að eigin sögn .
Var handónýt í handavinnu " Ég var alltaf miklu meira fyrir teikningu en sauma .
Ég var handónýt í handavinnu .
Ég hafði meiri áhuga á myndlistarkennslunni og líka smíði .
Í saumum þurfti maður alltaf að fara eftir sniði en í hinum greinunum var þetta miklu opnara .
Það hentaði mér miklu betur , " útskýrir Hildur .
Tískuteikningarnar sem hún gerir eru töfrandi og aukahlutirnir bera vott um húmor , lífsgleði og hugmyndaflug en hún hefur til dæmis gert heklaðar svana- og hundatöskur .
Eins og búast mátti við er byrjunarpunkturinn í allri hugmyndavinnu hjá Hildi í teikningunum .
" Þetta byrjar allt í teikningunum hjá mér .
Ég reyni alltaf að ná hlutnum eins og hann er á teikningunni .
Mig var farið að langa að taka teikningarnar meira yfir á prentið og vinna með það .
Þetta var næsta skref , " segir Hildur um fatalínu sína á RFF .
" Ég er búin að vera að gera verk þar sem ég sauma út í tískuteikningarnar þannig að ég var í raun að halda áfram með það , " segir hún og var það sjáanlegt í fatalínunni en útsaumurinn var eins og teiknað hefði verið í fötin .
Hildur hefur líka starfað sem stílisti og þá gjarnan í myndatökum ljósmyndarans Sögu Sigurðardóttur en þær hafa líka haldið sýningu saman á myndum þar sem tískuteikingu og ljósmyndun er blandað saman .
Hún stílfærði eigin sýningu og var eins og tískuteikningarnar hennar hefðu lifnað við í fyrirsætunum á pallinum .
" Ég teikna þær alltaf í allri múnderingunni með farða og öllu .
Það skilar sér í sýningunni , " segir Hildur sem er alltaf með heildarhugmyndina í huga .
Hún var til dæmis með opnunarlagið í sýningunni , " Cherry Bomb " með The Runaways , í huga frá upphafi .
Hún uppgötvaði hljómsveitina eftir að hafa horft á samnefnda kvikmynd , sem leiddi hana í frekari uppgötvanir á þessari stelpurokksveit frá áttunda áratugnum .
Söngkonan Cherie Currie varð henni að innblæstri eftir þetta .
Þáttur Juliette Lewis og kanadíska tískusjónvarpsins " Ég fæ mikinn innblástur frá bíómyndum , ekki síst í byrjunarferlinu .
" Innblástur að nýju fatalínunni kom líka frá annarri kvikmynd , Natural Born Killers í leikstjórn Olivers Stones frá 1994 .
Klæðaburður annarrar aðalsöguhetjunnar , Mallory Knox ( Juliette Lewis ) , og ekki síður viðhorf hennar , hafði áhrif á Hildi .
Hún hlustar á tónlist á meðan hún teiknar og velur tónlistina samkvæmt verkinu .
Rómantískt verk kallar á rómantíska tónlist en ef hún er að gera eitthvað fyrir sjálfa sig " þá er það yfirleitt eitthvað harðara sem verður fyrir valinu " .
Á yngri árum voru það ekki aðeins bíómyndirnar sem voru aðalmálið heldur líka margir sjónvarpsþættir og minnist hún til dæmis kanadíska þáttarins Fashion Television með Jeanne Beker með ánægju .
" Þar byrjaði mín vitneskja um tísku , allavega utan úr heimi , þegar ég var lítil .
Mér fannst þeir æði .
Súpermódelin á þessum tíma voru líka svo miklar dívur og það var svo mikið stuð á tískusýningunum .
Þær máttu vera með persónulegan stíl .
" Þessi hugsun hafði áhrif á tískusýningu Hildar en fyrirsæturnar sem gengu pallana í hennar fötum voru engar veggjatítlur heldur voru með viðhorfið í lagi og létu taka eftir sér .
" Stelpurnar voru duglegar og töluðu um að þær hefðu skemmt sér vel .
" Heklaðir djöflakrossar Fatalínan var því innblásin af tíunda áratugnum en líka götutísku , glamúr áttunda áratugarins og teknói .
Umfram allt réð rokkaður andi ríkjum og voru heklaðir djöflakrossar í línunni .
" Ég vil ekki að þetta verði tekið bókstaflega , " ítrekar hún og segist hafa verið að leika sér að trúarlegum táknum í línunni .
Töskurnar hennar Hildar eru heklaðar úr nótagarni , mjög sterku efni .
Úr fjarlægð virka þær viðkvæmnislegar og rómantískar en eru í raun mjög harðgerðar .
Hún saumar líka stundum út í teikningarnar .
" Með því fæ ég teikninguna til að verða þrívíða .
" Á sama hátt saumaði Hildur út í fötin .
" Þetta er ekkert endilega ákveðið í byrjun .
Ég leyfi þessu dálítið að gerast þegar ég byrja að sauma út .
" Hún heklar ekkert sjálf .
" Ég er með stórkostlega heklusnillinga í vinnu , sem sitja með mér tímunum saman til að ná teikningunum yfir í raunveruleikann .
" Hún segir það skipta máli að taka saman höndum með öðrum hönnuðum í viðburði eins og RFF .
" Það kom svo mikil pressa hingað í ár , sem er gott fyrir okkur því við erum svo einangruð .
Netið er frábært og það er hægt að komast í samband við hvern sem er en það er öðruvísi að hafa tekið í höndina á fólki , " segir Hildur sem er í kjölfarið til dæmis búin að fá umfjöllun á vefjum Eurowoman , og W Magazine og blogginu Style Bubble sem þykir áhrifamikið .
Línan sem Hildur sýndi á RFF er ekki ætluð til fjöldaframleiðslu enda hrífst hún af hátísku .
Hún nefnir Christian Lacroix í því sambandi , " föt sem eru listavel gerð með ævintýralegum smáatriðum " .
Því má búast við því að hún geri fleiri sérframleidda sýningargripi en aukahlutina getur fólk hins vegar keypt .
Hildur selur hönnun sína í Kronkron , Mýrinni og á Birkiland.is og nýverið í versluninni Labour of Love í London en líklegt er að fleiri verslanir þar í borg bætist við og sömuleiðis er hún búin að fá fyrirspurnir frá búðum í Bandaríkjunum og Skotlandi .
" Það eru margir búnir að hafa samband .
Núna er ég bara að skoða þetta allt .
" 