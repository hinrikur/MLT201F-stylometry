Dagurinn hófst eiginlega í gær því það var ekki mikill fyrirvari á svona verkefni og því þurfti að vera snar í snúningum og Isavia vildi setja saman hóp af slökkviliðsmönnum frá sér sem starfa á Keflavíkur- og Reykjavíkurflugvelli og við brugðumst hratt við og settum saman glæsilegan hóp sem samanstendur af reynsluboltum og svo að sjálfsögðu einum nýliða sem verið er að kenna tökin .
Þegar lokið var við að setja saman hópinn þurfti að færa bíla milli starfstöðva því við myndum taka bíl frá Reykjavíkurflugvelli og þá þurfti að koma með annan í hans stað frá Keflavíkurflugvelli .
Þetta gerðist sem sagt á miðvikudegi .
Fimmtudagurinn byrjaði á því að við 7 mættum uppá slökkvistöð á Reykjavíkurflugvelli þar sem yfirmenn okkar héldu fund til að fara yfir stöðuna og hvert okkar hlutverk yrði þegar á Kirkjubæjarklaustur yrði komið .
Síðan var farið í að gera bílinn kláran með því að setja á hann aukaskóflur , grímur , kústa ; og svo vinnugallar og vettlingar .
Eftir það var tekin smá kaffipása og komið í sig smá orku fyrir komandi átök .
Ferðin hófst hjá okkur um 10 leytið og það tók okkur með 11 mínútna stoppi nákvæmlega 4 klukkutíma að koma okkur á svæðið .
Um leið og ekið var í hlað hjá Vettvangsstjórn fór ég inn og við fengum lista yfir hvaða bæi við ættum að fara á og hjálpa við hreinsun , við fengum það verkefni að fara á alla þá bæi sem lágu frá Klaustri til austurs og tókst okkur að hreinsa eitthvað í kringum 4 býli og nokkra bústaði og gekk hreinsun bara nokkuð vel sökum þess að bíllinn okkar er með 6000 lítra tank og við gátum lagt 3 slöngur frá honum að hverju húsi fyrir sig .
Það var alveg ótrúlegt að sjá hversu þakklátir heimamenn voru fyrir okkar aðstoð og okkur fannst æðislegt að koma að húsum sem voru að drukkna í ösku og þegar við fórum þá mátti spegla sig í hlöðuþakinu .
Eftir erfiðan en jafnframt gefandi vinnudag var förinni heitið í vettvangsstjórn að biðja um fleiri verkefni , en þar var okkur tjáð að það væri íbúafundur á Klaustri kl 20 og eftir það kæmi í ljós hversu umfangsmikil vinna væri eftir , þannig að við skelltum okkur í ljómandi góða heimatilbúna kakósúpu hjá heimasætunum með tilheyrandi bakkelsi og veigum .
Síðan var förinni heitið að gistiheimilinu Klausturhofi og þar voru þau svo vingjarnleg að bjóða okkur gistingu meðan á þessum hreinsunarstörfum stæði .
Þar var farið úr rennandi blautum göllunum og við skoluðum skítinn af okkur og að sjálfsögðu var hringt í fjölskyldur og tekinn púlsinn á því sem er að gerast í mannheimum , því við erum jú borgarbörn .
Seinna um kvöldið var svo hittingur allra slökkviliða á svæðinu á kaffihúsi þar sem við hittumst og töluðum um það sem hafði staðið uppúr yfir daginn .
Svo beint í háttinn fyrir tólf til að vakna fyrir 7 daginn eftir og fara í ný verkefni með bros á vör .
Við erum einfaldlega þakklát fyrir að fá að taka þátt í svona verkefni og vonandi skilar þetta einhverjum árangri fyrir alla þá sem á svæðinu búa .
Þeir slökkviliðsmenn sem fóru frá Ísavía eru : Einar Már Jóhannesson , Oddur Jónasson , Erla Káradóttir , Davíð Friðriksson , Valgeir Ólason , Arnoddur Jónsson og Róbert Ægir Hrafnsson .
