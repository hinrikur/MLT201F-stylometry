Við eigum við vandamál að stríða , " sagði Vicente del Bosque , landsliðsþjálfari Evrópu- og heimsmeistara Spánverja í knattspyrnu , við spænska blaðamenn í síðustu viku stuttu eftir fyrri undanúrslitaleik Real Madrid og Barcelona í Meistaradeild Evrópu .
Leikurinn var sá þriðji á örfáum dögum á milli þessara erkifjenda á Íberíuskaganum og var hann fjarri því að vera sú fótboltaveisla sem áhorfendur höfðu vonast eftir .
Þess í stað verður hans minnst sem einhvers eldfimasta leiks síðari ára þar sem bæði lið sýndu sínar verstu hliðar .
Ítrekað sló í brýnu á milli leikmanna þegar Madrídingar reiddust yfir leikrænum tilburðum Katalónanna sem á móti æstu sig yfir föstum leik mótherjanna .
Engu var líkara en að borgarastríð væri brostið á að nýju á Spáni .
Það er vandamálið sem del Bosque vísaði til .
Spænska landsliðið hefur drottnað yfir alþjóðlegri knattspyrnu undanfarin ár og hlýtur að teljast sigurstranglegt á lokamóti Evrópukeppni landsliða sem fram fer á næsta ári í Póllandi og Úkraínu .
Einn helsti styrkleiki liðsins auk knattspyrnuhæfileikanna hefur verið sterk liðsheild og góður andi innan hópsins .
Nú óttast menn að þau hjaðningavíg sem leikirnir fjórir á milli Real og Barça leystust upp í hafi varanlega skaðað samband spænsku landsliðsmannanna þrettán sem koma frá liðunum tveimur .
Viðurnefni landsliðsins er la furia roja – rauði ofsinn .
Hættan er að ofsinn hafi orðið of mikill í kringum leikina fjóra .
Fyrstu brestirnir komu í raun fram í deildarleik liðanna á Nývangi í vetur þegar heimamenn í Barcelona niðurlægðu gestina 5-0 .
Á lokamínútunum reyndi spænski bakvörðurinn Sergio Ramos að brjóta sókn Leo Messi á bak aftur með því að reyna nánast bókstaflega að brjóta smávaxna snillinginn í sundur með harkalegri tæklingu .
Í æsingnum sem fylgdi í kjölfarið hrinti Ramos landsliðsfélaga sínum Carles Puyol og hnakkreifst við Xavi Hernández , sem hann stjakaði einnig við , á leið sinni af velli .
Með þeirri hrinu fjögurra leikja sem hófst með deildarleik á Santiago Bernabéu í Madrid fór hins vegar allt úr böndunum .
Eftir leikinn var miðvörður Barcelona , Gerard Piqué sagður hafa ögrað landsliðsfélögum sínum fyrir utan búningsklefana með því að Börsungar hefðu svo gott sem tryggt sér sigur í deildinni með 1-1 jafnteflinu .
Þá á hann að hafa hrópað : " Litlu Spánverjar , næst ætlum við að vinna bikar kóngsins ykkar .
" Næsti leikur liðanna var úrslitaleikur spænsku bikarkeppninnar en hún er kennd við konung landsins .
Piqué er hins vegar Katalóni sem hefur gjarnan hulið sig fána héraðsins þegar mikið liggur við .
Í úrslitaleiknum sem Madrídingar unnu í framlengingu rauk blóðþrýstingur Börsunga upp þegar Álvaro Arbeloa virtist stíga viljandi á David Villa .
Þegar liðin stilltu sér upp í Madríd fyrir fyrri undanúrslitaleik Meistaradeildarinnar í fyrri viku lá við að frysi á milli spænsku landsliðsmannanna , svo köldu andaði á milli þeirra .
Arbeloa og Villa horfðust ekki einu sinni í augu þegar þeir tókust í hendur .
Það sem á eftir fylgdi var báðum liðum og spænskri knattspyrnu til skammar .
Heimamenn í Real notuðu hvert tækifæri til þess að skilja skóför sín eftir á fótum andstæðinga sinna sem endaði með því að Brassinn Pepe var rekinn út af .
Þeir hvítklæddu voru hins vegar viti sínu fjær af bræði yfir látalátum sóknarmanna Barcelona sem hentu sér í jörðina við minnsta tilefni og lágu eftir eins og þeir hefðu verið skotnir á færi .
Voru þeir sérstaklega ósáttir við spænsku leikmenn Barça , þá Pedro og Sergio Busquets sem þóttu hafa unnið sérstakan leiksigur í tilburðum sínum .
Auk allra beinu átakanna á milli spænsku leikmannanna hlýtur það andrúmsloft tortryggni og haturs sem einkenndi rimmur liðanna innan og utan vallar með ásökunum um samsæri , ofbeldi og leikaraskap að hafa áhrif á samskipti keppinautanna í landsliðinu .
Eftir það sem á undan er gengið er erfitt að sjá fyrir sér hvernig gróið getur um heilt á milli leikmanna andstæðra fylkinga í bráð .
Landsliðið kemur næst saman í byrjun júní fyrir vináttuleik við Bandaríkin en del Bosque er ómyrkur í máli um skrípaleikinn á milli leikmanna sinna .
" Þeir leikmenn sem standa ekki undir trausti okkar eða koma með það slæma andrúmsloft sem er ríkjandi með sér í landsliðið verða að taka afleiðingum gjörða sinna .
Þeir verða einir ábyrgir fyrir því hvort þeir ávinna sér eða tapa þeim forréttindum að tilheyra spænska landsliðinu .
" Landsliðið háð stjörnuleikmönnum Real Madrid og Barcelona Það er líklega óhætt að segja að allir lykilleikmenn spænska landsliðsins komi frá tveimur stærstu liðum landsins , Real Madrid og Barcelona .
Af tuttugu og þriggja manna hópnum sem Vicente del Bosque tók með á heimsmeistaramótið í Suður-Afríku síðasta sumar voru hvorki fleiri né færri en þrettán leikmenn frá stórliðunum tveimur .
Voru það sömu þrettán leikmenn og tóku þátt í hinum fjórum þáttum risaslagsins á síðustu dögum .
Þar af eiga Börsungar átta leikmenn .
Markvörðurinn Víctor Valdés var sá eini sem ekkert lék á mótinu en hinir sjö , þeir Gerard Piqué , Carlos Puyol , Xavi Hernández , Andrés Iniesta , Sergio Busquets , Pedro Rodríguez og David Villa gegndu allir stóru hlutverki í að Spánverjar stóðu uppi sem heimsmeistarar í fyrsta skipti .
Madrídingar áttu fimm fulltrúa í hópnum , þar á meðal fyrirliða og markvörð landsliðsins Iker Casillas .
Auk hans voru þeir Sergio Ramos , Raúl Albiol , Álvaro Arbeloa og Xabi Alonso á meðal leikmanna Spánverja á mótinu í Suður-Afríku .
Á leiðinni á EM 2012 Spánverjar eru efstir í undanriðli sínum fyrir lokakeppni Evrópukeppninnar sem fram fer í Póllandi og Úkraínu á næsta ári .
Hefur liðið unnið alla fimm leiki sína en með því í riðli eru Tékkar , Skotar , Litháar og Liechtensteinbúar .
Eru þeir sex stigum á undan Tékkum og eiga þrjá leiki eftir ; gegn Liechtenstein og Skotum heima og Tékkum úti .
Eru Spánverjar því sem næst búnir að tryggja sér sæti á lokamótinu .
