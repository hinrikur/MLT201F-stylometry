Christine Lagarde , fjármálaráðherra Frakklands , sem í umfjöllun AFP í vikunni var lýst svo að hún væri " silfurhærð og með silfurtungu " , tilkynnti í vikunni að hún gæfi kost á sér til forustu í Alþjóðagjaldeyrissjóðnum .
Lagarde nýtur víðtæks stuðnings í Evrópu og fékk á miðvikudag stuðningsyfirlýsingu frá Jose Manuel Barroso , framkvæmdastjóra Evrópusambandsins , en hin svokölluðu nýmarkaðsríki gagnrýna tilraun Evrópu til að einoka embættið .
Lagarde yrði fyrsta konan til að leiða sjóðinn .
Verði hún fyrir valinu tekur hún við af landa sínum , Dominique Strauss-Kahn , sem sagði af sér eftir að hann var handtekinn í New York vegna ásakana um kynferðislega árás á herbergisþernu í hótelherbergi .
Lagarde er 55 ára gömul .
Hún er grænmetisæta og neytir ekki áfengis .
Hún er fyrrverandi sunddrottning og var í franska landsliðinu í samræmdu sundi þegar hún var táningur .
Hún nam lög og stjórnmálafræði .
Hún fór í starfsnám hjá bandaríska þingmanninum William Cohen .
Síðar varð Lagarde yfirmaður Baker & McKenszie , einnar af stærstu lögmannsstofum Bandaríkjanna , og fyrir hennar tilstuðlan opnaði stofan útibú í Brussel með áherslu á lög og regluverk Evrópusambandsins .
Lagarde varð fjármálaráðherra 2007 og fyrst kvenna til að gegna því embætti í Frakklandi .
Fyrr í þessum mánuði náði hún þeim áfanga að hafa setið lengur en nokkur annar í ráðherrastólnum .
Áður hafði hún verið viðskiptaráðherra og landbúnaðarráðherra .
" Madame oui " Lagarde þykir hafa sýnt að töggur séu í henni .
Hún hafi staðið sig vel í viðræðum 20 helstu iðnríkja heims og láti ekki skjóta sér skelk í bringu .
Frammistaða hennar í fjármálakreppunni varð til þess að breska blaðið Financial Times útnefndi hana fjármálaráðherra ársins , þrátt fyrir gagnrýni þess á frönsk stjórnvöld fyrir að vera höll undir ríkisafskipti .
Lagarde segir að hún sé " sannur Evrópubúi " .
Lagarde hefur einnig verið áberandi í evrukreppunni og gengið ákveðin til verks til að bjarga evrunni .
Í Der Spiegel er tekið til þess að Angela Merkel , kanslari Þýskalands , hafi að margra mati ekki verið nógu ákveðin í stuðningi við evrusvæðið og til dæmis verið treg til að samþykkja hjálp til Grikkja og fyrir vikið fengið viðurnefnið " madame non " .
Bætir blaðið við að samkvæmt því ætti Lagarde að fá viðurnefnið " madame oui " .
Hún hafi varið milljarðaaðstoð við skuldum hlaðin ríki , mælst til þess að lengt yrði í lánum til Grikkja , hvatt til þess að evrópski björgunarsjóðurinn keypti ríkisskuldabréf og kallað eftir samevrópskri stjórn efnahagsmála .
Bandarísk stjórnvöld hafa ekki gefið upp afstöðu sína til framboðs Lagarde , en vita er að hún nýtur víða stuðnings í bandarísku efnahagslífi .
Nægur stuðningur ætti að vera fyrir hendi til að knýja fram ráðningu hennar .
Ýmsir horfa þó til þess að enn stendur yfir rannsókn á þætti hennar í deilu kaupsýslumannsins Bernard Tapie og bankans Crédit Lyonnais .
Tapie taldi að hann hefði verið svikinn þegar hann keypti hlut í bankanum og fór í mál .
Töldu ýmsir að hann ætti litla möguleika .
Lagarde ákvað hins vegar að málið yrði sett í gerðardóm og Tapie fékk 285 milljónir evra í skaðabætur .
Henni er gefið að sök að hafa notað embætti sitt til að hjálpa Tapie .
10. júní er gert ráð fyrir að dómarar tilkynni hvort þeir sjái ástæðu til að verða við kröfu saksóknara um að rannsókn verði hafin á málinu .
Sama dag rennur umsóknarfresturinn um starfið hjá Alþjóðagjaldeyrissjóðnum út .
Margir eru þeirrar hyggju að Alþjóðagjaldeyrissjóðurinn megi ekki við frekari áföllum eftir mál Strauss-Kahns og ekki megi tilnefna frambjóðanda , sem hneyksli verði fjötur um fót .
Lagarde segist hins vegar vera með hreinan skjöld og hyggst halda framboði sínu til að leiða Alþjóðagjaldeyrissjóðinn til streitu hvað sem málinu líður .
Farið með hana eins og rokkstjörnu Þegar Christine Lagarde varð fjármálaráðherra Frakklands 2007 höfðu sjö menn gegnt embættinu a sjö árum .
Hún þykir hafa veitt stjórn Nicolas Sarkozys forseta kjölfestu .
Kenneth Rogoff , fyrrverandi yfirhagfræðingur Alþjóðagjaldeyrissjóðsins , sagði að Lagarde væri svo vinsæl á fjármálafundum að það væri " nánast farið með hana eins og rokkstjörnu " .
Bandaríkjamenn bíða með stuðningsyfirlýsingu Tveir hafa tilkynnt framboð sitt til að leiða Alþjóðagjaldeyrissjóðinn , Agustin Carstens , seðlabankastjóri í Mexikó , og Christine Lagarde .
Í stjórn sjóðsins sitja 24 menn og eru þeir fulltrúar 187 aðildarríkja hans .
Evrópa á sjö stjórnarmenn , sem fara með 31,5% atkvæða , og styðja þeir Lagarde .
Í Evrópu ríkir sú skoðun að hin miklu vandræði í álfunni kalli á evrópskan yfirmann sjóðsins .
Gagnrýnendur spyrja hvort yfirmaður hans hefði þá átt að vera frá Argentínu þegar efnahagsástandið þar kom til kasta sjóðsins .
Bandaríkjamenn , sem fara með 16,8% atkvæða , hafa ekki gefið afstöðu sína upp og segjast ekki munu gera það fyrr en umsóknarfresturinn rennur út 10. júní .
Hillary Clinton utanríkisráðherra Bandaríkjanna sagði þó að " óopinberlega " myndi hún fagna því að kona hreppti stólinn .
Hefðin hefur verið sú að Bandaríkin hafa stutt umsækjanda Evrópu hjá sjóðnum og Evrópa stutt umsækjanda Bandaríkjanna hjá Alþjóðabankanum .
Fulltrúar nýmarkaðsríkjanna Brasilíu , Rússlands , Indlands , Kína og Suður-Afríku hafna því að Evrópa eigi tilkall til embættisins .
Þau eru með 15,05% atkvæða og gætu því tæplega ráðið ferðinni jafnvel þótt þau sameinuðust um umsækjanda .
Þessi ríki vilja breyta valdahlutföllum í sjóðnum þannig að þau endurspegli efnahagslíf heimsins á okkar tímum .
