Þær eru ófáar íslensku stúlkukonurnar trúi ég sem um þessar mundir eru illa haldnar eða kannski frekar blessunarlega undirlagðar af vorkvígunni , veikinni kærkomnu sem heltekur kvenkynið á þessum árstíma .
Samlíkingin um að langa til að skvetta upp rössunum og sperra upp halana nær samt alls ekki að fanga til fulls áhrif þess þrýstings sem blossar upp innan frá og verður til þess að hinar mannlegu kvígur eiga fullt í fangi með að hemja löngun sína til að tæta sig úr tötrunum , hlaupa allsberar út og góla af fögnuð yfir því einu að vera til .
Enn erfiðara eiga þær með að halda aftur af brennandi þörf til að eiga mök við þá sem á vegi þeirra verða .
Hver fruma líkamans hrópar á mannakjöt og þær titra og skjálfa í sínum hömlulausu gredduköstum og bresta sumar fyrirvaralaust í ganglimaglenningu , geta trauðla haldið sínum fótleggjum samsíða .
Fátt kemst að annað en löngunin til að svala fýsnunum og þær reyna með öllum ráðum að töfra til sín þau naut sem detta inn í sjónsviðið .
Og sannarlega er það mikil blessun að karlpeningurinn er ekki síður yfirþyrmdur af vornautinu .
Og þá erum við ekki að tala um neinn óbreyttan tudda heldur spranga þeir um sperrtir eins og vöðvastælt holdanaut .
Lyktarskynið verður líka óvenjunæmt á þessum árstíma , ekki einungis fyrir gróðurilmi og allri þeirri sæluangan sem nývöknuð náttúran gefur frá sér , heldur er engu líkara en fólk finni langar leiðir lyktina af þeim sem eru eðlunarfúsir .
Allt vill það saman renna .
Og það er engu líkara en hver dagur sé sá síðasti .
Svo mikið er kappið .
Það er eins og lífið byrji upp á nýtt í hvert sinn sem íslenska vorið fer á kreik .
Og skal engan undra að við sem höfum hímt hér í norðri vetrarkramin og dúðuð , náföl og félagsfælin , verðum á vorin eins og kvígur sem sleppt er úr fjósi og kunna sér ekki læti .
Hún er ekki einasta geðbætandi birtan sem brýst inn um gluggana heldur magna þeir líka upp kynhvötina sólargeislarnir sem gæla við bera bossa sem standa undan sænginni .
Aldrei er það nógsamlega lofað blessað vorið sem kemur eins og hver önnur innspýting í sál og líkama .
Og engin ástæða til annars en taka honum fagnandi vorfiðringnum sem streymir krefjandi um lendarnar .
Og njóta hans til fullnustu .
