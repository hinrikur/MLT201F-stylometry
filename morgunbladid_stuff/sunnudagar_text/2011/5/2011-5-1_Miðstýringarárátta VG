Miðstýringarárátta Vinstri hreyfingarinnar – græns framboðs , birtist okkur með ógnvekjandi hætti í nýsamþykktum fjölmiðlalögum .
Katrín Jakobsdóttir , menntamálaráðherra , náði að fá fjölmiðlafrumvarp sitt samþykkt sem lög , rétt fyrir páska og þar hygg ég að Alþingi , að vísu ekki nema 30 þingmenn , hafi stigið óheillaskref .
Allir þingmenn Sjálfstæðisflokksins greiddu atkvæði gegn frumvarpinu og það gerði Vigdís Hauksdóttir , þingmaður Framsóknarflokksins , einnig .
Sjálfsagt kunnum við fjölmiðlafólk , a.m.k. velflest , þingmönnum Sjálfstæðisflokksins og Vigdísi Hauksdóttur þakkir fyrir að hafa reynt að koma í veg fyrir að þessi skelfilega " andað ofan í hálsmálið- miðstýringarárátta " yrði að lögum .
Raunar finnst mér menntamálaráðherrann hafa farið ansi frjálslega með sannleikann , svo ekki sé meira sagt , þegar hún hefur svarað fyrir helstu gagnrýniatriðin á lögin , sem fram hafa komið .
Gagnrýnin frá okkur fjölmiðlafólki hefur einkum beinst að stofnun svokallaðrar fjölmiðlanefndar , sem á að hafa víðtækt eftirlit með fjölmiðlum , heimild til að kalla eftir ýtarlegum skýrslum frá þeim , framkvæma húsleitir ef nefndarmönnum sýnist svo og auk þess hefur nefndin heimildir til þess að beita fjölmiðla viðurlögum ef þurfa þykir .
Pravda hvað ? ! Katrín hefur fullyrt að fjölmiðlanefndin , sem hún mun skipa , eigi að sinna eftirliti , ekki ritskoðun og að nefndin eigi að starfa sem sjálfstæð stjórnsýslunefnd , óháð ráðuneytum , og því geti hið pólitíska vald ekki haft áhrif á úrskurði nefndarinnar .
Þessar staðhæfingar ráðherrans fá ekki staðist , sé lagatextinn gaumgæfður .
Þar segir m.a. í III. kafla , um stjórnsýsluna , í gr. 7 : " Fjölmiðlanefnd er sjálfstæð stjórnsýslunefnd sem heyrir undir mennta- og menningarmálaráðherra .
" Og í 8. gr. sama kafla um skipan nefndarinnar segir m.a. : " Mennta- og menningarmálaráðherra skipar fimm manns í fjölmiðlanefnd til fjögurra ára í senn .
Tveir fulltrúar skulu skipaðir samkvæmt tilnefningu Hæstaréttar Íslands , einn samkvæmt tilnefningu samstarfsnefndar háskólastigsins og einn samkvæmt tilnefningu Blaðamannafélags Íslands en þann fimmta skipar ráðherra án tilnefningar .
" Ráðherrann skipar formann nefndarinnar .
Svo reynir ráðherrann að telja almenningi trú um það að nefndin verði sjálfstæð stjórnsýslunefnd ! Nefnd sem samkvæmt lögunum heyrir undir mennta- og menningarmálaráðherra og ráðherra skipar formann nefndarinnar , án tilnefningar .
Ráðherrann , hver sem hann er , hverju sinni , getur haft þau pólitísku áhrif á störf nefndarinnar , sem hann kærir sig um .
Þetta er óþolandi fyrir okkur blaða- og fréttamenn , árið 2011 .
Algjörlega óþolandi og sömuleiðis er það óþolandi að við á fjölmiðlum eigum að sæta eftirliti frá háskólasamfélaginu .
Hið sjálfsagða og eðlilega eftirlit með fjölmiðlum á að koma frá fjölmiðlaneytendum , lesendum , áheyrendum og áhorfendum .
Svo einfalt er það .
Hvers vegna skipar ekki menntamálaráðherra blaðamenn til þess að hafa eftirlit með akademísku starfi háskólastigins ? ! Svo getur Katrín Jakobsdóttir kvakað eins og henni sýnist um að hér sé einungis á ferðinni aukið eftirlit með fjölmiðlum , ekki ritskoðun .
Það er sorglegt til þess að vita , að VG sjái sóma sinn í því að neyða svona lögum upp á landsmenn með þeim tilkostnaði sem óhjákvæmilega fylgir slíkri stofnun : launuð nefndarstörf , launaðir starfsmenn nefndarinnar , skrifstofuaðstaða og annar kostnaður , sem slíkri " eftirlitsnefnd " fylgir .
Hér þurfti VG , sem gefur sig út fyrir að gæta fyrst og síðast hags þeirra sem minna mega sín , standa vörð um velferðar- , heilbrigðis- og menntakerfi landsmanna , ekki að forgangsraða í þágu þeirra sem minnst mega sín .
Enn hefur ekkert verið upplýst um hver kostnaðurinn verður af þessu gæluverkefni VG , en hins vegar liggur fyrir , að það verða skattborgarar þessa lands , sem greiða fyrir ósköpin , því allur kostnaður greiðist úr ríkissjóði .
