Í umræðum um tungutak virðist jafnan gert ráð fyrir að Íslendingar nú á dögum tali verra mál en Íslendingar gerðu fyrrum og að ungt fólk tali verra mál en gamalt fólk .
Ég man ekki betur en þetta viðhorf hafi verið alls ráðandi þegar ég var að alast upp skömmu eftir miðja síðustu öld og undir þessu sátum við sem nú erum orðin afar og ömmur .
Mér er það mjög minnisstætt þegar kynslóð mín tók við keflinu og fór að hneykslast á næstu kynslóð á eftir .
Það var um það bil þegar við sjálf vorum á fertugsaldri og börnin okkar að verða unglingar .
Skyldum við þá loksins hafa verið orðin fullnuma í íslensku ? Orsakir hnignandi málfars eru sagðar margar og fer svolítið eftir því um hvaða tíma er talað .
Kynslóð foreldra minna talar örugglega lakara mál en sú næsta á undan því þetta er sú kynslóð sem flutti í þéttbýlið , hætti að kveða rímur heima hjá sér á kvöldin og þarf að fletta upp í Blöndal til að muna hvað beinin í þorskhausnum heita .
Mín kynslóð talar örugglega lakara mál en kynslóð foreldranna af því við ólumst upp á götum borgarinnar og í skólum , í leik hvert við annað í stað þess að taka þátt í ullarvinnu með fullorðna fólkinu , fórum á útlendar bíómyndir , hlustuðum á popptónlist , og sjónvarpið náði meira að segja til okkar á unglingsárum .
Kynslóð barna minna talar örugglega lakara mál en mín kynslóð því hún ólst upp við ennþá meira sjónvarp , og auk þess myndband og tölvuleiki , lengri dag í leikskólanum og mamma farin að vinna úti .
Ég ætla ekki að hugsa þá hugsun til enda hvernig barnabörnin mín munu tala .
Það hlýtur að verða meira hrognamálið .
Hnignandi tungutak kynslóðanna er á síðari árum meðal annars tengt minnkandi lestri bóka meðal barna og unglinga .
Eitt hið besta sem unnt er að gera til að auðga orðaforðann og andann , og læra að beita tungumálinu á fjölbreyttan og listilegan hátt , er að lesa bækur – helst góðar bækur .
Þarna er ábyrgð foreldra gríðarleg .
Þeir verða að lesa fyrir börnin sín – ekki bara meðan börnin eru ólæs , heldur verða þeir að halda því áfram eins lengi og nokkur kostur er , meðan börnin nenna að hlusta .
Þegar barnið verður læst ræður það ekki við að lesa sjálft nema tiltölulega einfalt lesmál sem er langt fyrir neðan málþroska þess að öðru leyti .
Málvitund barnsins ræður við að skilja miklu flóknara tungutak og sjaldgæfari orð ef fullorðinn les upp fyrir það og miðlar skilningi sínum til barnsins með hæfilegri túlkun .
Það heitir " að lesa í röddum " á mínu heimili .
Það er útbreiddur misskilningur að bráðger börn séu orðin altalandi við upphaf skólagöngu .
Máltakan heldur áfram af fullum krafti langt fram eftir aldri , að minnsta kosti fram yfir þrítugt , og sennilega lengur .
Mér finnst ég enn vera að læra .
Til dæmis heyrði ég orðið ' staðkvæmur ' um daginn en þarf að komast að því hvað það merkir .
Barn í upphafi skólagöngu ( 6 ára ) hefur afskaplega fátæklegan orðaforða í samanburði við fullorðið fólk .
Talið er að orðaforði barna á þeim aldri sé um það bil 4 til 6 þúsund orð , sem er ekki nema einn tíundi þess orðaforða sem fullorðnir hafa .
Fram til þrettán ára aldurs getur þessi orðaforði fjórfaldast eða meira ef barnið kemst í tæri við orðaforða tungumálsins , því mannfólkið hefur þá meðfæddu náttúru að drekka í sig það tungumál sem það heyrir í kringum sig .
En hvenær las þjóðin meira en núna ? Það er ekki gott að segja því mælingar á bóklestri ná skammt aftur í tímann .
Ef gert er ráð fyrir að bókaútgáfa og útlán bókasafna sé einhver mælikvarði á bóklestur þá hefur kynslóð mín og barna minna sennilega búið við einn bestan kost í þeim efnum sem nokkur kynslóð á Íslandi hefur búið við .
Af því að dæma ætti þessi aldursflokkur að vera einna best máli farinn allra kynslóða á Íslandi frá landnámi .
