Óhætt er að segja að þorpið Ittoqqortoormiit á Grænlandi sé á ystu mörkum heimsbyggðarinnar og afskekktari þorp eru vandfundin á plánetunni .
Þangað lögðu forvígismenn Hróksins leið sína á vordögum til þess að kenna krökkum skák .
Hér er rætt við Arnar Valgeirsson og Ingibjörgu Eddu Birgisdóttur , fyrrverandi Íslandsmeistari kvenna í skák .
Texti : Pétur Blöndal pebl@mbl.is Ljósmyndir : Tim Vollmer Ittoqqortoormiit á Grænlandi er einangraðasta þorp á norðurhveli jarðar , en 900 km eru í næsta þorp og engir vegir liggja þangað .
Íbúar í þorpinu eru 460 talsins og fer þeim stöðugt fækkandi .
Þar sem það er ekki í alfaraleið , er kærkomin tilbreyting í tilveruna þegar skákfélagið Hrókurinn mætir á staðinn um páskana á hverju ári og stendur fyrir skákmóti og skákkennslu í barnaskólanum .
" Uppbyggingarstarfinu á Grænlandi miðar bara vel , " segir Arnar Valgeirsson er blaðamaður hittir hann í Vin , athvarfi fyrir fólk með geðraskanir , sem rekið er af Rauða krossi Íslands , en þar er Arnar leiðbeinandi og stendur reglulega fyrir skákmótum .
Með honum í förinni til Grænlands var Ingibjörg Edda Birgisdóttir , sem var Íslandsmeistari kvenna í skák fyrir áratug .
Hún byrjaði aftur að tefla síðasta haust , var sérlegur skákmeistari ferðarinnar og tefldi meðal annars fjöltefli .
" Að vísu er þetta eini bærinn sem Hrókurinn hefur farið til undanfarin ár , en við höfum heimsótt Ittoqqortoormiit um hverja páska frá árinu 2007 , " segir Arnar .
" Þá komum við þangað fyrst og við viljum endilega halda í þessa hefð .
Áður hafði Hrókurinn farið í um 20 ferðir í öll þorp austarstrandar Grænlands frá árinu 2003 þegar Hrafn Jökulsson hóf að kynna skáklistina fyrir okkar góðu grönnum í vestri .
" Arnar segir að íbúarnir hafi lifibrauð af veiðimennsku á sumrin .
" Þarna er fínt kaupfélag , bæjarskrifstofur , lítið elliheimili og skólinn er stór vinnustaður .
Svo eru þarna fyrirtæki sem koma að fiskveiðum , lítil vélsmiðja , netagerð og fleira í þeim dúr .
Svo er þarna ferðaþjónusta , mest á vegum Nanu Travel , til dæmis hundasleðaferðir sem eru allt frá þremur tímum og upp í fimm daga .
" Og bærinn er fallegur .
" Litirnir eru flottir og veðrið setur svip á bæjarbraginn , " segir Arnar .
" Þetta er norðan sjötugustu breiddargráðu , þannig að það getur verið óvægið .
Við fengum storm í tvo daga , en blíðuveður þess á milli , og yfirleitt var tíu stiga frost .
Fólkið er mjög gestrisið , þó að félagsleg vandamál séu töluverð .
" " Það er lítið af úrlausnum í boði fyrir fólk sem á í vanda , " segir Ingibjörg Edda .
Árás ísbjarna Hann segir landslagið magnað í umhverfi þorpsins .
" Það liggur við breiðasta sund í heiminum , sem er 80 km breitt , og er það líklega einna lengst líka .
Það er ísi lagt átta til níu mánuði á ári .
Þarna var mikið af ísbjörnum á meðan við vorum þarna , við sáum öll lifandi ísbirni , og svo eru skinn út um allt .
" " Það réðust einmitt ísbirnir á franska vísindamenn eftir að við hittum þá á ísnum , " segir Ingibjörg Edda .
" Þeir voru bara með sjö skot og urðu því að bíða með að skjóta á þá , þar til þeir voru í þriggja metra færi .
Þeir neyddust til að skjóta annan björninn en hinn tók á rás út á ísinn .
Sá fyrri hörfaði ekki fyrr en þeir höfðu skotið fimm skotum og þeir þurftu tvö skot til að fæla þann síðari .
" Vísindamennirnir voru við mælingar á ísnum er þeir urðu fyrir árás ísbjarnanna .
Á Le Télegramme.com má lesa frásögn af því og er fyrirsögn greinarinnar : " Grænlandsleiðangurinn sem varð að martröð " .
" Það var heilmikil grein um þetta í frönsku blaði , " heldur Ingibjörg Edda áfram .
" Þar eru nokkrar myndir , meðal annars sjást göngustafir , myndavél og ísbjörn sem er kominn alveg upp að þeim .
Þetta voru ótrúlegir gaurar , þeir voru að æfa sig fyrir norðurpólsferð á næsta ári og voru með myndavél sem skynjar hreyfingu .
Þess vegna náðist árásin á myndband .
" " Þeir voru mjög leiðir yfir því að þurfa að granda bangsa , enda eru þetta fyrst og fremst vísindamenn , " segir Arnar .
Það skrópar enginn Krakkarnir í skólanum eru um 85 og mættu nánast allir í skákkennsluna .
" Þau voru rosalega áhugasöm og fannst gaman , " segir Ingibjörg Edda .
" Miðað við að þau lærðu að tefla fyrir fjórum árum eru þau fínir skákmenn .
" Og það er svo sem enginn munur á því að kenna skák á Grænlandi og Íslandi .
" Nema þau kunna miklu meira að meta að maður sé kominn til þeirra , " segir Ingibjörg Edda .
" Þeim finnst það ekkert sjálfsagt eins og skólakrökkum á Íslandi , það mæta allir þegar eitthvað er að gerast og skrópar enginn .
" " Þau eru mjög dugleg , " segir Arnar .
" Þeir krakkar sem ég kenndi árið 2007 hafa haldið áfram , eins og Sikkerninnguaq Lorentzen sem er best stelpnanna og var bara óheppin að komast ekki á verðlaunapall á þessum mótum .
En hún og fleiri eldri krakkar , sem kunna að tefla , eiga erfitt með að klára skákirnar .
Markmiðið núna var því að Inga kenndi þeim að máta .
" " Þau þyrftu auðvitað að tefla miklu meira , " segir Ingibjörg Edda .
" Þau tefla mikið vikuna sem Hrókurinn er þarna , en svo virðist skákstarfið detta niður , það vantar vikulegar æfingar .
" " Það eru nokkrir sem tefla heima , en ekki allir , " segir Arnar .
" Mörg eiga skáksett og skólinn á 30 sett sem við tókum með í fyrstu ferðina árið 2007 .
" Skákstarfsemi Hróksins Starfsemi Hróksins felst að öðru leyti í reglulegum heimsóknum á barnaspítala Hringsins , sem Róbert Lagerman hefur séð um .
" Ekki hefur náðst að sinna því vel síðastliðinn vetur , en úr því verður bætt , " segir Arnar .
" Þá hefur Hrókurinn farið í gegnum tíðina á Litla-Hraun , þó að það hafi legið niðri undanfarin misseri .
Inn á milli kenndi Hrókurinn í skólum en nú hefur Skákakademía Reykjavíkur tekið það að sér að mestu leyti .
" Eins og fyrr greinir eru reglulega haldin skákmót í Vin , athvarfi Rauða krossins fyrir geðraskanir , sem er til húsa á Hverfisgötu , , eða u.þ.b. einu sinni í mánuði en æfingar eru á hverjum mánudegi .
" Það er ágæt mæting , sérstaklega ef þau eru auglýst , oftast um tuttugu manns , " segir Ingibjörg Edda .
" Það eru allir velkomnir á mótin .
" " Við erum líka með öflugt félag , 48 skráða félaga og tvö lið á Íslandsmótinu í þriðju og fjórðu deild , " segir Arnar .
" Og við erum alltaf að leita nýju fólki , sem vill leggja stund á þessa uppbyggilegu íþrótt sem skákin er .
" 