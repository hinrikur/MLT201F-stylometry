Svona eru þá vistarverur íslenskunnar .
Guðrún Nordal , forstöðumaður Stofnunar Árna Magnússonar í íslenskum fræðum , situr á stjórnborða í flaggskipi íslenskrar tungu , er við annan enda langborðs í rúmgóðu fundarherbergi eða káetu , og varla að sjáist í veggina fyrir bókum .
Innan um þær eru höggmyndir af Jónasi Kristjánssyni , fyrsta forstöðumanni Árnastofnunar , og Þorsteini M. Jónssyni , sem gaf bókasafn sitt og peningasjóð til stofnunarinnar til að styðja hana í bókakaupum .
" Sá sjóður hefur hjálpað okkur niðurskurðarárin , þegar skorið er niður til flestra hluta , " segir Guðrún .
" Það á einnig við um stóra peningagjöf frá Jenny Jochens , þekktri fræðikonu sem dvelur oft hjá okkur .
Hún stofnaði bókasjóð til minningar um dóttur sína Birgit Baldwin .
Þessir tveir bókasjóðir hafa verið mikilvæg líflína á síðustu árum , fyrir vikið höfum við getað keypt innlendar og erlendar bækur til að halda við því sterka rannsóknarbókasafni sem við eigum .
Öfugt við það sem margir halda er Árnastofnun mjög alþjóðleg stofnun , hingað kemur mikið af útlendingum , nemendum og fræðimönnum .
" Hún lítur í kringum sig .
" Það er alltof mikið af bókum hérna , " bætir hún við og hlær .
" Það þarf að koma þeim betur fyrir .
" – Þið hélduð ársfund á dögunum .
Þar er auðvitað farið yfir arðsemistölur ? " Við sýnum auðvitað okkar arðsemistölur , " segir Guðrún brosandi .
" Það fannst til dæmis áður óbirt kvæði eftir Hallgrím Pétursson og sagt var frá nýjum verkefnum og afurðum stofnunarinnar , eins og útgáfu Handbókar um íslensku .
Þannig notum við tækifærið og segjum frá því sem hæst ber og vekur áhuga almennings á okkar starfi .
Við vitum að þau verk munu skila arðsemi í öllu tilliti .
Það gerðist fleira á aðalfundinum .
Þjóðminjasafnið hefur ákveðið að afhenda Árnastofnun hluta af sínum handritum til varðveislu og við fengum fyrsta skammtinn af þeim , gömul og merk skinnbrot með latínu , tíðasöng og margskonar efni , sem er mikill fengur að fá í okkar safn .
Það má segja að þetta marki tímamót í safnapólitík , að Þjóðminjasafnið stígi þetta skref , og með því sýnir það mikinn stórhug og metnað .
Við erum með fólk sem vinnur að varðveislu og rannsóknum á handritum og þess vegna eru þau komin í það samhengi , þar sem þau njóta sín best .
" – Hvaða áherslur er lagt upp með í starfi Árnastofnunar ? " Stofnun Árna Magnússonar í íslenskum fræðum varð til fyrir tæpum fimm árum þegar fimm stofnanir á sviði íslenskra fræða sameinuðust .
Hin gamla Árnastofnun , Orðabók Háskólans , Örnefnastofnun Íslands , Stofnun Sigurðar Nordals og Íslensk málstöð .
Nú þegar búið er að sameina þessar stofnanir í eina höfum við tækifæri til að vinna enn betur saman en áður .
Við erum því miður enn dreifð á fjóra staði í bænum , en við sameinumst á einum stað þegar Hús íslenskra fræða rís , þar sem við verðum til húsa með nemendum og kennurum í íslensku við Háskóla Íslands .
Í því húsi verða ekki aðeins stundaðar rannsóknir og kennsla , heldur verður einnig hægt að sýna og miðla handritum og öðrum gögnum stofnunarinnar enn betur til nemenda og almennings .
" – Verður búið betur að handritunum ? " Þau eru núna til sýnis í Þjóðmenningarhúsinu , en þegar við fáum betri híbýli fáum við í fyrsta skipti sveigjanlega og nútímalega sýningaraðstöðu .
Handritasafn Árna Magnússonar fékk viðurkenningu fyrir tveimur árum þegar UNESCO setti safn hans á varðveisluskrá sína um minni heimsins , sem staðfestir gildi safns Árna , ekki bara handritanna sjálfra sem gripa heldur einnig þeirra frásagna sem þau hafa að geyma .
Það leggur okkur þær skyldur á herðar að miðla þeim betur en við höfum gert .
Ekki bara okkur , heldur líka Dönum , því hluti af safninu er auðvitað enn í Danmörku .
Við höfum gert ýmislegt í því skyni , til dæmis miðlum við þeim stafrænt á vefnum www.handrit.is , þar sem fletta má upp handritabókum og skoða myndir af þeim .
Við hlökkum svo til þess að flytja í nýtt húsnæði , sem mun gjörbreyta allri aðstöðu stofnunarinnar .
" – Heldurðu að fjárveiting fáist til að reisa húsið ? " Já , það er á stefnuskrá að byggja það .
Við bíðum bara eftir því að vera upplýst um hvenær framkvæmdir fari af stað .
Hönnuninni er lokið .
Ég er bjartsýn á að húsið rísi fyrr en síðar , enda veit ég hvílík lyftistöng það verður .
" – Nú eru 40 ár síðan handritin komu heim ? Er það ekki einstakt í samskiptum ríkja að slíkum verðmætum sé skilað ? " Jú , þetta var merkilegur viðburður í samskiptum þjóða að Danir skyldu stíga það skref að afhenda okkur handritin .
Handritaskilin sjálf tóku 26 ár eða frá 1971 til 1997 .
Fyrst komu tvö handrit , Flateyjarbók og Konungsbók eddukvæða , og svo fylgdu hin á eftir smátt og smátt .
Og það er merkilegt í sambandi við UNESCO-tilnefninguna , að Danir og Íslendingar skyldu sækja um þá viðurkenningu saman .
Við eigum í miklum samskiptum við Árnastofnun í Kaupmannahöfn og ræktum því samstarfið við Dani .
Við sjáum það hins vegar á samskiptum annarra þjóða við sín nýlenduveldi , að þeim hefur ekki tekist að ráða vel úr svona málum .
" – Gætum við gert enn betur ? " Við þurfum auðvitað meiri mannafla .
bæði til að skrá safnið og önnur söfn stofnunarinnar og miðla þeim hraðar út á vefinn , " segir Guðrún .
" Við þurfum meira fé í forvörslu handrita , að halda þeim við og forverja þau .
Í þriðja lagi viljum við miðla til almennings texta og myndlist handritanna , og líka tónlistinni , með enn mikilvirkari hætti .
En við gerum okkar besta , hleypum ungu fólki að og sækjum um styrki .
Það er mikilvægt að veita fólki tækifæri til að vinna með frumgögn eins og handrit .
Um leið og þú byrjar að vinna með frumheimildir , þá snýrðu ekki aftur – þetta er svo heillandi heimur .
" – Er hljómgrunnur hjá yngstu kynslóðinni ? " Ég held að krakkar hafi alltaf gaman af góðum sögum , vísum og rími og öðrum skemmtilegheitum í tungumáli .
Auðvitað hafa þau gaman af sögum þegar þau segja sögurnar sjálf og þau hrífast líka af góðum sögum .
Ég býst ekki við að litlir krakkar í dag séu í því efni öðruvísi en á öðrum tímum .
Sögur þeirra eru vitaskuld oft sagðar í myndum , en ég held að lestur sé mikilvægur , því hann þroskar tjáninguna .
Við viljum ekki að þau missi þá færni .
En ég held að krakkar hafi alltaf áhuga , ef þau fá sín tækifæri .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 