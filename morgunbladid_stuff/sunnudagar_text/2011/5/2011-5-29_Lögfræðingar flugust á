Hér eru fjórar bækur sem liggja á náttborðinu .
Made in Italy , food and stories eftir Giorgio Locatelli .
Þessi bók er hnausþykk og ekta .
Frábær matreiðslubók með pottþéttum ítölskum uppskriftum .
Á milli uppskrifta er skemmtilegur texti sem setur hráefnið og uppskriftirnar í samhengi .
Þetta er kryddað með ítölskum fjölskyldusögum og reynslusögum úr æsku höfundar á Ítalíu og svo því sem á eftir kom þegar hann flytur til Englands .
Virðingin fyrir hráefnunum og hefðunum er honum í blóð borin .
Kosturinn við uppskriftirnar er hversu einfaldar þær eru .
Höfundur lýsir því t.d. að pastað hafi sál og hvernig skuli standa almennilega að pastasuðu .
Nokkuð sem Íslendingar ættu að taka sér til fyrirmyndar .
Þessi bók er á stöðugu ferðalagi milli eldhússins og náttborðsins .
Brew like a monk eftir Stan Hieronymus er öndvegisrit um belgíska bjóra og bjórmenningu en Belgar hafa af að státa einstaklega merkilegri bjórhefð .
Margar eftirsóttustu bjórtegundir landsins eru bruggaðar í munkaklaustrum , sumar í takmörkuðu upplagi .
Höfundurinn rekur söguna , lýsir brugghúsunum og greinir bjórstílana og gefur uppskriftir .
Þetta er skyldulesning fyrir áhugafólk um gerjun .
La crise et aprés ? Höfundurinn Jaques Attali er franskur hagfræðingur og rithöfundur og var einn helsti ráðgjafi Francois Mitterands , Frakklandsforseta .
Í bókinni útskýrir hann á einstaklega skýran hátt hvernig það það sem í fyrstu leit út fyrir að vera greiðsluvandræði tiltölulega fámenns hóps íbúðarkaupenda í Bandaríkjunum var í raun fyrstu merki um stærstu kreppu í 80 ár og sér ekki fyrir endann á henni .
Bókin kom út rétt eftir fall íslensku bankanna , haustið 2008 og ég leita oft í hana til þess að rétta kúrsinn af þegar mér finnst umræðan hér heima fara út um víðan völl .
Ævisaga Gunnars Thoroddsen eftir Guðna Th. Jóhannesson er búin að liggja ansi lengi á náttborðinu en ég fylgist því miður verð ég að segja nokkuð vel með stjórnmálum , kannski er það í sjálfsvörn .
Ég verð að játa að það sækir að manni nokkur depurð við þessa lesningu ; þarna er ekki að finna framkvæmd glæstra hugsjóna eða hugmyndafræði framfara heldur frásögn af átökum og aftur átökum við andstæðinga og samherja .
Bændur flugust á er setning sem stundum er sögð fanga kjarna Íslendingasagnanna .
Eftir lestur ævisagna íslenskra stjórnmálamanna mætti segja þetta : Lögfræðingar flugust á .
