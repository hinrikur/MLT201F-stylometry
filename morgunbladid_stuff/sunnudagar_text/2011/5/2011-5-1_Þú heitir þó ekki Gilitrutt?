Sjálfgerðir fjötrar eru traustastir fjötra .
Þegar vér leggjum ástfólgna vini vora í fjötra setjum vér vanalega að skilyrði að þeir hafi sjálfir grátbænt oss um þá Þannig orti Sigfús Daðason í ljóðabókinni Hendur og orð sem kom út árið 1959 ; og sú er staðan nú , hálfri öld síðar .
Það er verið að leggja okkur í fjötra og við grátbiðjum um þá eða réttara sagt , það gera yfirvöld okkar , og þeim er þvælt þannig til og frá , svo ísmeygilegir eru þeir að einn daginn vöknum við í Túnis eða Kaíró , á stað þar sem hagböðlarnir hafa farið höndum um hagkerfið og náttúruauðlindir .
Og seinna , þegar tilskipanirnar koma eftir færiböndum fjármálaheimsins munu þeir segja : þetta eru lög .
Við getum ekkert gert og megum það heldur ekki .
Nei , nei , ég veit það vel , þetta má ekki segja .
Hér taka margir andköf .
Ég heyri ramakvein .
Sköllóttum mönnum vex hár .
Á enn eina ferðina að segja hvað útlendingar séu vondir við okkur ? Come on ! Það eru svo margir sem ljúka máli þínu áður en þú hefur sagt eitt einasta orð .
Hugsanir gufa upp .
Setningar klárast áður en þær eru sagðar .
Svona er þjóðfélagsumræðan , óyfirveguð og taugaveikluð , full af lúmskum alhæfingum og grunnhyggni hagsmunaaðila , frekju , græðgi , skammtímahugsun , enda nýsloppin úr faðmi persónudýrkunar þar sem trúin á sterka karla og sterkar konur réð ferðinni .
Ábyrg umræða hvarf .
Menntamenn brugðust .
Samhengi hlutanna vék fyrir þjónkun og hagsmunagæslu .
Sigfús Daðason segir líka : " Ég veit að boðberar réttlætis mega sín ekki mikils fyrr en áheyrendum þóknast .
" Ég kýs að minnsta kosti að slá þessa varnagla áður en ég held áfram með fjötrana .
Vér þurfum ekki að beita afli voru vér sýnum ekki hnefann ( nema í ýtrustu undantekningum og á þeim stöðum þar sem hnefaafl vort helgast af sögulegum rétti ) : Þér skuluð koma skríðandi þér skuluð koma grátandi og biðja oss að varðveita yður fyrir sjálfum yður .
Ég er enn að vitna í Hendur og orð , kaflann Borgir og strendur í bálk númer XIV , þar sem Sigfús Daðason yrkir um frelsisbaráttu þjóða og framkomu stórvelda í garð smærri ríkja .
Það er margt sem kveikir þetta ljóð á sjötta áratugnum : frelsisbarátta þriðja heimsins , uppreisnin í Ungverjalandi , Alsírstríðið , stigmögnun Víetnamstríðsins , herseta Bandaríkjamanna á Íslandi .
Þorsteinn Þorsteinsson segir í bók sinni Ljóðhús , þættir um skáldskap Sigfúsar Daðasonar : " Kvæðið fjallar um smáþjóð sem er ofríki beitt af stórþjóð , um andóf og uppreisn , og um þau áhrif sem það hefur á smáþjóð að lúta stórveldi .
Fyrr í bókinni hvetur Sigfús til að menn fari sparlega með orð en allt í einu gerist hann mælskur , af knýjandi þörf , nauðsyn , en mælskan er meitluð , svo öguð að nú löngu síðar stendur hún sem nakinn sannleikur .
" Þjóð yðar er spillt , þjóð yðar er spillt í dýpsta eðli sínu .
En vér höfum einstakt lag og sjaldgæfa þolinmæði til að leika við spillingu þjóðar yðar .
Sá leikur er oss auðveldur en raunar ekki mörgum öðrum hentur .
Í trúnaði sagt : væri þjóð yðar ekki fullspillt gætum við látið henni í té ögn af spillingu því við trúum á spillingu nærum og nærumst á spillingu .
Okkur er sagt að breyta einkaskuldum í opinberar skuldbindingar og endurgreiða þær lánardrottnum með velferð samfélagsins .
Við höfum aldrei séð þessa lánardrottna , aldrei átt nein samskipti við þá og vitum ekki hverjir þeir eru eða hvað þeir heita , en þeir kallast líka kröfuhafar , vogunarsjóðir og mynda fjármálamarkaðinn sem síðan teygir sig í allar áttir , um allan heim .
Í fjölmiðlum er alltaf talað um fjármálamarkaðinn einsog lifandi veru .
Það er fjallað um heilsufar hans og heilsubresti , hann er ýmist á batavegi eða í niðursveiflu , einsog krakki í góðu skapi eða vondu skapi .
Á vegum hans starfa matsfyrirtæki sem flokka lönd í rusl og drasl eða gefa þeim ágætiseinkunn með plúsum og mínusum .
Þetta minnir dálítið á þegar maður fékk hegðunareinkunnina sína í skóla .
Samt þekki ég engan sem hefur hitt þennan fjármálamarkað , heilsað honum eða tekið í hönd hans .
Þess vegna hallast ég að því að hann sé skáldskapur en umhverfis hann er mikið lagabákn og stofnanaveldi .
Í þjóðfélagi nútímans er fjármálamarkaðurinn ekki ólíkur kirkjunni á miðöldum og páfinn þá G – 20 eða forseti Bandaríkjanna eða markaðirnir í heimsálfunum .
Heimsbankinn , Alþjóðagjaldeyrissjóðurinn , Evrópusambandið og hernaðarbandalögin , þetta eru síðan kirkjudeildir sem færa markaðnum fórnir og halda honum gangandi .
Þær sjá til þess að einkaskuldum sé breytt í opinberar skuldbindingar og endurgreiddar lánardrottnum .
Ríkisstjórnirnar eru síðan nokkurs konar milliliðir , handlangarar , raunar líkari sveitarstjórnum en ríkisstjórnum í alþjóðasamfélaginu svonefnda .
Í sögunni Réttarhöldin eftir Franz Kafka hugsar Jósef K. : " Ef til vill voru þetta sendlar af götunni , " og er að hugsa um þá sem komu og handtóku hann .
Í fjármálaheiminum er þetta ekkert ósvipað .
Þegar Jósef K. var handtekinn hélt hann fyrst að vinnufélagar hans væru að gera grín að honum af því að hann átti afmæli .
Einn möguleikinn var að " líta á allt þetta sem spaug , kaldranalegt spaug sem vinnufélagar hans í bankanum hefðu af einhverjum ókunnum ástæðum sett á svið , ef til vill vegna þess að í dag átti hann þrítugsafmæli , " segir í sögunni .
Það fór líka svo að Jósef K. játaði á sig glæpinn , þótt hann vissi ekki hvað hann væri að játa .
Í fjármálaheiminum er velt upp upphæðum og vöxtum , skyldum og ábyrgð , og svo mæta lögfræðingar eða lögreglumenn , frá eftirlitsstofnunum einsog ESA .
Nei , þeir eru ekki mættir til að ákæra , segja þeir , heldur bara til að ítreka ákæruna .
Við vitum ekki hvað við eigum að borga og ekki hvernig eða hvers vegna .
Jú , sumir virðast vita það , og kjarninn í málflutningi þeirra er sá að við höfum kosið yfir okkur misgóða stjórnmálamenn og eigum að axla ábyrgð á vitleysu þeirra .
Okkur var nær að nýta okkur kosningaréttinn .
Þetta er málflutningur ansi margra , nánast haldreipi .
Það hlýtur að vera gaman fyrir auðmennina að heyra þessi viðhorf , þessa meðvirkni sem virðist byggja á því sjónarmiði að hugsanlega sleppum við fyrir horn og þá væntanlega í náðarfaðm þeirra sem eru reiðubúnir að taka af okkur ábyrgðina .
Eftir á skulum vér segja við yður með blíðu : kæru vinir spilling þjóðar yðar er svo róttæk að jafnvel vér eigum fullt í fangi að tæta um hana .
Og þá munum vér einnig sanna yður tölfræðilega að vér en ekki þér höfum krafta til að gæla við hina óumflýjanlegu ásköpuðu og óbreytanlegu spillingu .
...
Í stað þess að láta einkaaðilana sjálfa borga skuldir sínar eru þær teknar frá þeim og fluttar yfir til okkar , hins almenna borgara .
Allt er þetta síðan gert í nafni hjálpar .
Jafnvel kurteisi er nefnd og mannasiðir .
Við getum ekki hlaupið frá skuldbindingum okkar , segja menn hver um annan þveran .
Annars verðum við gerð útlæg úr samfélagi þjóðanna .
Yfirvöld okkar vilja tilheyra alþjóðasamfélaginu sem jafnvel lærðir sagnfræðingar og stjórnspekingar lýsa sem hlutlausum klúbbi .
Það er einsog verið sé að velja skátaklúbb eða karlaklúbb ; og það er kannski málið , nema hvað klúbburinn er valdablokk , kerfi .
Yfirvöld okkar eru andlag þessa kerfis , án alls frumkvæðis .
Allt gerist þetta á meðan aðrar þjóðir sem kynnst hafa þessum sömu fjötrum , þessum sömu efnahagslegu og menningarlegu fjötrum , kappkosta að losna undan þeim eða óska þess að þeim hefði aldrei verið á þær smeygt .
Þeir sem aldrei sýndu nema hina niðurlútu forsjá munu nú segja : kapp er best með forsjá .
Þeir sem sýndist öll menning óþrif og ósómi munu saka okkur um tilræði við menninguna .
Þeir sem aldrei gáfu orðum sínumannað gildi en kauphallargildi munu í heilagleika hneyks- last vegna rofinna eiða .
Kristin Halvorsen , fyrrverandi fjármálaráðherra Noregs , sagði að við Íslendingar gætum kennt sjálfum okkur um frjálshyggjutilraun okkar ; og hefur nokkuð til síns máls , nema það eru tilraunadýrin sem gjalda tilraunarinnar en ekki þeir sem stjórnuðu henni eða höfðu virkilega gaman af henni og raunverulegan hag .
Þetta er víst gangur sögunnar .
" Tær snilld , " sögðu bankamennirnir sem fundu upp netreikningana og hlógu og iðuðu af gleði á meðan peningarnir streymdu inn .
Þessir margfrægu óreiðumenn verða þjóðin , tæru snillingarnir , það erum við , og smám saman læðist þetta allt inn í tungumálið og við erum farin að greiða úr skuldunum sem við stofnuðum ekki til , búin að játa á okkur glæpinn sem við frömdum ekki og allt er í járnum .
Stjórnvöld okkar vilja að við borgum tilraunina og sú greiðsla á að vera inngöngumiði á fjármálaballið .
Ýmsir hafa tekið að sér að innheimta þessa greiðslu og gera þjóðina ábyrga fyrir tilrauninni .
Að öðrum kosti verður okkur refsað , neitað um aðgang að lánsfé og sett í ruslflokka matsfyrirtækja .
Þessi sömu matsfyrirtæki vegsömuðu hagbóluna og íslenska undrið á meðan það var og hét .
Þá var ruslflokkurinn toppklassi .
Nú er öldin önnur .
Einn samningamaðurinn í Icesave-deilunni við Breta og Hollendinga líkti okkur við Jesú því okkur væri ætlað að bera byrðar fjármálakerfisins og hvort sem hann gerði sér það ljóst eða ekki hitti hann naglann á höfuðið .
Við eigum að gangast í ábyrgðir til að kerfi fjármálaelítu heimsins standist .
Hryðjuverkalög væru ekki sett á þjóð ef málið snerist aðeins um fall eins banka í tveimur löndum .
Sumir segja að það sé fyrir löngu búið að ganga frá þessu öllu , það hafi verið gert með lánveitingu fyrir langa löngu og nú sé komið að skuldadögum einsog í sögunni um skessuna Gilitrutt .
Ég sel þetta ekkert dýrara en ég keypti það en allar kirkjudeildirnar , Alþjóðagjaldeyrissjóðurinn og Evrópusambandið , eru mættar og Heimsbankinn fylgist með þegar yfirvöld okkar segja : " Þú heitir þó ekki Gilitrutt , " en kapítalisminn býður ekki upp nein farsæl endalok einsog í ævintýrinu .
Nei , lata konan í ævintýrinu vill fá að hvíla áfram í náðarfaðmi skessunnar , enda hinn dugmikli bóndi hennar löngu dauður .
Skýrsla Rannsóknarnefndar Alþingis sýnir hvernig bankarnir voru tæmdir innan frá og hverjir gerðu það , nákvæmlega þeir sem fengu bankana upp í hendurnar og sögðust bera svo mikla ábyrgð en eiga samt ekki að bera neina ábyrgð .
Brot úr væntanlegri bók Einars Más Guðmundssonar , Bankastræti núll , sem kemur út í maí .
