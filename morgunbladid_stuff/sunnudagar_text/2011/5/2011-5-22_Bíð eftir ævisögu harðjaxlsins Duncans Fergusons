Nákvæmlega þessa stundina er ég að lesa bók sem heitir The Rough Guide to Conspiracy Theories og er eins og nafnið gefur til kynna handbók um allar helstu samsæriskenningar sem uppi hafa verið .
Ég rak auga í þessa bók í hillunni heima hjá mér og man hreinlega ekki hvaðan hún kemur .
Ég á það til að tapa mér þegar ég stíg inn í bókabúðir og kaupi allan fjandann , en kemst svo aldrei yfir að lesa þetta allt saman fyrr en eftir dúk og disk .
Þetta er þessi klassíska klósettbók , það er hægt að grípa í hana hvar sem er .
Það er ákaflega hressandi að grípa í eina tvær samsæriskenningar á klósettinu eða fyrir svefninn .
Gallinn við bókina er hins vegar sá að það er erfitt að festast í henni .
Einhverra hluta vegna hafa samsæriskenningasmiðir ekki hugmyndaflug til að leita lengra en til CIA eða Frímúrara .
Það verður pínu þreytandi til lengdar .
Annars er ein bók sem ég er alltaf að bíða eftir að verði gefin út .
Það er ævisaga Duncans Ferguson .
Maðurinn er ekki bara goðsögn meðal Everton-aðdáenda , heldur er hann síðasti alvöru harðhausinn í ensku deildinni – eins konar síðasti móhíkaninn .
Hann varð til að mynda einn fyrsti leikmaðurinn til að fara í fangelsi fyrir eitthvað sem hann gerði af sér inni á knattspyrnuvelli , sat í grjótinu í þrjá mánuði fyrir að skalla andstæðing .
Ég er reyndar ekki mikill ævisögupervert en ég held að bardagar Duncans , bæði innan og utan vallar , séu fyrirtaks efni í reyfarakennda ævisögu .
Fræg er sagan af því þegar hann gekk fram á tvo innbrotsþjófa heima hjá sér .
Annar þeirra endaði á spítala og lá þar í þrjá daga á meðan hinn hljóp tómhentur í burtu .
Hann hefur líka unnið sér það til frægðar að berja sjóara , skalla lögreglumann og sparka í og kýla stuðningsmann á hækjum .
Ég hef líka alltaf viljað fá svör við því hvers vegna hann upp úr þurru kýldi Paul Scharner í miðjum leik og reyndi að kyrkja Steffen Freund .
Skýringarnar eru eflaust mjög góðar og gildar , enda báðir óþolandi , en það er örugglega eitthvað dýpra þar á bak við .
Síðan segir sagan að Duncan hafi haft mikið dálæti á dúfum og ræktað þær í tugatali .
Þannig að það er margt við þennan mann sem þarfnast frekari skýringa og ég vona innilega að einhvern tíma muni hann segja sögu sína á prenti .
