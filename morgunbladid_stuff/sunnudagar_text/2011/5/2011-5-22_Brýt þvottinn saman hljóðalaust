7.00 Ég skríð með hálfopin augun á fætur og vek eldri stjúpsoninn Víking en hann á að vera mættur í skólann klukkan átta .
Þetta er reyndar frekar óvenjulegt því hann vekur mig nú yfirleitt klukkan sex .
Víkingur er A-maður .
Ég er B-maður .
Rannveig konan mín vakti í nótt til að sjá um Elías Hrafn þannig að ég tek vaktina fyrri part dags .
Á meðan Víkingur borðar smyr ég fyrir hann nesti og tek til íþróttadótið .
Síðan spjöllum við aðeins og ég kemst að því að hann er eitthvað slappur .
Líst ekki alveg á hann og þó að hann sé ekki með hita skrifa ég miða fyrir íþróttakennarann .
Ég sendi Víking síðan af stað í skólann .
8.00 Ég stelst til að kíkja aðeins á vinnupóstinn minn þó að ég sé í fæðingarorlofi og kemst að því að blaðamaður Morgunblaðsins hafði haft samband og beðið mig að skila skýrslu um dag í lífi mínu .
Skemmtilegt .
Ég svara póstinum ásamt nokkrum öðrum og hleð um leið niður nótum sem Daníel Þorsteinsson sendi mér fyrir tónleika í Hofi á sunnudaginn .
8.30 Róbert kemur fram .
Róbert er yngri stjúpsonur minn .
Ég gef honum að borða og spjalla aðeins við hann .
Svo hjálpa ég honum að klæða sig og skutla honum í leikskólann .
Róbert vill fá að vera með húfuna inni á leikskólanum af því honum finnst nýja klippingin ljót .
Ég reyni að sannfæra hann um að hann líti vel út og sendi hann inn án höfuðfats .
Ég held þó að hann hafi ekki trúað mér .
9.10 Á leiðinni heim kem ég við í kjörbúð , kaupi egg og mjólk og þegar ég er kominn heim skelli ég í eitt brauð .
Það tekur brauðið klukkutíma að hefast og ég hendi í þvottavél , hringi í Eyþór organista til að staðfesta æfingatíma fyrir sunnudaginn og kíki á nóturnar sem Daníel sendi mér .
10.00 Rannveig og frumburðurinn Elías Hrafn koma fram .
Hann er með smákvef og ég fæ pínulítið hysteríukast .
Við komumst þó að því að hann er ekki með hita og allt annað í lagi að virðist .
Það getur borgað sig að búa með hjúkrunarfræðingi af barnadeild FSA .
10.30 Skelli brauðinu í ofninn , bý mér til tvöfaldan espresso og les Moggann .
Bin Laden dauður ? Kannski .
Ég dreg það samt í efa .
Yfir öðrum fréttum bölva ég óskilgreindum útrásarvíkingum .
Vonandi verður allt í lagi með skólana .
10.45 Tek úr þurrkaranum og brýt þvottinn saman .
Mér finnst þetta bölvað rugl að brjóta svona mikið saman .
Hún er rúllari .
Ég er krumpari .
En Rannveig vill hafa þetta svona og eftir að hafa horft upp á hana fæða Elías Hrafn kvarta ég ekki yfir svona löguðu .
Ég brýt bara saman hljóðalaust .
Kudos mæður ! 11.00 Tek mér smátíma í að vera aðeins með Elías Hrafn .
Hann er dálítið óvær þannig að ég pakka honum inn í sæng og hossa mér með hann á rúmgaflinum .
Það róar hann og eftir smástund sofnar hann .
Ég horfi á hann .
11.30 Fer út á snúru og viðra sængurnar , tek rúmfötin inn og brýt saman .
Hef til hljóðfæri fyrir æfinguna í dag og hlusta á lögin fyrir tónleikana á sunnudaginn ..
Ég bý til nokkra mp3 úr síðasta Gestir út um allt-þætti og skelli á Facebook-síðu Hljómsveitar Hjörleifs A. Jónssonar .
Myndirnar hans Þórgnýs af þættinum koma sér vel .
12.00 Rannveig gerir kaffi og við borðum brauðið sem ég bakaði .
Elías Hrafn sefur og við tölum um hvert við ætlum í sumarfríinu .
Rannveig les það sem ég er búinn að skrifa og fær samviskubit yfir því að vera ekki búin að gera meira í morgun .
Ég segi henni að slaka á .
Hún var vakandi í alla nótt .
Elías Hrafn vaknar , er hundfúll og Rannveig fer inn .
12.30 Jón Gunnar Þórðarson hringir og við förum yfir mögulegt samstarf við Silfurtúnglið á næsta ári .
Að því loknu geng ég frá og lakka lokaumferð á tvo af sex borðstofustólum sem ég keypti á slikk af Frúnni í Hamborg .
Þeir voru framleiddir á Akureyri fyrir um 40 árum og ég er búinn að eyða nokkrum vikum í að koma þeim í stand .
Það hefði sennilega kostað minni fyrirhöfn að fara í Rúmfatalagerinn en ég hef alltaf haft gaman af gömlum hlutum .
Ég skora líka með þessu nokkra smákökupunkta hjá konunni , punkta sem ég þarf örugglega að taka út þegar allt fer af stað aftur eftir orlofið .
13.00 Næ í Róbert úr leikskólanum og við förum saman í Bónus .
Hann keyrir innkaupavagninn um eins og Formúlu 1-ökumaður og pirruð móðir gefur mér illt auga .
Síðan förum við í æfingahúsnæðið sem ég deili með nokkrum nemendum Tónlistarskólans og á meðan ég pakka saman hljóðfærum fyrir kvöldið spilar Robbi á settið .
Við keyrum heim með fullan bíl af hljóðfærum .
14.30 Komum heim og ég tek eftir rispu á bílnum okkar .
Það lítur út fyrir að eitthvert fífl hafi farið með lykil á hann .
Eða kannski rak sig einhver í hann ...
Leyfum þeim að njóta vafans .
Ég set í tvær vélar og brýt saman haug af þvotti sem safnast hefur saman á meðan Rannveig reddar smáslysi sem varð við heimkomuna .
Kúkur , piss og hamingja .
15.00 Fer með Elías Hrafn í bað .
Það er án efa hápunktur dagsins .
Ég næ síðan að undirbúa kvöldmatinn áður en klukkan verður ...
16.00 Ég er kominn á tveggja tíma æfingu fyrir barnasöngleik á Kirkjulistaviku í Akureyrarkirkju .
Æfingin gengur vel , krakkarnir frábærir og gaman að því hversu gott starf þau eru að vinna í kirkjunni .
Æfingin klárast hálfsex þannig að ég næ að fara í sjoppu og fá mér samloku .
18.00 Kóræfing hefst .
Ég tók að mér lítinn karlakór síðastliðinn vetur og þykir gaman að vinna með þeim .
Þetta er pro bono-gigg en gefur mér mikið .
Við ætlum að syngja á Húsavík á laugardaginn .
19.00 Fer á vinnufund og að fundi loknum fáum við okkur bita .
Lambalundir seint á miðvikudagskvöldi bæta kannski ekki á samúðaróléttuna en að svo stöddu stendur mér á sama .
23.00 Ég skríð heim og kyssi Rannveigu .
Strákarnir sofnaðir .
Ég rétt næ fréttayfirlitinu á plúsnum , fer út á snúru og næ í þvottinn sem Rannveig hengdi út í dag , helli í eitt rauðvínsglas og horfi á tvo þætti af Curb Your Enthusiasm .
Larry David er snillingur .
Ég dett út af sæll og glaður eitthvern tíma á milli tólf og eitt ...
Þarf á fætur klukkan sjö .
