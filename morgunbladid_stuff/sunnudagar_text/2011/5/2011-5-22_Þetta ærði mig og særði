Ég var að koma heim úr Spánarflugi , nánar tiltekið , frá Alicante , í fyrrinótt , sem þykir nú ekki sérstaklega í frásögur færandi á þeim tímum sem við nú lifum , þegar við Íslendingar erum að alltaf flengjast út um víðan völl , daginn út og daginn inn .
Ég átti heimflug með Iceland Express-flugfélaginu , á sama hátt og ég flaug út með því fyrir tveimur vikum , til þess að hitta ættmenni og vini .
Það sem sló mig á heimleiðinni í fyrrakvöld ( aðfaranótt föstudags ) var með hvaða hætti Iceland Express-flugfélagið ákvað að meðhöndla viðskiptavini sína og þess vegna vildi ég deila þessari litlu reynslu með ykkur , lesendur góðir .
Það vildi ég ekki síst gera vegna þess að svo margir ferðafélaga minna vöktu athygli mína á því að margt mætti betur fara í þjónustu þessa svonefnda lággjaldaflugfélags .
Við sáum fljótt á skiltum í þessari glæsilegu flughöfn í Alicante ( sem nota bene er stórglæsileg ) , að Iceland Express-flugfélagið tilkynnti um hálfrar klukkustundar seinkun sem er nú ekkert stórmál þegar íslensk flugfélög eiga í hlut , eða hvað ? En svo kom bara á daginn að þeir voru næstum því á tíma .
Munaði bara örfáum mínútum .
Það sem ærði mig hins vegar og særði var þegar , við , farþegarnir , þar sem hlutfallið var eitthvað vel yfir 90% Íslendingar , vorum komnir út í vél og íslenska flugfreyjan byrjaði að messa yfir okkur um öryggisvarnir , í sérdeilis lélegu hátalarkerfi flugvélarinnar á einstaklega klénni ensku .
Hún greindi okkur frá því , á íslensku , að vísu , að því yrði þannig háttað að þessu sinni að kynningin um öryggisvarnir færi einvörðungu fram á ensku .
En ef einhverjir hefðu spurningar yrði þeim svarað .
Þetta fannst mér vera ótrúleg lítilsvirðing við megnið af farþegum , ekki síst þegar horft er til þess að stór hluti farþeganna á heimleið var eldri borgarar og kannski ekki með svo mikinn skilning á enskri tungu .
Ég óskaði skýringa frá flugfreyju sem átti leið hjá sætaröð minni og hún sagði að yfirflugfreyjan myndi skýra málið þegar við værum komin í loftið .
Þá tók nú ekki betra við því yfirflugfreyjan sjálf kom og sótti mig , eftir að hafa verið á ráðstefnu í flugstjórnarklefanum , í grunsamlega langa tíð og hún vildi ræða þessi mál við mig frammi í flugvél – þýðist – þar sem aðrir flugfarþegar gætu ekki hlýtt á hennar mál og mitt .
Maður hefur nú látið önnur slík smámál yfir sig ganga og því var það ekkert mál fyrir mig að elta yfirstýruna í það sæti sem hún vildi koma mér í .
Hófst svo messa hennar sem var á þennan veg : " Við komum fljúgandi út núna áðan frá Íslandi og allir farþegar fengu öryggisvarnakynninguna á íslensku .
" Ég svaraði fullum hálsi : " Það voru aðrir farþegar en þið eruð að flytja heim núna .
Hvers konar fyrirlitning er fólgin í því af hálfu ykkar í garð meira en 90% farþega að þið skulið ekki flytja öryggisvarnatöluna á íslensku ? Er þetta ekki hreinræktaður dónaskapur ? " Hún svaraði að svo væri ekki vegna þess að enska væri alþjóðlegt tungumál í flugbransanum og því væri þeim skylt að flytja öryggisvarnaupplýsingar á ensku ef enskumælandi farþegar væru um borð .
Jafnframt upplýsti unga konan góða ( að hámarki 28 ára gömul ) mig um það að þetta hefði verið hennar persónulega ákvörðun því ef hún hefði látið flytja öryggisvarnartöluna einnig á íslensku hefði slíkt kostað 10 mínútna töf .
Allir hlytu að sjá hvers konar tjón fælist í slíku ! ! ! Er ekki hér með komin skýringin á því að við , 90% farþeganna frá Alicante , áttum enga heimtingu á því að fá öryggisútskýringar á íslensku ? Snérist þetta ekki bara um krónur og aura eins og fyrri daginn ? Hvað segið þið , Pálmi Haraldsson og Matthías Imsland , um það ? 