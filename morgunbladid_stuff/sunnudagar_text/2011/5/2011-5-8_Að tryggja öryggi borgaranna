Bandaríska varnarliðið kom til Íslands fyrir sextíu árum og var hér í 55 ár .
Björn Bjarnason , formaður Varðbergs – samtaka um vestræna samvinnu og alþjóðamál , segir að Bandaríkjamenn hafi verið skammsýnir þegar þeir kölluðu herinn brott og séu nú að átta sig á því .
Íslendingar þurfi að gæta eigin öryggis , þótt enginn búist við að ráðist verði á Ísland .
Þau verkefni séu borgaraleg , ekki hernaðarleg .
Karl Blöndal kbl@mbl.is Þegar við gengum í Atlantshafsbandalagið 1949 var sagt að við ætluðum ekki að taka á okkur þær skyldur að hafa hér her á friðartímum , " segir Björn Bjarnason , fyrrverandi menntamálaráðherra og dómsmálaráðherra og formaður Varðbergs – samtaka um vestræna samvinnu og alþjóðamál , sem hefur að markmiði að beita sér fyrir umræðum og kynningu á alþjóðamálum , einkum öryggis- og varnarmálum á norðurhveli jarðar .
" En strax í ársbyrjun 1951 er ástandið orðið þannig í heimsmálunum að talið er óhjákvæmilegt að gera sérstakar ráðstafanir til að verja Ísland .
Eins og sést við lestur varnarsamningsins fer NATO þess á leit að hann sé gerður milli Íslands og Bandaríkjanna .
" Varnarsamningurinn í meiri sátt en aðild að NATO Varnarsamningur Íslands og Bandaríkjanna var undirritaður 5. maí 1951 og tveimur dögum síðar , 7. maí , kom varnarliðið .
Björn segir sérkennilegt í ljósi þeirra deilna , sem síðan hafi verið um varnar- og öryggismál , að á þessum árum hafi verið mun minni deilur um gerð varnarsamningsins , en urðu um aðildina að NATO .
" Menn eins og Gylfi Þ. Gíslason , sem var á móti aðildinni að NATO , sagði að hann hefði stutt varnarsamninginn af því að menn hefðu verið mun betur upplýstir um nauðsyn hans heldur en aðildarsamninginn að Atlantshafsbandalaginu , " segir Björn .
" 1949 til 1951 verða umskipti í alþjóðamálum þar sem stríðið í Kóreu hefur mest að segja .
Síðan fer NATO að byggja upp sameiginlegar varnir .
Evrópumenn vilja fá Bandaríkjamenn til að verða virkir þátttakendur í vörnum Evrópu .
Ísland gerir þennan samning á sama tíma og NATO setur á laggirnar sitt herstjórnarkerfi , sem enn er við lýði .
" Björn kveðst ekki viss um að menn hafi litið svo á þegar varnarsamningurinn var gerður að varnarliðið yrði til langs tíma .
" Í upphafi sjötta áratugarins eru umræður um að Íslendingar eigi að taka að sér öryggisgæsluna sjálfir frekar en treysta alfarið á Bandaríkin .
" Í upphafi kom bandaríski flugherinn hingað og hafði frá Keflavíkursamningnum 1946 haft aðstöðu á Íslandi fyrir tæknimenn og flugvélar .
" Þá þurfti flugherinn á flugvöllum eins og Keflavíkurflugvelli að halda til að geta beitt sínum kjarnorkuherafla og flugvélum í Evrópu en það breyttist þegar Bandaríkjamenn eignuðust stóru og langdrægu B-52 sprengjuflugvélarnar .
Tæknin leiddi til að áhersla flughersins á Keflavíkurflugvöll minnkaði .
Flotinn kom hingað 1960 og stöðin var undir stjórn hans þar til henni var lokað 2006 .
" Björn segir að flugherinn hafi hins vegar alltaf verið meira áberandi , sérstaklega þegar lok dvalar hans nálguðust , vegna umræðunnar um orrustuþoturnar .
" En þetta var alltaf flotastöð og kafbátaleit og -varnir þungamiðja í starfseminni þar sem lögð var varnarlína frá Grænlandi um Ísland til Bretlands , GIUK-hliðið , með tengingu yfir til Noregs til að fylgjast með sovéska flotanum á Norður-Atlantshafi .
Síðan komu ratsjárkerfin , sem endurspegluðu áhyggjur af sovéskum flugvélum .
Fyrstu ratsjáreftirlitsvélarnar , AWACS , sem sendar voru út fyrir Bandaríkin , komu til Keflavíkurflugvallar rétt fyrir 1980 .
Þá hafði ratsjárkerfinu verið lokað , en síðan var ákveðið að opna það aftur og setja hér upp nýjar ratsjár á seinni hluta níunda áratugarins .
Flugumferð Sovétmanna hér við land náði hámarki 1985 og 1986 .
" Skynjuðu 1986 að komnir voru nýir tímar Seinna árið verða þáttaskil .
" Leiðtogafundurinn var haldinn hér í október 1986 og þá skynjuðu Íslendingar eins og allir aðrir nýja tíma í samskiptum austurs og vesturs og öllum öryggismálum .
Framkvæmd varnarsamstarfsins tók á þessum árum mið af þróuninni í samskiptum austurs og vesturs , milli Sovétríkjanna og Bandaríkjanna , milli Varsjárbandalagsins og Atlantshafsbandalagsins .
Nú ráða önnur viðhorf matinu .
" Mikið var ávallt upp úr því lagt að varnarsamningurinn væri tvíhliða og bent á að Bandaríkjamenn reyndu yfirleitt frekar að stofna varnarbandalög , hvort sem það var í Evrópu eða Asíu , en að stórveldið semdi við smáþjóðir á jafningjagrunni .
" Bandaríkjamenn litu eflaust líka svo á að varnir Íslands væru hluti af vörnum Norður-Ameríku , Monroe-kenningin næði ekki hingað , " segir Björn .
" Á þessum tíma var engin Evrópuþjóð í stakk búin til þess að ábyrgjast varnir Íslands með sama hætti og Bandaríkjamenn gátu gert .
Einnig endurspeglaði þetta þá staðreynd að Bandaríkjamenn komu hingað 1941 .
Þá var samið um að þeir tækju við af Bretum .
Þar með komu þeir inn í seinni heimsstyrjöldina bakdyramegin áður en ráðist var á Pearl Harbor og var þetta fyrsta hernaðarlega skuldbinding þeirra af þessum toga við bandamenn .
" Bókun sýndi nýtt viðhorf Bandaríkjamanna Hin pólitíska umræða um veru varnarliðsins á Íslandi snerist meðal annars um hvort Bandaríkjamenn myndu virða íslenska hagsmuni .
Í aðdraganda brottflutnings hersins skrifaði Michael Corgan , prófessor í stjórnmálafræði við Boston University , í Morgunblaðið að bandarísk stjórnvöld yrðu að átta sig á því að margir íslenskir stjórnmálamenn hefðu lagt mikið undir pólitískt með því að segja að varnarsamstarfið byggðist á hagsmunum beggja .
Með því að kveðja varnarliðið brott með þeim hætti sem gert var væri Bandaríkjastjórn að grafa undan málstað bandamanna sinna .
" Þetta er hárrétt , " segir Björn .
" Íslendingar brugðust strax við nýjum aðstæðum í lok kalda stríðsins og 1992 var skipuð nefnd á vegum ríkisstjórnar Sjálfstæðisflokks og Alþýðuflokks , sem skilaði skýrslu 1993 um stöðu Íslands í öryggis- og varnarmálum .
Þar kom fram að greinilegt væri að hvorki NATO né Bandaríkjamenn vildu hrófla við undirstöðum varnarkerfisins á Íslandi .
Þá var bæði litið á pólitísku myndina og þann viðbúnað , sem þyrfti að hafa í landinu .
Hins vegar segir í skýrslunni að gera verði ráð fyrir að hann muni dragast saman og verði kannski með nýrri kostnaðar- eða verkaskiptingu .
Þetta kemur fram 1993 .
1994 er síðan gerð bókun við varnarsamninginn um að Bandaríkjamenn ætli að halda hér úti að minnsta kosti fjórum orrustuþotum , en þeir voru þá með 12 .
Þessi bókun var gerð til tveggja ára .
" Björn segir ljóst að þarna hafi ný viðhorf sett svip á afstöðu Bandaríkjamanna .
" Ég gagnrýndi að sett væru tímabundin ákvæði , " segir hann .
" Það væri algerlega í andstöðu við eðli varnarsamningsins .
Á sínum tíma voru til varnarsamningar við til dæmis Grikkland , Portúgal og Spán , en þeir voru allir tímabundnir .
Á fimm ára fresti voru fréttir af því hvort þeir samningar yrðu endurnýjaðir með tilheyrandi spennu .
Íslenski varnarsamningurinn var og er ótímabundinn , en við bókunina 1994 og endurnýjun hennar til fimm ára frá 1996 tók að myndast spenna milli bandarískra og íslenskra stjórnvalda vegna tímafresta .
Á þessum tíma sögðu íslenskir stjórnmálamenn að teknar yrðu sameiginlegar ákvarðanir .
Árátta til einhliða ákvarðana ágerðist Bandaríkjamenn hefðu ekki aðeins ákveðið að hafa samráð við Íslendinga , heldur taka sameiginlegar ákvarðanir .
Með bókuninni 1996 féll ákvæðið um samráðið niður .
Menn töldu að haft yrði samráð .
Þegar seinni bókunin féll úr gildi 2001 ágerðist árátta Bandaríkjamanna til einhliða ákvarðana sem olli reiði íslenskra stjórnmálamanna .
Ég gagnrýndi að " tæknimenn " en ekki stjórnmálamenn tækju ákvarðanir .
" Björn rifjar upp að Donald Rumsfeld , sem varð varnarmálaráðherra í janúar 2001 , hafi þegar í mars tekið að senda minnisblöð , vafalaust vegna þess að bókunin var runnin út , innan stjórnkerfisins , sem sýna svart á hvítu að hann var síður en svo áhugasamur um að hafa varnarliðið áfram hér á Íslandi .
" Bandaríska utanríkisráðuneytið vildi ganga fram af meiri varúð .
Barbara J. Griffiths , sendiherra á Íslandi , skrifar minnisgrein í ársbyrjun 2001 og varar Bandaríkjastjórn við að fara fram af gáleysi í þessu máli gagnvart íslenskum ráðamönnum og stjórnmálamönnum því að þeir hafi dregið ákveðin rauð strik og sagt hingað og ekki lengra .
" Björn kveðst vera þeirrar skoðunar að pólitísk þróun á Íslandi eins og brotthvarf Davíðs Oddssonar úr ríkisstjórn hafi ekki skipt máli um brottför varnarliðsins .
" Eftir því sem Bandaríkjaher varð þrautpíndari vegna átaka í Afganistan og Írak styrktust rök Rumsfelds fyrir því að ekki væri hægt að halda úti orrustuþotum og reka Keflavíkurstöðina eins og ekkert hefði í skorist .
Ég held að þeir hafi sérstaklega verið að hugsa um björgunarþyrlusveitina .
Hvað hún væri að sinna björgun fiskibáta og fjallgöngumanna á Íslandi þegar þörf væri fyrir hana annars staðar .
Orrustuþotur án þyrlusveitar eru óþekkt stærð í Bandaríkjunum .
Af skjölum Rumsfelds má ráða að hann virðist halda að Íslendingar séu alltaf að hugsa um varnarstöðina í fjárhagslegu tilliti , tali um björgunarsveitina af því að þeir tími ekki að halda slíkri sveit úti sjálfir , hafi ekkert vit á hermálum og vilji ekki bera neinn kostnað .
Þetta er allt byggt á misskilningi hjá honum .
" Björn segir að allt frá 1991 hafi hann verið talsmaður þess að Ísland legði meira af mörkum til eigin varna og flutt um það ræðu 1995 .
" Ég nefndi í því sambandi tölur og annað , sem ég taldi að sýndu að Íslendingar gætu vel axlað sjálfir ábyrgð á eigin vörnum .
" Taktleysi og skammsýni Í júlí árið 2006 þegar varnarliðið var á förum sagði Björn í samtali við breska blaðið Daily Telegraph að hann liti svo á að Bandaríkjamenn hefðu sýnt bæði " taktleysi " og " skammsýni " og bætti við : " Sá háttur , sem þeir hafa viðhaft við brottförina pólitískt gæti haft áhrif á hvernig þeim yrði tekið kæmu þeir aftur .
" " Ég hef sagt þetta oft á fundum , " segir hann , " líka þar sem Bandaríkjamenn hafa verið viðstaddir , bæði í Bandaríkjunum og í Evrópu .
Ég verð var við að þessari skoðun vex fylgi .
Í raun er ótrúlegt að Bandaríkjamenn hafi talið að það væri annað hvort eða , að ekki væri um annað að ræða en að fara með allt liðið í stað þess að hafa eitthvert lið hér áfram .
Við brottför varnarliðsins breyttist ekki aðeins pólitísk staða hér heldur í miklu stærra samhengi , geopólitískt .
Ef tekin yrði ákvörðun um að það kæmi aftur hvernig yrði það túlkað í hinu stóra samhengi öryggismála , hvað sem sagt verður um stöðuna innan lands ? Það kynni að magna spennu .
Í því pólitíska ljósi var þetta mjög varasamt .
Síðan hefur það gerst að nú eru hernaðarumsvif litin öðrum augum á okkar slóðum en gert var 2006 því að hlýnun jarðar , athyglin á norðurslóðir hefur breytt stöðunni .
Það yrði ekki auðvelt að ætla að gjörbreyta stöðu Íslands aftur heldur stórpólitísk ákvörðun , bæði fyrir okkur hér heima fyrir og fyrir þá , sem vildu gera slíkt .
Einu rökin , sem ég sé fyrir auknu og nánara samstarfi í öryggismálum við Bandaríkin , lúta að öryggi á hafinu og þar skipta borgaralegar ráðstafanir máli .
Við erum að efla Landhelgisgæslu Íslands með nýrri flugvél og nýju varðskipi , sem kemur í sumar og mun valda álíka mikilli byltingu í starfi gæslunnar og tónlistarhúsið í starfi Sinfóníuhljómsveitar Íslands .
Á þann hátt verða íslensk stjórnvöld gjaldgeng með bestu tækjum við gæslu borgaralegs öryggis á Norðurlöndum .
Þetta öryggi tryggja Íslendingar ekki einir .
Í því efni er óhjákvæmilegt að efna til samstarfs við aðrar þjóðir .
Þá samvinnu þurfum við að efla og mér skilst að á fundi Norðurskautsráðsins í Nuuk á Grænlandi í næstu viku ætli utanríkisráðherrar norðurslóðaríkja að ganga frá samkomulagi um leit og björgun .
Íslendingar eiga að leggja kapp á að miðstöð fyrir slíka starfsemi norðurslóðaríkja verði hér á landi .
" Björn segir að Bandaríkjamenn séu nú að móta nýja norðurslóðastefnu og í skýrslu bandarískra hermálayfirvalda segi að þeir þurfi að láta meira að sér kveða .
" Ég held ekki að þeir hafi nein áform um að koma hingað aftur eða neitt slíkt , en þeirra viðhorf hafa breyst eins og annarra .
Þeir gera sér grein fyrir að þeir hafa heimskautahagsmuna að gæta og enginn gætir þeirra fyrir þá .
" Verðum að verjast glæpahópum Jón Sigurðsson sagði á nítjándu öld að Ísland væri án hervarna og glæpaflokkar gætu hæglega lagt landið undir sig .
Nú er landið aftur án hervarna .
" Sumir segja að glæpaflokkar hafi nú þegar hreiðrað um sig á Íslandi og vonandi ná þeir ekki yfirhöndinni , " segir Björn .
" Skylda íslenskra yfirvalda er að tryggja öryggi borgaranna .
Þess vegna ber að efla lögregluna , hafa hér öfluga sérsveit lögreglu , öfluga greiningardeild og lögreglu með forvirkar rannsóknarheimildir .
Jón Sigurðsson talaði um glæpahópa .
Ég veit ekki hvort hann átti við Jörund hundadagakonung , en margsinnis hefur verið sagt að hér í landinu séu glæpahópar , sem eru að verulegum hluta útlendingar .
Við verðum að verjast þessu , en við þurfum ekki her til þess , við þurfum ekki fallbyssur eða orrustuþotur , heldur annars konar viðbúnað .
Engin þjóð hefur stofnað her til að verjast skipulagðri glæpastarfsemi , en við megum ekki slá af og skapa öryggisleysi og ótta .
Þetta eru skyldur stjórnvalda .
Enginn býst við að ráðist verði á Ísland , en ef við erum andvaralaus getum við tapað stjórninni hér því að hægt er að grafa undan stjórnarháttum eftir öðrum leiðum en gamaldags hernaðaraðgerðum .
" 