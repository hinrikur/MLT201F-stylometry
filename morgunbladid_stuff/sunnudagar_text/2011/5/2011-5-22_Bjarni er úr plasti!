Ef þau ekki heyra – ef þau ekki heyra .
Þá syngjum við hærra – þá syngjum við hærra .
" Mjölnismenn eru búnir að opna söngbók sína í Frostaskjólinu .
Hressir að vanda .
Öldin er aldeilis önnur , í gamla daga voru stuðningshróp til handa rauð / hvíta hernum úr Þorpinu á Akureyri öllu einfaldari : " Þórsarar , Þórsarar ! " Í besta falli : " Áfram Þórsarar ! " Fjölbreytnin var sýnu meiri á KA-leikjum , Nelli heitinn galaði alltént stundum " bravó , bravissimó ! " þegar hans menn risu upp úr meðalmennskunni ( sem var sjaldan ! ) Þá leið manni eins og maður væri staddur í útlöndum .
Nú eiga Mjölnismenn , harðkjarninn í stuðningsliði Þórs , lög í öllum regnbogans litum sem flutt eru með tilheyrandi trumbuslætti og lúðrablæstri á öllum leikjum , heima og úti .
Færi baráttan um Íslandsmeistaratitilinn fram í stúkunni væri gamli góði Þór án efa efstur á blaði hjá veðbönkum .
En stigunum er víst safnað á vellinum .
Og hvað er a ' tarna ? KR er komið í 2:0 eftir átta mínútur .
Fín mörk , það mega heimamenn eiga , sérstaklega það fyrra .
Ég er rétt búinn að koma mér fyrir ásamt föruneyti mínu í stúkunni og við störum opinmynntir hverjir á aðra .
Hefðum við kannski frekar átt að fara í bíó ? Þögn slær á Mjölnismenn , dágóðan hóp , sem komnir eru með rútu alla leið að norðan .
" Leiðin verður löng heim , " hugsa þeir .
Þá hætta Þórsarar sér óvænt inn á vallarhelming KR og allt ætlar um koll að keyra .
Það þarf lítið til að gleðja suma .
Þórsarar skynja fljótt að KR-ingar eru eftir allt saman mannlegir og láta kné fylgja kviði .
Sveinn Elías Jónsson minnkar muninn .
Mjölnismenn ærast .
Söngbókinni er flett upp á nýjan leik .
Mjölnismenn eiga lög um alla leikmenn , líka þá sem sitja á bekknum og jafnvel þá sem sitja heima .
Mest er sungið um Atla .
Það elska hann allir " enda sonur Sigga Magg " .
Við sem ólumst upp við að óbrúanleg gjá væri milli Þórs og KA höfum lúmskt gaman af kvæðinu um nýja Slóvenann í liðinu .
Það er sungið við " Jólasveinar einn og átta " .
Janez Vrenko – Janez Vrenko , ofan kom af Brekkunni .
Skyldi gulu treyjuna eftir , ásamt skítafýlunni ! Leikurinn er í járnum langt fram eftir kvöldi .
KR-ingur liggur óvígur í valnum .
Hluttekning Mjölnismanna er af skornum skammti .
" Það var hinn fóturinn , vitleysingurinn þinn ! " Engin grið eru gefin .
Skyndilega skýtur Bjarni Guðjónsson upp kollinum fyrir framan nefið á Mjölnismönnum til að taka aukaspyrnu .
Hann fær það óþvegið .
" Bjarni er úr plasti , Bjarni er úr plasti ! " Gamla kempan horfir í forundran á söngsveitina .
Spyrnan er óvenju slök – á hans mælikvarða .
Svo kemur náðarhöggið , 3:1 .
Mjölnismenn linna þó ekki látum .
Öðru nær .
Hvað segja menn líka um stál , það kann að bogna en brotnar aldrei .
Orri Páll Ormarsson orri@mbl.is 