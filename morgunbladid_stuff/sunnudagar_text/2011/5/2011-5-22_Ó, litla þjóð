Vorhret herjar á norðan- og austanvert landið um þessa helgi .
Mannfólkið getur látið sér fátt um finnast ef aðeins hagur þess er í húfi .
Hlý hús og góður aðbúnaður standa slíkt auðveldlega af sér .
En þó fylgja þessu hreti áhyggjur .
Og þær beinast að gróðri , sem hafði að nokkru opnað faðm sinn á móti vori og sumri sem virtust vera að renna í hlað .
En einkum er þó samúð okkar með fuglunum , heimafuglunum auðvitað , en ekki síst trúföstum farfuglunum sem flykkjast til okkar hingað norður eftir um langan veg .
Sumir þeirra hafa lagt hálfan hnöttinn undir fínlega vængi þegar þeir taka loks land á fæðingarstaðnum sínum .
Fuglafræðingur sagði aðspurður stóru fuglana hugsanlega getað varið sín hreiður fyrir veðrinu , ef það stæði ekki lengi .
En hvað um hina smærri , var spurt .
Ef þeirra hreiður fennir í kaf ráða þeir ekki við það , svaraði hann .
En svo bætti hann við : En þetta er svo snemma að margir þeirra reyna aftur .
Það er einmitt .
Það er reynt aftur þótt áfallið hafi verið mikið .
Boðskapur beykisins Jón Magnússon beykir og skáld minnti á að " Stundum verða vorin , vonum manna hörð , " í kvæðinu um hann Bjössa litla á Bergi .
Og stundum eiga þeir sem misstu vonir sínar undir farg í vorhretinu ekki annað svar en að reyna aftur rétt eins og smáfuglarnir .
Það varð meira en hret haustið 2008 , það skall á hrollviðri , ofsaveður af mannavöldum .
Það varð reyndar alheimsfárviðri , en við hugsum auðvitað mest til þess anga sem á okkur dundi .
Enda vorum við verr undir það búin en margur af ýmsum ástæðum .
En meðal annarra ástæðna og ekki sú veigminnsta var að íslenska þjóðin var illa svikin .
Það hefur smám saman verið að koma í ljós .
Þær byggingar sem áttu að geta staðið af sér storminn eða að minnsta kosti ekki að hrynja yfir þá sem inni voru brustu eins og sprek við storminn .
Ekki vegna þess að óvæntur fúi hafi komið í ljós sem öllum mönnum hafði dulist .
Heldur vegna þess að stærstur hluti burðarvirkisins hafði verið étinn að innan af þeim sem hafði verið trúað fyrir því .
Það brugðust ekki krosstré sem önnur tré í þeim byggingum .
Það var búið að nema burt öll krosstrén og setja timburlíki í staðinn svo engan mætti gruna neitt .
Burðarviðurinn hafði svo verið seldur og auðurinn sem út úr því braski kom settur í vöxt í kjörlendi hans , skattaskjólum og þekktum peningafylgsnum .
Illa hefur gengið að rekja þá slóð og hún verður síst auðrekjanlegri eftir því sem tíminn máir hana .
Og þjófarnir , sem aðeins einstaka maður hafði grunað um nokkuð ljótt , reyna að hafa hægt um sig um skeið en þó glittir hér og hvar í þá .
Svo ætla þeir sér að slá um sig á nýjan leik , þegar flest er afskrifað eða fyrnt og hvorki spurningum né sökum þarf lengur að svara .
Kjósendur fengu það sem þeir vildu - þá Það voru sárir kjósendur og svekktir , bitrir og blekktir , sem gengu að kjörborði vorið 2009 .
Ekki var það að undra að Sjálfstæðisflokkurinn gyldi afhroð í þeim kosningum .
Ekki var þess vegna hægt að vera með aðfinnslur við kjósendur , öðru nær .
En Samfylkingin , helsta skjól útrásarmanna , afsakandi þeirra og útrásarsleikja frá sínum fyrsta degi pólitískrar tilveru komst skaðlaus frá kosningunum .
Kannski ætti að hlaða þann flokk lofi fyrir þá niðurstöðu .
Það hlýtur að hafa verið töluvert pólitískt afrek miðað við ábyrgð flokksins og nýliðna fortíð .
En þegar betur er að gáð þá var flokkurinn borinn á höndum allra fjölmiðla landsins .
Útrásarfjölmiðlar Baugs stóðu fast með sínum flokki .
Það var svo sem eðlilegt og ekkert nema sjálfsögð ræktarsemi .
Ríkisútvarp þeirra Óðins og Páls brást Samfylkingunni ekki frekar en fyrri daginn og fór mikinn .
Dagblaðið var enn í eigu Baugs og ekki orðið málgagn VG eins og nú er , svo um það þarf ekki að spyrja .
En Morgunblaðið ? Það var einnig með .
Þáverandi stjórnendur þess töldu að hugsanlega myndi Samfylkingunni takast að svindla þjóðinni inn í ESB í því umróti og tilfinningabáli sem hún var í .
Þess vegna var Morgunblaðið líka með .
Jafnvel fyrrum þekktir sjálfstæðismenn stóðu í auglýsingum bak við bak með Samfylkingunni til að vísa þeim sem veikir væru fyrir ESB veginn í kjörklefanum .
Og svo öfugsnúið sem það hljómar varð niðurstaðan sú að Samfylkingin kom út úr kosningunum sem stærsti flokkur landsins og tveggja flokka vinstristjórn var mynduð í kjölfar minnihlutastjórnar , sem Framsóknarflokkurinn hafði í reynsluleysi sínu komið á koppinn og treysti stöðu stjórnarflokkanna í kosningunum .
Öfugþróun Vorið 2009 var auðvitað þýðingarmest að hlúa að vonum landsmanna .
Þrýsta þjóðinni saman til afls og átaka .
Þá væru öll skilyrði fyrir því að komast fljótt og örugglega út úr því mikla bankabakslagi sem orðið hafði í landinu .
En flokkarnir , sem komnir voru saman í valdastóla , voru ákveðnir í því að breyta því bankabakslagi sem varð í allsherjar þjóðarhrun .
Kjörorðin voru ekki slæm .
Öðru nær .
Skjaldborg um heimilin .
Norræn velferðarstjórn og þar fram eftir götunum .
En hin raunverulegu kjörorð voru : " Tortryggni , öfund og sundrungarandi , " svo vitnað sé í aldargamla vígsluræðu við brúargerð .
" Tortryggni , öfund og sundrungarandi ultu fram í stríðum straumum " eins og til var stofnað .
Tryggja skyldi í þeim anda að þjóðin rataði í meiri ógöngur en þurfti , eingöngu í sjálfhverfum pólitískum tilgangi og hefndarhug , sem einkenndi fyrstu skref vinstristjórnarinnar og hefur verið leiðarvísir hennar alla tíð síðan .
Þeir " vorboðar " sem mættu til leiks 2009 urðu vonum manna harðir svo enn sé vitnað í orð beykis og skálds .
Þjóðin skyldi látin svelta , þótt hún væri " með krásardiskinn í kjöltunni " .
Það brýnasta Það sem þjóðin þurfti helst á að halda vorið 2009 voru sannir leiðtogar , fólk sem blés í vonarglæður , en jók ekki sífellt í vindinn kalda .
Forystumenn þjóðar eiga að hrífa menn með sér þegar svona stendur á .
Upp úr vonleysinu , úr dofa og deyfð , fram til baráttu fyrir betri tíð .
Það eru herópin sem hrífa menn með sér og laða fram og magna þann kraft sem margoft hefur sýnt sig að býr í þessari þjóð , ekki síst ef á móti blæs .
Hvert orð sem foringjar landsins frá vorinu 2009 hafa haft uppi við tækifærin stór og smá gleymist um leið og það líður af munni .
Allt sem sagt er svo lágreist og smátt .
Froða sem sætir aldrei neinum tíðindum .
Nema í það eina skipti sem upplýst var að þjóðarsóminn , afmælisbarn ársins , hefði eftir allt litið dagsins ljós í Dýrafirði .
Það eitt situr eftir .
Allt þrek og allur þróttur notaður til að æsa til ills og ala á hatri og sundrungu á " Weimartímabili ríkisstjórnar haturs og hefndar " .
Hinn rétti strengur að slá Ísland er lýðveldið unga .
Á stofnári þess , árinu 1944 , andlátsári skáldsins , orti Jón Magnússon , sem kvað um Bjössa á Bergi og áður var vitnað til , um Frelsið .
Þar er hending sem oft hefur verið kölluð fram í hátíðarræðum en átti aldrei betur við en vorið 2009 , þegar þjóðin hafði þolað " þunga ( n ) vetur , þögn og myrkur lands " .
Sú hending hefði raunar átt að vera viðlagið og stefið í baráttu Íslendinga eftir bankaáfallið sem breytt var viljandi í hrun : " Litla þjóð , sem átt í vök að verjast , ó , vertu ei við sjálfa þig að berjast .
" En það var einmitt það sem vorhrets vinstristjórnin , sem slysaðist til valda , vildi helst .
Að beina baráttunni inn á við í krafti síns undirliggjandi kjörorðs : Tortyggni , öfund og sundrungarandi .
