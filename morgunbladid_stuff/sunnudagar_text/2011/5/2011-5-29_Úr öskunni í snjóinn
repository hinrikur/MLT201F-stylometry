Ferðin var viðburðarík sem Íslenskir fjallaleiðsögumenn fóru á tindana sex á Öræfajökli með frækinn gönguhóp af Seltjarnarnesi .
Þegar gengið hafði verið á fjóra tinda byrjaði að gjósa í Grímsvötnum .
Þau létu það ekki á sig fá , heldur luku við þá tvo tinda sem eftir voru , og fylgdust með stórkostlegu sjónarspili á fyrstu klukkutímum eldgossins .
33 km vegalengd " Þetta er hópur af áhugasömu göngufólki úr Trimmklúbbnum á Seltjarnarnesi , sem árlega hefur farið í bakpokaferð og erfiðar fjallgöngur með Íslenskum fjallaleiðsögumönnum , þar af margar okkar erfiðustu ferðir , segir Jón Gauti Jónsson , sem var leiðsögumaður í ferðinni ásamt Leifi Erni Svavarssyni og Guðjóni Marteinssyni .
" Ferðin hófst með göngu á Hvannadalshnjúk , eftir svonefndri Virkisjökulsleið , leið sem var mikið farin áður fyrr , en verður nú ófær seinnipart sumars þegar stórar sprungur loka leiðinni .
Við héldum síðan norður af Hvannadalshnúk og gengum á Snæbreið , þá Sveinstind , Sveinsgnípu , Vestari-Hnapp og loks á Rótarfjallshnjúk .
Það er gríðarlega magnað að ganga svona á alla tindana sem kringja öskjubrún þessa hæsta eldfjalls landsins .
" Ekki þarf að orðlengja að gangan er nokkur þrekraun , enda tekur um tuttugu tíma að ganga alla þessa leið , sem samtals er um 33 km á lengd með um 2.700 metra hækkun .
" Þetta er því ekki nema fyrir fólk sem er í þokkalegu formi og hefur að ég held ekki verið gert nema tvisvar eða þrisvar áður , " segir Jón Gauti .
Skyggnið var nánast ekkert á fyrstu tindunum , Hvannadalshnjúki , Snæbreið og Sveinstindi , en á Sveinsgnípu fór að rofa til og gafst fallegt útsýni yfir Öræfi til austurs og Suðursveitina .
" Svo þegar við vorum komin áleiðis á Hnappinn hreinsaðist skýjaslæðan af Öræfajökli og Hvannadalshnjúkur var alveg að koma í ljós , " segir Jón Gauti .
Ský með sveppalögun " Fólk nam staðar og vildi auðvitað taka myndir með hann í baksýn en á innan við tveim mínútum reis á bak við hnjúkinn eitthvað sem þá leit út fyrir að vera mikið bólstraský .
Við undruðumst þetta en ég þóttist ansi drjúgur með mig og fullyrti fljótt að hafið væri gos í Grímsvötnum .
Það renndi stoðum undir þann grun minn þegar áttavitinn sýndi að stefnan var beint í þá átt .
Og Leifur tók ansi skemmtilegt myndband þar sem hann spyr mig og ég svara því fullum fetum að byrjað sé að gjósa í Grímsvötnum .
" Jón Gauti segist ekki hafa séð neinar myndir teknar fyrr af gosinu , þær séu yfirleitt teknar nokkrum mínútum síðar , enda stóð hópurinn efst á Vatnajökli þegar byrjaði að gjósa og horfði yfir jökulinn .
" Við héldum samt okkar striki , áttum tvo tinda eftir , og fylgdumst um leið með skýinu stækka með ógnarhraða og taka á sig sveppalögun , " segir hann .
" Svo fer dökkt öskuský að breiðast yfir jökulinn .
Það ógnar okkur ekkert strax , en þokast nær og þegar við erum á leið af Vestari-Hnappi , þá hverfur sólin um stundarsakir á bak við öskuskýið .
Það var magnað sólarlag , ekki síst í ljósi þess að úlfur og gíll fylgdu sólu og gíllinn birtist mjög sterkur framan við öskugrátt skýið .
Það var stórkostlegt að ganga þarna á hæsta fjalli landsins og fylgjast með þessu magnaða sjónarspili sólar og svartnættisins sem hvolfdist yfir okkur .
Í kjölfarið varð mjög kalt , eins og fimbulvetur hellist yfir .
Til að halda á okkur hita á rösklegri göngunni þurftum við að fara í öll okkar föt og gengum rösklega í átt að Rótarfjallshnúki .
Ég var til dæmis í tveimur ullarnærbolum , góðri lopapeysu , vindheldri flíspeysu og hlýrri fíber-úlpu yfir allt saman og á höfðinu með höfuðklút ( buff ) , flís-lambhúshettu , þykka vindhelda húfu og hettu .
Á höndunum með þykkar ullar-grifflur , ullarvettlinga og vind- og vatnshelda utanyfirvettlinga þar yfir .
Og allan tímann sem við gengum á Rótarfjallshnjúk var sjónarspilið stórkostlegt , öskuskýið að vaxa og færast nær .
" Fundum fyrir öskunni Eftir síðasta tindinn gekk hópurinn rösklega niður og inn á hefðbundnu gönguleiðina , Sandfellsleið .
" Og þar í 1.600 metra hæð förum við að finna fyrir ösku í fyrsta skipti , en birtan var gríðarlega falleg og breyttist ört , " segir Jón Gauti .
" Þetta var í lagi á meðan við gengum undan öskuskýinu , en ef maður sneri sér við til að líta eftir hópnum fylltust augun og vitin af ösku .
Askan var ekki mikil á þessari stundu en nóg til að snjórinn varð fljótlega öskugrár auk þess sem erfitt var að snúa sér við .
Þegar við komum af jöklinum sáum við hvernig svart ský grúfði yfir Skaftafelli .
" Hann segir að þó að hópurinn hafi gengið rösklega niður hafi ekkert stress verið á þeim .
" Öskuskýið gekk ekki svo hratt yfir .
Við vorum búin að vera á göngu í 15 tíma þegar eldgosið byrjaði , en ákváðum samt að klára tindana .
Ég hugsaði með mér að gosi í Grímsvötnum fylgdu engar skelfilegar hamfarir , enda þekkti ég til gosanna 2004 og 1998 , sem ég flaug að .
Hins vegar var alveg ljóst að þessi öskubólstur reis ótrúlega hratt og hátt .
Ég giskaði á 20 þúsund fet og þótti það ærið en hann fór víst miklu hærra .
" Eldgosinu fylgdu 10 til 20 þúsund tonn á sekúndu af gosefnum sem spýttust út í andrúmsloftið .
" Það útskýrir hvað það stækkaði hrikalega ört , " segir Jón Gauti .
" Það er erfitt að ímynda sér þessar stærðir .
Ég varð ekki var við drunurnar uppi á öskju Öræfajökuls en þegar við vorum á niðurleið heyrðum við reglulega gríðarlegar drunur sem mér fannst að kæmu aftan að eða neðan undir .
Ég var aðeins farinn að leiða hugann að því hvort Öræfajökull væri sjálfur farinn að láta á sér kræla .
Hann hefur gert það tvisvar á sögulegum tíma og eldgosið 1362 er jafnan talið mannskæðasta gos Íslandssögunnar ef frá eru taldar afleiðingar Skaftárelda .
Ég játa að þetta hvarflaði að mér en þetta reyndust sennilega bara drunur úr Grímsvötnum sem fylgdu okkur niður og héldu svo vöku fyrir sumum í Skaftafelli um nóttina .
" Skelfilegt í Skaftafelli Og það var skelfilegt að vakna í Skaftafelli morguninn eftir .
" Eftir þennan langa túr hefðum við viljað sofa til hádegis , " segir Jón Gauti .
" En við vöknuðum klukkan sjö , þurftum að fara á fætur og bjuggumst við að vakna í sól og kór músarrindla og hrossagauka í Skaftafellsheiðinni eins og venjan er , en það var allt kolsvart .
Ekki leið svo á löngu eftir að ljós voru kveikt þar til fuglar fóru að fljúga á gluggana í leit að skjóli .
Þeim virtust allar bjargir bannaðar .
Það var ömurlegt að litast um úti þennan svarta morgun í Skaftafelli þar sem þykkt lag ösku þakti allt .
Þess vegna er ótrúlegt að sjá myndir af Skaftafelli í dag , engu líkara en allt hafi fokið í burtu eða kröftug náttúra Skaftafells brotist upp í gegnum öskuna .
" Og ferðin átti enn eftir að lengjast í annan endann .
Vegurinn yfir Skeiðarársand var lokaður og ljóst að allir sem gistu í Öræfum og þurftu að komast til Reykjavíkur urðu að aka austur og norður fyrir .
" Fyrst gengum við lítinn hring , réttsælis á öskju Öræfajökuls , en ókum síðan stærri hring rangsælis í kringum landið .
Á leiðinni norður fyrir upplifðum við aftur magnaðar andstæður þar sem við ókum úr öskugrámanum í sól og sumar í Austur-Skaftafellssýslu og á Höfn í Hornafirði .
Þegar nær dró Egilsstöðum hríðféll hitastigið og á Norðurlandi var allt hvítt og erfið færð á köflum .
Við fórum því úr öskunni í snjóinn .
" 