Ekki þola allar bækur endurlestur .
Það er eitthvað dapurlegt við að lesa bók sem maður hreifst eitt sinn af og komast að raun um að eftir öll þessi ár þá reynist bókin sem maður átti góðar minningar um afar lítils virði .
Ansi margir hafa haldið því fram að bækurnar um Harry Potter séu drasl og J.K .
Rowling , ein ríkasta kona heims , hafi platað umheiminn rækilega þegar hún sendi frá sér hvern doðrantinn á fætur öðrum um galdrastrákinn Harry Potter .
Þegar maður tekur upp Harry Potter bók tíu árum eftir að hafa lesið hana fyrst þá hvarflar að manni að hugsanlega verði þetta einmitt niðurstaðan sem maður komist að .
Harry Potter sé ekkert svo sérstakur .
Svo fer maður að lesa og fær samviskubit yfir að hafa hugsað á þennan veg .
Það er galdur í Harry Potter .
Nægur galdur til að halda manni samviskusamlega við lesturinn .
Ævintýraleg og viðburðarík frásögn er einn þátturinn , en kannski ekki sá mikilvægasti .
Það má skamma J.K .
Rowling fyrir að vera ekki mikill stílisti , en hún kann sannarlega að skapa persónur – og þess vegna fyrirgefst henni margt .
Harry Potter , þessi vel gerði og hugrakki drengur , hreinlega lifnar við á síðunum .
Það gerir líka vinkona hans , hin gáfaða og stundum ofurstolta Hermione , sem er ein af sterkustu kvenpersónum í barnabókum seinni ára .
Börn eru engir bjánar .
Um allan heim veðjuðu börn á Harry Potter .
Þau vissu hvað þau voru að gera .
Galdraheimar eru alltaf spennandi og þegar þeir eru fullir af sterkum karakterum er sannarlega unun að hrærast í þeim .
Því fylgja engin vonbrigði að lesa Harry Potter tíu árum eftir allt fárið í kringum hann .
Hann átti skilið að fá alla þessa athygli .
Það besta er að hann fékk börn til að lesa þykkar bækur .
