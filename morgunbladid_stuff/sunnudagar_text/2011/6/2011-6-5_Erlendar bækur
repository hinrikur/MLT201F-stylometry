Alan Campbell - Sea of Ghosts * * * - Þó margir hafi kunnað að meta Deepgate-bókaröð Alans Cambells fannst mér þær svo uppskrúfaðar að ég nennti meira að segja ekki að lesa síðustu bókina þar sem allt var útskýrt að mér skilst .
Sea of Ghosts er mun betur heppnuð bók , vissulega flókin og harkaleg , en það sem undir liggur er mjög forvitnilegt .
Í sem skemmstu má.li segir bókin frá uppgjafa hermanni sem er hart leikinn af konungi sínum og hrökklast í útlegð .
Fyrir tilviljun nær hann að frelsa dóttur sína og barnsmóður , en þegar kemur í ljós að dóttirin býr yfir leyndu og óttalegu afli flækir það líf hans til muna sem vonlegt er .
Bókin stendur ágætlega sem stök , en þó er flest óuppgert við lok hennar .
Cherie Priest - Boneshaker * * ½ - Steampunk kalla menn bækur eins og þessa og mikið um að vera í þeim afkima bókmenntanna .
Boneshaker gerist í Bandaríkjunum á öndverðri átjándu öldu , en allt er þó með öðrum blæ en var í raunveruleikanum .
Menn hafa nefnilega náð mun lengra í vísindum og fræðum , aðallega þó vélfræðum , og fljúga um á loftskipum og smíða flókin tæki eins og jarðbor sem er og upphaf sögunnar .
Málið er nefnilega að jarðbor mikill veldur gríðarlegum skemmdum á borginni Seattle með þeim afleiðingum að þúsundir farast og eins hleypir hann af stað eiturgasi sem gerir alla að uppvakningum sem lenda í því .
sem anda því að sér .
Sonur óþokkans sem stýrði bornum heldur inn í rústirnar til að grafast fyrir um sekt föður síns og móðir hans eltir .
Krassandi saga en fulllöng .
Keith Thomson - Twice a Spy * * ½ - Fyrsta bók Keiths Thomas vakti víða athygli , enda sneri hún skemmtilega útúr hefðbundinni spæjarasögu – faðir söguhetjunnar er með heilabilun .
Að því er söguhetjan best veit var faðirinn sölumaður sem sérhæfði sig í ryksugum , en hefur verið á eftirlaunum um hríð .
Hið rétta er að hann var þrautþjálfaður leyniþjónustumaður og þegar það spyrst út hve veikur hann er orðinn ákveða yfirmenn hans að koma honum fyrir kattarnef .
Það verður feðgunum til bjargar að þó heilabilunin sé komin á alvarlegt stig koma skynsemisglennur inn á milli og kemur sér vel á æsilegum flótta .
Seinni bókin er meira af því sama , en ekki eins vel heppnuð ; mun nær hefðbundinni hasarbók en fyrri bókin .
Árni Matthíasson arnim@mbl.is 