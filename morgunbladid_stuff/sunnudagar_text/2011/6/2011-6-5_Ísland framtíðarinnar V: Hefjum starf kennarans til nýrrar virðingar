Við sem vorum svo heppin að njóta kennslu góðra og í sumum tilvikum frábærra kennara á okkar skólagöngu vitum mæta vel hvað það skiptir miklu máli og að það getur ráðið úrslitum um farsæld ungs fólks í lífinu .
Og flest höfum við einhverjar hugmyndir um hvaða afleiðingar það getur haft fyrir börn og unglinga að lenda í höndunum á kennurum , sem annað hvort kunna ekki sitt fag eða hafa ekki skapgerð til þess að sinna kennarastarfi .
Þegar við horfum til Íslands framtíðarinnar frá þessum sjónarhóli er auðvitað ljóst að fátt er mikilvægara en skólakerfi , sem stendur undir nafni , ekki bara frá grunnskólaaldri heldur frá leikskólaaldri .
Við höfum ekki sinnt skólakerfi okkar nógu vel .
Það hefur lengi verið svo , að starf kennarans hefur ekki notið þeirrar virðingar , sem því ber .
Um skeið var það þannig , að þeir sem flosnuðu upp frá námi fóru í kennslu .
Þá var líka haft orð á því , að þeir sem ekki ættu annarra kosta völ færu í kennslu .
Þetta viðhorf , sem ég man eftir á mínum háskólaárum , endurspeglaði algert skilningsleysi á mikilvægi kennarastarfsins og var til marks um það virðingarleysi , sem einkenndi sýn of margra á starf kennara .
Gott skólahúsnæði skiptir máli en góðir kennarar skipta enn meira máli .
Þjóðin fær ekki góða kennara til starfa í sína þágu nema tvennt komi til : Að starf kennarans njóti þeirrar virðingar í samfélaginu sem því ber .
Og að það sé vel launað starf miðað við okkar aðstæður .
Það lifir enginn á virðingunni einni saman .
Í eina tíð var litið á barnaheimili sem gæzlustaði fyrir börn .
Nú er réttilega litið á leikskóla sem fyrsta skólastig .
Þess vegna má ekki gleyma því í þessum umræðum að við erum ekki bara að tala um grunnskólakennara og framhaldsskólakennara heldur líka leikskólakennara .
Í leikskólunum er grunnurinn lagður .
Einu sinni fylgdi ég einum dóttursyni mínum um skeið í aðlögun á leikskóla á Skáni í Svíþjóð .
Sú reynsla opnaði augu mín fyrir mikilvægi þess starfs , sem unnið er í leikskólum .
Nú er hvorki staður né stund til þess að ræða um kauphækkanir en það kemur að því að svo verður .
Þá á samfélagið að hafa frumkvæði að því að hækka laun kennara og sýna með því að við skiljum hvað þeir gegna mikilvægu hlutverki í uppbyggingu þjóðfélags okkar á 21. öldinni .
Skólakerfið kostar að sjálfsögðu mikið fé en það sama á áreiðanlega við um skólana eins og heilbrigðiskerfið að fólkið í landinu vill að börn þess og barnabörn hafi aðgang að góðum skólum og njóti kennslu hæfra kennara .
Þess vegna er kannski spurning , hvort bezt fari á því að fólkið sjálft taki ákvörðun um það í beinni kosningu í hverju sveitarfélagi hvað það vill leggja mikla peninga í skólana ? Er hugsanlegt að sérstakt eyrnamerkt skólaútsvar verði sett á til þess að fjármagna rekstur skólanna og íbúar kaupstaða og kauptúna ákveði sjálfir í krafti hins beina lýðræðis hvað þeir eru tilbúnir til að verja miklum fjármunum í menntun barna sinna ? Fjármögnun skólastarfs með þeim hætti gæti hugsanlega skapað samkeppni á milli sveitarfélaga um eftirsóttustu kennarana .
Er það eitthvað vont ? Það mundi hvetja þá til dáða að finna að þeir væru eftirsóttir og laða fleira hæfileikafólk að kennarastörfum .
Það getur ráðið úrslitum um sálarheill einstaklings um alla hans framtíð , hvort hann kvíðir fyrir að fara í skólann á hverjum morgni frá barnsaldri eða hvort hann hlakkar til .
Auðvitað á það að vera þannig að börn hlakki til .
Auðvitað á það ekki að vera þannig að þau kvíði fyrir og að sá kvíði verði þrúgandi kvöldið áður .
Er hugað nægilega vel að þessu ? Ég efast um það .
Kannski vegna þess að það hefur ekki verið hugað nægilega vel að sálarheill kennaranna sjálfra .
Líði þeim ekki vel í starfi líður börnum og unglingum ekki vel hjá þeim .
Það er tímabært að efna til umræðna um þennan þátt í endurbyggingu Íslands frá hruni á öðrum forsendum en þeim að við vöknum bara upp , þegar kennaraverkfall er að skella á .
Skólastarfið er ekki minni grundvallarþáttur í samfélagi okkar en viðunandi og sanngjarnt velferðarkerfi og heilbrigðisþjónusta , sem uppfyllir þær kröfur , sem við viljum að hún geri .
Það segir mikla sögu um skólana og kennarana hvernig við , hvert og eitt , minnumst þeirra , þegar fram líða stundir .
Ég mun minnast þeirra Skeggja Ásbjarnarsonar og Ingólfs Guðbrandssonar úr Laugarnesskólanum um miðja síðustu öld með þakklæti til æviloka .
Dr. Heinz Edelsteins með djúpri virðingu og Þórhalls Vilmundarsonar , síðar prófessors , fyrir ógleymanlega og innblásna kennslu í sögu íslenzku þjóðarinnar í MR veturinn 1955 .
Og vona að sem flestir Íslendingar geti átt slíkar minningar um kennara sína .
Eins furðulegt og það nú er hafa skólamálin verið jaðarmál í þjóðfélagsumræðum á Íslandi með örfáum undantekningum .
Þegar við nú horfumst í augu við sjálf okkur eftir mestu ófarir í sögu íslenzka lýðveldisins og reynum að meta upp á nýtt hvað skiptir máli og hvað skiptir minna máli í uppbyggingu þessa fámenna eyjasamfélags á norðurhjara veraldar eigum við að skipa skólunum þann sess sem þeim ber .
Þeir eru lykillinn að farsæld Íslendinga til framtíðar .
