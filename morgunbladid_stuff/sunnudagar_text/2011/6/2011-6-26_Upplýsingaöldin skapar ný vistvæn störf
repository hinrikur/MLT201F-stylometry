Hið mikla magn upplýsinga sem safnast upp á upplýsingaöldinni skapar verðmæti í nýrri atvinnustarfsemi sem vistar og vinnur úr gögnum fyrir fyrirtæki og einstaklinga .
Guðmundur Gíslason , sem er stjórnarformaður í fyrsta íslenska gagnaverinu sem er starfrækt hér á landi , THOR Data Center , segir hér frá þessum nýja iðnaði , rekstrinum , útflutningnum og sigrunum og erfiðleikunum sem nýsköpunar- og frumkvöðlafyrirtæki standa oft frammi fyrir .
Unnur H. Jóhannsdóttir Á undanförnum áratugum , einkum síðustu tveimur , og ekki síst með tilkomu netsins , þar sem neysla og þjónusta fer sívaxandi , hefur þörfin fyrir gagnageymslur eða gagnaver orðið til .
" Það eru ákveðin lög og reglur um að fyrirtæki og stofnanir eigi að geyma rafræn gögn í ákveðinn tíma og gagnaver sérhæfa sig í því með persónuvernd og öryggi að leiðarljósi , " segir Guðmundur .
Hann tekur sem dæmi tölvupóst sem blaðamaður sendir öðrum blaðamanni .
Þessi póstur fer í eitthvert gagnaver , það er hluti af þjónustu póstfyrirtækisins .
Þegar svo blaðamaðurinn vill ná í póstinn nokkrum vikum seinna er hann í raun að ná í hann í gagnaverið .
" Póstþjónustufyrirtækið , sem gæti verið íslenskt , leitar að hagkvæmustu leiðinni til þess að geyma þessar upplýsingar sem fyrirtækinu ber að geyma og það getur verið gagnaver á Íslandi , Bretlandi , Belgíu eða í Kína svo eitthvað sé nefnt .
Fyrirtæki af öllum stærðum , háskólar og jafnvel einstaklingar gera sér í síauknum mæli grein fyrir kostnaðinum við að geyma eigin gögn og reka tölvukerfi og uppgötva að það sé ódýrara fyrir þau að útvista þessum rekstrarþætti .
Við , sem gagnaver , veitum aðstöðuna fyrir gögnin en sem þjónustuaðili vitum við ekkert hvað er í þessum gögnum og berum enga ábyrgð á innihaldinu .
THOR Data Center hóf starfsemi fyrir um hálfu ári en undirbúningur hafði þá staðið í eitt og hálft ár .
" Við teljum að gagnaver eigi framtíðina fyrir sér á Íslandi .
Við erum vel samkeppnishæf við önnur lönd , einkum í Evrópu .
Meginkostnaðurinn við rekstur gagnavera er húsnæði , launakostnaður , rafmagn og kæling .
Það sem er sérstakt við rekstur THOR Data Center er að við notum íslenska kalda loftið til þess að kæla tölvurnar .
Við erum því að búa til peninga úr þessu vistvæna náttúruafli .
Loftið hér á landi er kalt nánast allan ársins hring , það er lítill munur á milli sumars og veturs , það fer lægst í mínus 10°C á veturna og +15°C á sumrin í fjögurra tíma meðaltali .
Það er áskorun að vera frumkvöðlafyrirtæki Það , að við getum kælt tölvurnar okkar með hinu íslenska kalda lofti , þýðir að rekstrarkostnaður okkar er helmingur á við það sem rekstrarkostnaður gagnavera í Bretlandi er og víðast hvar annars staðar í heiminum .
Þar þarf að nota rafmagn til þess að kæla annaðhvort vatn eða loft , og rafmagnið er þá orðið mjög stór þáttur í að reka gagnaverið .
Þar er verið að nota allt að 100-150% meira rafmagn en við gerum en við notum ekki nema 10% aukarafmagn í kælingu .
Forseti Íslands , Ólafur Ragnar Grímsson , bauð Microsoft að kynna sér aðstæður hér á landi varðandi aðstæður til reksturs gagnavera .
Ekki varð af fjárfestingu , einkum vegna landfræðilegrar legu landsins og hversu hátt verðið á bandvídd er .
Hvað lærðuð þið af þessu sem viðskiptaleiðtogar ? " Í frumkvöðlastarfsemi þýðir ekki að gefast upp .
Þegar við erum að reyna að fá viðskiptavini til landsins erum við að bregðast við óskum þeirra .
Við lentum t.d. í talsverðri rimmu við íslensk yfirvöld um að fá virðisaukaskattinn felldan niður á þeirri forsendu að við værum fyrst og fremst fyrirtæki í útflutningi .
Það var mikil barátta og vinna að sannfæra stjórnvöld um að ekki væri hægt að setja virðisaukaskatt á viðskiptavini okkar .
Það væri eins og að setja virðisaukaskatt á fiskútflutning .
Sá aukakostnaður hefði einfaldlega orðið til þess að við hefðum ekki getað starfað hér á landi .
Þetta er vitaskuld nýr iðnaður og það tekur tíma að setja lög og reglur sem henta rekstri sem þessum en það hefur verið gert í Evrópu .
Það var ekki fyrr en við fórum að benda á þær reglur að eitthvað fór að gerast og nú eru í farvatninu lög og reglur sem eiga að taka gildi 1. maí og við horfum vonaraugum til .
Varðandi verð á bandvídd er einokun á þeim markaði hér á Íslandi og það er aldrei gott .
Verð á bandvídd til Íslands er allt of hátt .
Ástæða fyrir þessu er að strengurinn til landsins er mjög illa nýttur eða örfá prósent af afkastagetu .
Við höfum fregnir af því að mjög stórir aðilar og einnig okkar tilvonandi viðskiptavinir hafi hreinlega hætt við að koma til Íslands vegna þessa háa verðs .
Þetta er mjög alvarleg staða og óábyrg að mínu mati .
Fjárfestingin er þegar komin en vegna þess hve illa hún er nýtt er verðið allt of hátt .
Ef verðið væri reiknað út frá fullri nýtingu gætum við verið mjög samkeppnisfær .
" Eyja hörmunganna Hverjir eru kostir þess og gallar að vera frumkvöðlar ? " Kostirnir eru klárlega þeir að þegar maður er fyrstur fær maður talsverða athygli .
Við náðum samningi við norska hugbúnaðarfyrirtækið Opera Software .
Þeirra helsta vara er netvafri fyrir farsíma sem er í notkun hjá 170 milljón manns út um allan heim .
Þegar notandi vafrans skoðar heimasíðu biður síminn gagnaverið okkar að ná í síðuna og pakka henni saman þannig að það fer minna gagnamagn til baka í símann .
Fyrir vikið borgar viðskiptavinurinn minna fyrir að skoða heimasíðuna og er fljótari að nálgast upplýsingarnar .
Opera Software markaðssetti þetta mjög vel um allan heim , það vakti gríðarlega athygli og við fengum fyrir vikið mjög jákvæða umfjöllun .
Svo get ég nefnt annað dæmi , þar sem erfitt er að vera fyrsta íslenska fyrirtækið að gera samning á erlendri grund eftir íslenska hrunið .
Þannig var að ég , ásamt fleiri , var á fundi í Hollandi fyrir tveimur árum .
Við höfðum kynnt áætlanir okkar og spurðum Hollendingana að lokum hvernig þeim litist á .
Þá dregur einn fundarmanna upp hollenskt dagblað og á forsíðunni er mynd af Íslandi og yfir henni stríðsfyrirsögnin : " Disaster Island " .
Við urðum hálfskelkaðir en vissulega er búið að vera erfitt að selja Ísland í þessu árferði og margt verið okkur andsnúið , þar á meðal eldgos .
" Grænn iðnaður sem skapar störf En hver er framtíð gagnavera ? " Framtíð gagnavera er nokkuð björt .
Þessi atvinnugrein virðist vera að stækka töluvert , gagnamagnið er alltaf að aukast og markaðssvæði okkar , Evrópa , að stækka .
Flest gagnaver eru orðin gömul og ekki hefur verið mikil fjárfesting í þeim þrátt fyrir að tækninni hafi fleygt fram .
Þar sem það skiptir ekki máli hvar gagnaverið er í heiminum heldur aðeins rekstrarkostnaðurinn sjáum við Íslendingar mikil tækifæri .
Nýju tölvurnar taka meira rafmagn , það þýðir að það kemur meiri hiti frá tölvunum og kæliþátturinn verður æ mikilvægari .
" Guðmundur ítrekar samt að það verði að halda vel á spöðunum .
" Yfirvöld verða að vera jákvæð í garð þessarar nýju atvinnustarfsemi , því hún verður að vera samkeppnishæf á erlendum mörkuðum .
Þetta er útflutningsvara og því gjaldeyrisskapandi .
Það er til dæmis furðulegt að grænn iðnaður eins og gagnaver þurfi að borga meira fyrir rafmagn en mengandi iðnaður eins og álver .
" Hann nefnir annan þátt sem hann telur að yfirvöld ættu að gefa frekari gaum .
" Það er gagnaversstrengurinn Danice , sem er nýr strengur sem settur var upp fyrir ári og afkastar mjög miklu .
Í dag eru ekki notuð nema 3-4% af honum .
Þetta er gífurlega vannýtt auðlind .
Ef ég leyfi mér að stíga inn á hið pólitíska svið , þá er erfitt að skilja hvers vegna á að setja upp rafmagnsstreng til Evrópu , þegar við erum með gagnaversstreng þar sem við getum nýtt raforkuna hér á Íslandi í stað þess að flytja hana út .
Gagnaver skapa mörg störf .
" Það þarf að setja upp gagnaverið og síðan annast reksturinn , " segir Guðmundur .
En hvernig sér hann fyrir sér framtíð THOR Data Center á næstu tveimur árum ? " Markmiðið er að koma upp arðbærum rekstri .
Við ætlum að vera í forystu í lágum kostnaði , traustri þjónustu og leiðandi í tækni hvað varðar kælingu .
Samkeppni á heimsmarkaði er gríðarlega hörð og til að standast hana þurfum við að vera framúrskarandi .
" 