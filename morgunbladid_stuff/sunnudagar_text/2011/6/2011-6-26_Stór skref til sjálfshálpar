Klúbburinn Geysir starfar fyrir fólk sem á við geðræn vandamál að stríða og vinnur að því að efla hæfileika og styrk einstaklingsins .
Í störfum innan Klúbbsins Geysis er alltaf lögð áhersla á stuðning og virðingu fyrir félögum og á jákvæða athygli þar sem horft er á styrkleika í stað þess að einblína á sjúkdóminn .
Hér lýsa Matthildur Torfadóttir og Örn Nielsen reynslu sinni af starfsemi klúbbsins .
Texti : Unnur H. Jóhannsdóttir Myndir : Sigurgeir Sigurðsson sigurgeir@mbl.is Matthildur Torfadóttir er 64 ára og hefur lungann úr sinni ævi glímt við geðhvörf .
" Til þess að gera langa sögu stutta , þá greindist ég með geðhvörf þegar ég var tvítug en gat nokkurn veginn lifað eðlilegu lífi þó að það kæmu erfiðir tímar , " segir hún .
" Ég eignaðist fjögur börn og á nú sjö barnabörn , algjöra gullmola , " segir hún og brosir .
" Ég kom fyrst í Klúbbinn Geysi fyrir fimm árum en skömmu áður hafði ég veikst og fór eftir það ekki til vinnu aftur .
Ég var að vinna í Foldabæ með eldri konum sem greinst höfðu með alzheimer .
Mér fannst mjög erfitt að vera ekki að vinna en það var bæði aldurinn og eins er ekkert gott að fá vinnu ef maður er með geðröskun .
Ég kom því hingað nokkrum sinnum og fannst það mjög gott .
En síðan leið dálítill tími þar til ég fór að koma reglulega aftur .
Fyrir þremur árum fór ég að koma á hverjum degi og það finnst mér mjög gott .
Ég sakna þess að geta ekki unnið og lít á þetta eins og vinnuna mína .
Ég mæti hingað í Skipholtið á hverjum degi um níuleytið og er fram yfir hádegi .
" Matthildur nýtur sín í eldhúsinu .
" Þar er ég best , " segir hún hlæjandi og viðurkennir að hún leiðbeini stundum unga fólkinu .
" Hér eru samt allir jafningjar .
Frá því að ég greindist hef ég alltaf fundið fyrir fordómum og ég er sjálf með fordóma gagnvart mínum sjúkdómi , þrátt fyrir að ég telji mig vera búna að vinna mig út úr því .
Hér er hins vegar enginn með fordóma og því er maður svo frjáls .
Félagsskapurinn er svo góður og maður finnur ekki fyrir þessari hræðslu eins og úti í samfélaginu eins og : , , Hvað veit hún um mig ? " eða : " Veit hann að ég hef veikst ? " Hér þekkja allir til einhverra geðraskana og hafa flestir upplifað geðröskun sjálfir .
Geðraskanir eru vitaskuld hrylllilegir sjúkdómar en þeir eru ekki smitandi og það er ástæðulaust fyrir fólk að vera hrætt við þá .
Það er alveg hægt að eiga gott líf þó maður hafi veikst en ég á reyndar mjög góða að .
" Það hefur margt breyst að sögn Matthildar frá því hún greindist fyrst .
" Fólk með geðraskanir er orðið miklu sýnilegra en áður .
Ungt fólk sem veikist í dag talar um það , svo þetta er ekki eins mikill feluleikur , sem er frábært .
" Matthildur mælir með verunni í Klúbbnum Geysi .
" Ég hvet fólk með geðraskanir til að koma hingað og kynnast fólkinu .
Það getur tekið tíma að venjast en ég mæli með þessum stað .
Starfsfólkið er indælt og vinnur með okkur , svo það eru engin skil og hingað kemur alls konar fólk , ungt og eldra .
Andinn í húsinu er alveg frábær .
" Klúbburinn eins og undrapilla Örn Nielsen gekk lengi fram og til baka fyrir utan Geysishúsið fyrsta daginn áður en hann loks mannaði sig upp í að ganga inn fyrir um níu mánuðum .
" Það var eins gott .
Klúbburinn Geysir hefur alveg breytt lífi mínu .
Ég hafði lengi átt við þunglyndi að stríða og var félagsfælinn en hvort tveggja hefur breyst .
Geysir er eins og undrapilla , " segir hann og hlær .
" Hér getur maður talað við hvern sem er og hver sem er talað við mann alvarlega eða í gamni .
Fólk hér hefur reynslu af geðröskunum og þessi jafningjastuðningur er mikilvægur .
" Örn missti vinnuna í efnhagshruninu 2008 en hann hafði starfað við málun í fjöldamörg ár .
" Að verða atvinnulaus hafði mjög slæm áhrif á mig en ég er búinn að vera atvinnulaus núna í þrjú ár .
Í gegnum Geysi fékk ég 25% vinnu í gegnum kerfi sem heiti Ráðning til reynslu eða RTR og það hefur hjálpað mér mikið .
Aðra hverja viku fer ég og vinn fjóra tíma á dag hjá Kynnisferðum sem reka Umferðarmiðstöðina ( BSÍ ) .
" Hann segir að þótt þetta séu ekki margir tímar sé þetta gífurlega þýðingarmikið fyrir sig .
" Ég sé um að halda umhverfinu snyrtilegu , set bæklinga á bæklingastandinn og svona eitt og annað sem til fellur .
Þetta er hlutverk og ég þarf að mæta þarna og skila mínu verki , rétt eins og ég hef gert í vinnu alla mína ævi .
" Örn viðurkennir þegar gengið er á hann að hann sé ágætlega laghentur og það hefur oft komið Klúbbnum Geysi vel .
" Ég hef mestmegnis verið í viðhaldsverkefnum hérna innanhúss og einnig í eldhúsinu en ég er ekki alveg eins sterkur á svellinu þar , " segir hann og hlær .
" Ég hef þó verið duglegur í uppvaskinu , þurrka af diskum og skúra .
" Örn á tvær uppkomnar dætur og á gott samband við þær .
" Mér finnst að endurhæfing líkt og er í Klúbbnum Geysi ætti að koma meira og fyrr inn í geðlækningarnar .
Ég á klúbbnum mikið að þakka og hann hefur hjálpað mér mikið varðandi þunglyndið .
Ég reyndi einu sinni að drekka mig frá því en það gerir vitaskuld enginn .
Það gerir vandann bara verri .
En Klúbburinn Geysir , ég segi það bara aftur , hann er bara undrapilla .
" Tónleikar og örþon á Geysisdeginum Í dag , laugardag , verður Geysisdagurinn haldinn hátíðlegur frá kl. 11.00 til 16.00 .
Klúbburinn Geysir stendur fyrir deginum , en hann starfar fyrir fólk sem á eða átt hefur við geðræn vandamál að stríða .
Geysisdagurinn er fjáröflunar- , skemmti- og fjölskyldudagur þar sem fyrirtækjum í Skipholti , götunni þar sem Geysir er til húsa , hefur verið boðin þátttaka ásamt nágrönnum og velunnurum klúbbsins .
Ef veður leyfir er stefnt er að því að hátíðin fari fram utandyra og hafa klúbbfélagar þegar lagst á eitt og beðið um gott veður .
Vonandi gengur það eftir svo hægt verði að hafa karnivalstemningu í Skipholtinu .
Á meðal dagskrárliða sem í boði verða má nefna : Nytjamarkað , 180 m örþon með frjálsri aðferð , húsbandið Keli og kiðlingarnir mun leika nokkur lög , auk þess sem veitingar verða seldar til styrktar Geysi og boðið verður upp á óvæntar , skemmtilegar uppákomur .
Þú getur styrkt starf Klúbbsins Geysis með því að leggja inn á reikning hans : 0101-26-010009 , kt. 501097-2259 .
Margt smátt gerir eitt stórt .
