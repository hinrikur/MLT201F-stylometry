Fyrsta spjaldtölva Apple , iPad , endurskilgreindi fyrirbærið .
Skyndilega var komin á almennan markað græja sem komið gat í staðinn fyrir flestar tölvur við daglega notkun .
Við þá sem eru að spá í að fá sér aukatölvu á heimilið , fartölvu eða borðtölvu segi ég þetta : Fáðu þér frekar iPad .
Það fyrsta sem menn taka eftir þegar þeir taka sér iPad 2 í hönd er hve vel græjan fer í hendi .
Víst er hún þung , en hún er líka þunn og meðfærileg .
Þegar búið er að setja á hana kápu , eins og til að mynda Smart Cover sem Apple framleiðir , þá fer hún fáránlega vel í hendi , hvernig sem maður snýr henni .
Það er rétt að taka fram að þessi texti er skrifaður á iPad og það gekk bara vel , þakka þér fyrir .
Það er nefnilega hægt að gera flest það sem mann langar á vélinni og hún er til að mynda frábær ferðafélagi .
Það gengur þó dálítið hratt á rafhlöðurnar , sérstaklega ef maður er með netið í gangi , svo maður þarf að gæta að því hvað er í gangi bakvið tjöldin .
Með tölvunni fylgja ýmisleg forrit sem vonlegt er , vafri og músíkspilari o.s.frv. Aðalfjörið er þó öll þau forrit sem hægt er að sækja sér í iTunes-sjoppunni , mörg ódýr , fleiri næstum ókeypis og enn fleiri ókeypis .
Alls eru til í búðinni ríflega 350.000 forrit til að gera allt það sem manni getur dottið í hug og margt sem manni hefði aldrei dottið í hug .
Draumurinn er að vera alltaf í sambandi og það er hægt með 3G gerð iPadsins , sem var tekinn til kosta .
Með 3G kort frá Nova í græjunni voru allir vegir færir á meðan maður hélt sig á mölinni .
Það er líka hægt að nota þráðlaust net þegar opið net er innan seilingar .
Hvað kostar apparatið ? 114.990 kr. í Eplabúðinni .
Samkeppnin Hvar eru hinar spjaldtölvurnar ? Hvað eru hinir að gera ? spyr kannski einhver – hvernig hyggjast aðrir framleiðendur svara iPad ? Málið er bara að þeir vita það ekki sjálfir .
Fyrir ári eða svo skiptu framleiðendur á spjaldtölvum hundruðum , en svo hættu þeir flestir við , þeir áttu einfaldlega ekkert svar .
Hluti af því er að Apple var búið að gera langtímasamninga við helstu framleiðendur á snertiskjám og aðrir komust því ekki að en líka að stýrikerfið sem þeir hugðust nota , Android , er símastýrikerfi og ekki orðið nógu gott til að geta staðist iPad snúning .
Hvað með Windows , segir þú , tja , það er eiginlega ekkert með Windows .
Windows 7 fyrir snjallsíma og spjaldtölvur er enn á teikniborðinu að mestu leyti og bíður eftir því að tölvurnar og símarnir verði öflugri .
Stærsti tölvuframleiðandi heims , HP , er reyndar með spjaldtölvu í smíðum , en hún átti upphaflega að vera með Windows 7 .
Nú er ljóst að sú tölva , TouchPad , sem sjá má hér fyrir ofan , verður með endurbættri útgáfu af Palm-stýrikerfinu ( man einhver eftir því ? ) og kemur á markað síðsumars .
