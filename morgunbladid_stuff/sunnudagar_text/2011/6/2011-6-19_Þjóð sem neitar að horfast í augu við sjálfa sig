Það er alvarlegt umhugsunarefni hvað grundvallarstofnunum okkar unga lýðveldis gengur illa að takast á við erfið mál , sem upp koma á þeirra vettvangi .
Þetta á við um Alþingi .
Þetta á við um þjóðkirkjuna .
Og þetta á við um fleiri aðila eins og t.d. háskólasamfélagið .
Alþingi tók rétta ákvörðun á sínum tíma að setja á stofn sérstaka rannsóknarnefnd til þess að fjalla um ástæður og aðdraganda hrunsins og rétt að halda því til haga að það var Geir H. Haarde , þáverandi forsætisráðherra , sem hafði forgöngu um það ásamt samstarfsmönnum sínum í þáverandi ríkisstjórn .
Sú Rannsóknarnefnd Alþingis skilaði góðu verki , sem mun lengi verða talin meginheimildin um það mál allt .
Alþingi urðu hins vegar á alvarleg mistök í framhaldinu .
Öll þjóðin veit að það er ranglátt að draga einn mann til ábyrgðar vegna hrunsins .
En það var niðurstaða Alþingis að það skyldi gera .
Öll þjóðin mun hafa óbragð í munninum um langa framtíð vegna þeirrar ranglátu ákvörðunar .
Í því felst ekki að ráðherrar í fyrrverandi ríkisstjórn hljóti ekki að vera ábyrgir gerða sinna .
Um það sagði ég í grein á þessum vettvangi hinn 2. október 2010 : " Ráðherrar í ríkisstjórn Geirs H. Haarde á árunum 2007 til 2009 hljóta að axla þá ábyrgð , sem að þeim snýr vegna hrunsins en sú ábyrgð er ekki það sama og refsiábyrgð .
Þegar hér er komið sögu er æskilegt að þeir geri þjóðinni ítarlegri grein fyrir sínum sjónarmiðum en þeir hafa gert til þess .
Þjóðin á kröfu til þess og það er nauðsynlegt fyrir þá sjálfa .
" Þeir hafa ekki fengið slíkt tækifæri enn og nú er ætlast til að einn maður haldi þeirri málsvörn uppi í réttarhöldum fyrir landsdómi .
Hugsunin í þessu er röng .
Þeir voru kjörnir á Alþingi .
Þingið kaus þá til setu í ríkisstjórn .
Þeir hefðu átt að fá tækifæri til að svara fyrir gerðir sínar eða aðgerðaleysi á vettvangi Alþingis , í yfirheyrslum og vitnisburði fyrir þingnefnd í alþjóðar augsýn og áheyrn eins og tíðkast í sumum nálægum löndum .
Geir H. Haarde hefur sjálfur sagt að hann hefði haldið , að hann fengi slíkt tækifæri frammi fyrir þeirri þingnefnd , sem vann úr málinu í framhaldi af skýrslu Rannsóknarnefndar Alþingis .
Í stað þess var ákveðið að ákæra einn mann .
Og öllum ljóst innan þings og utan að það var engin tilviljun heldur úthugsuð ákvörðun í atkvæðagreiðslu þeirra , sem ráða ferðinni í þinginu á þessu kjörtímabili .
Nú stendur önnur af meginstofnunum samfélags okkar í svipuðum sporum og Alþingi .
Þjóðkirkjan er að takast á við málefni , sem snertir þann siðferðilega grundvöll , sem kirkjan sem stofnun stendur á .
Er henni að takast nokkuð betur til en Alþingi að fást við það , sem að henni snýr ? Það er að vísu ekki komin endanleg niðurstaða í það .
Þjóðkirkjan er nú á sama stað og Alþingi eftir að skýrsla Rannsóknarnefndar Alþingis lá fyrir .
Nú liggur skýrsla rannsóknarnefndar á vegum kirkjunnar fyrir .
Og nú hefur verið ákveðið að ný nefnd taki við úrvinnslu hennar alveg eins og Alþingi ákvað .
En það er alveg ljóst , að umræður á kirkjuþingi hafa ekki aukið trú fólks á að kirkjan sem stofnun sé að horfast í augu við þann vanda , sem hún stendur frammi fyrir .
Allir treysta öllum .
Er það ekki gamla sagan ? Háskólasamfélagið hefur ekki einu sinni haft fyrir því að ræða þær brotalamir , sem hrunið sýndi að þar er að finna .
Í hvaða ljósi ber að lesa skýrslur sérfræðinga háskólasamfélagsins um íslenzku bankana fyrir hrun ? Af hverju er þessi spurning ekki einu sinni rædd á þeim vettvangi ? Við viljum ekki sem þjóð horfast í augu við sjálf okkur .
Eða treystum okkur ekki til þess .
Við neitum að viðurkenna að návígið , ættartengslin , vináttan og kunningjatengslin eru grundvallarbrestir í samfélagsgerð okkar .
Okkur tekst ekki að berja í þá bresti nema opna þjóðfélagið upp á gátt .
Það er eina aðhaldið , sem dugar , til þess að koma í veg fyrir að návígið leiði af sér nýtt hrun af einhverju tagi .
Hvað veldur því , að það er eins og hrunið hafi ekkert kennt okkur ? Að einhverju leyti er það skortur á forystu .
Enginn hinna kjörnu forystumanna þjóðarinnar , sem nú eru á sviðinu , hafa fundið hjá sér hvöt til þess að ræða grundvallarspurningar í tengslum við hrunið , þau samfélagslegu álitamál , sem hafa komið upp .
Þeir eru allar að ræða um tölur , krónur og aura .
En forysta snýst um fleira .
Við höfum ekki frekar en aðrar þjóðir átt nema örfáa raunverulega forystumenn á síðustu hundrað árum .
Hrunið veitti okkur einstakt tækifæri til að horfast í augu við okkur sjálf , gera okkur grein fyrir veikleikum okkar sem samfélags og ræða hvernig við gætum úr þeim bætt .
Það veitti okkur tækifæri til að hætta að lifa í sjálfsblekkingu og á óskhyggju .
( Nýjasta sjálfsblekkingin , sem of margir eru haldnir af er að nýir kjarasamningar séu kjarabót .
Þeir eiga eftir að leiða til verðhækkana , uppsagna , aukins atvinnuleysis og kjaraskerðingar ) .
Kannski getur Geir H. Haarde snúið réttarhöldunum yfir honum sjálfum upp í samræður við þjóðina – þá þjóð sem sýndi honum einn mesta trúnað , sem hún getur sýnt nokkrum manni – samræður um þessi grundvallaratriði ? Kannski hefur enginn einstaklingur á þessari stundu betra tækifæri en einmitt hann til þess að knýja íslenzku þjóðina til að horfast í augu við sjálfa sig í stað þess að líta alltaf undan .
Og þá mun vegur hans í huga og hjarta íslenzku þjóðarinnar aukast – frammi fyrir landsdómi .
