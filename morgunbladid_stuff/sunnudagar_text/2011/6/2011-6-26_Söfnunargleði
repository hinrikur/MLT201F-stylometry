Í bókinni This is Not the End of the Book ræða forfallnir bókasafnarar , Umberto Eco og Jean-Claude Carrière , um bókasöfnun sína , en báðir eiga þeir mikið af sjaldséðum bókum , Eco á 50.000 bækur og Carrière 30.000-40.000 .
Þeim er tíðrætt um það hvað það sé gaman að safna bókum , að leita að gullmolum og gera góð kaup .
Í því ljósi fannst mér merkilegt að sjá hvað þeir eru eigingjarnir þegar rætt er hvað eigi að gera við þessu miklu söfn að þeim gengnum ; Eco getur ekki hugsað sér að bókasafni hans verði tvístrað , í það minnsta ekki þeim hluta sem hefur að geyma mesta rarítetið : " Vitanlega get ég ekki hugsað mér að safninu verði tvístrað .
Fjölskylda mín myndi gefa bókasafni það eða selja það hjá uppboðshúsi og það færi því í heilu lagi til háskólasafns .
Það eitt skiptir mig máli .
" Nú er það títt gert að gefa bókasöfnum bókasöfn og stundum vill það verða einskonar hefndargjöf , því viðtakandinn þarf iðulega að leggja í kostnað vegna gjafarinnar , koma henni fyrir í hillum , jafnvel byggja við eins og dæmi eru um , eða flokka niður í kassa , sem er býsna algengt , og borga síðan fyrir geymslurými um aldir alda .
Sú árátta safnara að vilja varðveita söfnin heil að sér látnum eru því ekki bara að ræna aðra ánægjunni af því að geta rekist á einhverja perluna úr safni þeirra í rykugri búðarholu heldur eru þeir líka að skapa öðrum vandræði að ósekju .
Best er því að selja allt klabbið og þá ekki til bókasafna heldur til annarra safnara eða bóksala .
Helsta gleðin af því að safna bókum felst í nefnilega söfnuninni sjálfri og þá gleði munu ekki aðrir upplifa en safnarinn ; þegar hann fellur frá er hans gleði úr sögunni og er þá ekki besta leiðin til að minnast hans að leyfa öðrum að upplifa gleðina af því að rekast á sjaldséna bók ? 