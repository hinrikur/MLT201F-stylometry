Minnislyklar eru ekki bara minnislyklar eins og allir þekkja sem einhvern tímann hafa þurft að nota slíkt .
Víst getur verið gaman að vera með fáránlega nettan minnislykil í vasanum , en málið vandast þegar á að nota hann og það tekur nokkra daga að afrita gögn á lykilinn eða af honum .
Það skiptir verulegu máli hvaða búnaður er á lyklinum – minnið er yfirleitt eins en stjórnbúnaðurinn er mjög mismunandi , ekki síst nú þegar ný gerð minnislykla er að koma á markað , svona eins og sá sem sést hér fyrir ofan , lykill frá Kingston sem styður nýjan USB-staðal , USB 3.0. USB 1.1 þekkir náttúrlega enginn lengur , allir eru með USB 2.0 tengi á vélum en svo eru allmargar tölvur komnar með USB 3.0 tengi og fjölgar hratt .
USB 1.1 skilaði allt að 12 Mbitum á sek. , USB 2.0 allt að 480 Mbitum og USB 3.0 allt að 5 Gbitum ( 5.000 Mbitum ) .
Kingston-lykillinn er óneitanlega hlunkur , gildur um sig , en hann er líka hraðvirkur og traustbyggður .
Hægt er að nota hann í allar gerðir USB-tengja og hann svínvirkar , en þá fyrst áttar maður sig á hve miklu munar ef maður kemst í tölvu með USB 3.0. Þeir sem eru með Windows 7 ættu líka að velta fyrir sér að nota USB 3.0 lykla við ReadyBoost – þeir sem eru með lítið minni og / eða hægvirkar harðan disk sjá mikinn hraðamun .
