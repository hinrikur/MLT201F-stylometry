Útilokað er að selja eignarhlut ríkisins í Fjárfestingarbanka atvinnulífsins til eins aðila enda sjálfstæði bankans þá í húfi .
Til greina kemur hins vegar að selja allan hlutinn , 51% , samtímis .
Þetta sagði Halldór Ásgrímsson utanríkisráðherra á haustfundi þingflokks og landsstjórn Framsóknarflokksins í ágúst 1999 .
Ráðherrann sagði til greina koma að allur hluti ríkisins færi á markað í einu , en um leið yrði lögð áhersla á að tryggja dreifða eignaraðild í bankanum .
Í Morgunblaðinu um og eftir aldamót má finna ótalmargar greinar um sölu ríkisbanka til einkafyrirtækja .
Fyrst voru seldar litlar sneiðar úr fyrirtækjunum í " dreifðri eignaraðild " og festu tugir þúsunda einstaklinga kaupa á bréfum í til að mynda Búnaðarbankanum og fleiri fyrirtækjum .
Hvað bankana varðar var aðeins ákveðinn eignarhlutur seldur og það sem hver og einn fékk þynntist út eftir því sem kaupendurnir urðu fleiri .
En svo kom að því að bankarnir voru seldir .
Fyrst rann Fjárfestingabanki atvinnulífsins , sem gárungarnir kölluðu stundum drengjabanka Bjarna Ármannssonar , inn í Íslandsbanka en stærsta skrefið var stigið um áramótin 2002-2003 .
Við skulum einfalda söguna ; Björgólfsfeðgar fengu Landsbankann en S-hópurinn tók við Búnaðarbankanum , það er viðskiptablokk sem hafði beina eða óbeina tengingu við Framsóknarflokk .
Landsbankinn hóf nýja sókn og banki bændanna og Kaupþing sameinuðust og úr varð heilmikið ævintýri og næstu árin áttu menn heftir að tína rúsínur upp úr skónum .
Það var á haustdögum 2008 sem spilaborgin hrundi með falli íslenska efnahagskerfisins og viðskiptalífsins alls – þeim afleiðingum sem menn eru enn að bíta úr nálinni úr með .
Skilanefndir eru enn að störfum og sérstakur saksóknari yfirfer heilu bílhlössin af gögnum hvar skordýr virðast spretta undan hverjum steini .
Þá hefur fjöldi bóka um hrunið verið skrifaður og gerðar bíómyndir .
Enn erum við þó , að ætla má , alltof nærri hruninu til að við höfum mynd af því sem raunverulega gerðist .
Guðni Th. Jóhannesson skrifaði bókina Hrunið sem var gefin út vormánuðum 2009 .
Hann segir enn óhægt að kveða upp sagnfræðilega dóma um hrunið og slíkt verði tæplega hægt fyrr en mál er því tengjast hafa verið til lykta leidd fyrir dómstólum .
" Saga efnahagsævintýrisins og endaloka þess verður skrifuð aftur og aftur á sama hátt og ævisaga helstu stórleikara Íslandssögunnar hefur margoft verið skráð af ýmsum höfundum .
Hver tími gefur okkur nýtt sjónarhorn á mál .
Iceasave-reikningarnir voru á sínum tíma kallaðir tær snilld en reyndust svo verða okkur myllusteinn um háls .
En hver veit nema að eftir fá ár spyrji einhver hvort hér hafi orðið eitthvert hrun .
Þannig breytist sagan sífellt , " segir Guðni .
Sigurður Bogi Sævarsson sbs@mbl.is 