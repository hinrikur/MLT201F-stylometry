Það er hollt að halda bókhald yfir það sem maður les , þó það geti stundum komið óþægilega á óvart .
Það getur nefnilega verið lærdómsríkt að sjá að maður er ekki bara að lesa meistaraverk bókmenntanna svona dagsdaglega .
Oftar en ekki grípur maður einhvern reyfarann eftir þunglyndan Skandinava eða skvísusögu eftir glaðlyndan Engilsaxa í stað þess að sökkva sér niður í meistaralega greiningu á afleiðingum kúgunar nýlenduveldanna eða harmþrungna frásögn af einmanalegu lífi fátækrar fjölskyldu í Fjarskanistan .
Þetta ætti ekki að vera vandamál í sjálfu sér , það er ekkert athugavert við það að lesa skemmtilegar bækur , nei , vandamálið er það þegar einhver segir við mann : Ertu að lesa þetta drasl ! ? Ég geri reyndar ráð fyrir því að flestir þeir sem þetta lesa séu lausir við slíkt jóss , en þá líka að þeir þekki það frá æsku sinni , þekki þá tilfinningu sem enskumælandi kalla " guilty pleasure " , þ.e. að njóta einhvers sem maður skammast sín fyrir að njóta .
Þeirri spurningu hvers vegna maður les vondar bækur hafa margir reynt að svara , til mynda skrifaði George Orwell grein um það sem er meðal annars í greinasafninu Stjórnmál og bókmenntir sem Bókmenntafélagið gaf út í lærsómsritaröð sinni í hitteðfyrra .
Sú grein fer reyndar að stórum hluta í það að telja lesandanum trú um það að þær bækur sem Orwell hélt upp á sem unglingur , og má ráða af textanum að hann kann enn að meta , hafi verið góðar bókmenntir þrátt fyrir allt .
Orwell var nefnilega enn að glíma við samviskubitið eftir að einhver sagði við hann : Ertu að lesa þetta drasl ! ? 