Um árabil hafa menn velt því fyrir sér hvernig hjólreiðamaðurinn Lance Armstrong hafi farið að því að ná slíkum yfirburðum í íþrótt sinni .
Sú umræða hefur tekið á sig nýja mynd eftir að fyrrverandi liðsfélagi hans , Tyler Hamilton , kom fram í sjónvarpsþættinum 60 mínútum og sagði að greint hefði verið að hann hefði tekið lyf til að bæta frammistöðu sína fyrir hjólreiðakeppnina í Sviss árið 2001 , en niðurstöðunni verið sópað undir teppið og Alþjóðahjólreiðasambandið , ICU , fengið ávísanir , fyrst upp á 25 þúsund dollara og síðar 100 þúsund dollara , fyrir það .
ICU neitar því að eitthvert endurgjald hafi verið fyrir framlögin .
Hamilton sagði enn fremur að Armstrong hefði svindlað kerfisbundið þegar hann vann sjö Tour de France titla í röð á árunum 1999 til 2005 .
Að hans sögn útvegaði Armstrong félögum sínum ólögleg lyf , sýndi þeim hvernig átti að nota þau , notaði óskráða farsíma og dulnefnið Edgar Allan Poe til að panta lyfið EPO ( eryþropoietín ) og lét fljúga með Hamilton til Spánar þar sem honum var tekið blóð , sem honum var síðar gefið aftur til að auka súrefnisupptöku .
Fjölmiðlar hafa rifjað upp að hingað til hafi atvik í Tour de France í Píreneafjöllum fyrir átta árum verið helsta tengingin milli hjólreiðamannanna tveggja .
Þá féll Armstrong vegna þess að plastpoki utangátta áhorfanda þvældist í teinunum á hjólinu hans .
Þjóðverjinn Jan Ullrich og félagar hans virðast halda sínu striki , en þá kemur Hamilton upp að þeim og biður þá af myndum að dæma að hægja ferðina meðan Armstrong komi sér af stað , en það mun vera til siðs í mótinu að keppendur færi sér ekki óhöpp keppinauta sinna í nyt .
Sumir ganga svo langt að segja að Hamilton hafi þarna gert Armstrong kleift að vinna fimmta titilinn í röð .
Ár er síðan hjólreiðamaðurinn Floyd Landis setti fram svipaðar ásakanir á hendur Armstrong um lyfjanotkun .
Hann hélt því fram að Armstrong hefði borið ábyrgð á lyfjatöku heillar kynslóðar hjólreiðamanna , sem skipað hefðu besta lið , sem komið hefði fram í íþróttinni .
Bæði Landis og Hamilton eru fallnir af stalli .
Landis var sviptur Tour de France titlinum , sem hann vann 2006 .
Hamilton er nú öðru sinni í banni og fyrir rúmri viku skilaði hann ólympíugullinu sínu frá 2004 eftir að hafa játað að hafa beitt blóðbragðinu .
Að auki var áðurnefndum Ullrich meinað að taka þátt í Tour de France 2006 vegna gruns um lyfjatöku .
Í Bandaríkjunum hefur staðið yfir rannsókn síðan í fyrrasumar á því hvort Armstrong hafi gerst sekur um svik og meinsæri þegar hann keppti fyrir lið bandaríska póstsins .
Í fyrra báðu rannsakendurnir Hamilton að hjálpa sér við rannsóknina , en hann kveðst hafa neitað .
Þá var honum stefnt og gefinn kostur á að segja sannleikann eða vera stefnt fyrir meinsæri .
" Mér líður illa yfir að hafa þurft að koma hingað og gera þetta , " sagði Hamilton .
" En ég held að þegar upp er staðið [ ...
] muni það verða íþróttinni til góðs .
" Einnig sagði hann í viðtalinu í 60 mínútum : " Ja , það er fullt af öðrum svikahröppum og lygurum , sem hafa komist upp með það .
Ekki bara Lance .
Ég meina , með smáheppni hefði ég sloppið þrátt fyrir að vera svikahrappur og lygari .
" Armstrong hefur alltaf þvertekið fyrir að hafa haft rangt við og ítrekaði það eftir að viðtalið birtist við Hamilton .
Og hvað þótt hann sé sekur ? Á að taka verðlaunatitla Lance Armstrong af honum sé hann sekur um lyfjanotkun ? Þannig spyr Eugene Robinson í grein í Washington Post og kemst að þeirri niðurstöðu að það sé vonlaust verk og sóun á starfsorku að ætla að reyna að hafa hemil á lyfjanotkun atvinnumanna í íþróttum .
Hafi Armstrong logið til um lyfjanotkun eigi hann að eiga það við samvisku sína , ekki lögin .
Fyrirmynd sökuð um að hafa brotið allar reglur Lyfjanotkun og bellibrögð hafa einkennt hjólreiðaíþróttina um nokkurt skeið .
Aðrar íþróttagreinar hafa ekki farið varhluta af lyfjahneykslum , en hjólreiðarnar skera sig úr .
Í þeirri grein var Lance Armstrong þó lengi sér á parti .
Hann barðist hetjulega við krabbamein og sigraði í þokkabót oftar í Tour de France en nokkur annar .
Allt í kringum hann hröpuðu stjörnurnar , en aldrei hefur hann fallið á lyfjaprófi – að minnsta kosti ekki svo sannað sé þótt nú hafi margvíslegar ásakanir komið fram .
Fyrrverandi félagi hans , Tyler Hamilton , gekk svo langt í samtali við fréttaskýringaþáttinn 60 mínútur á sjónvarpsstöðinni CBS að segja að hann hefði séð Armstrong taka ýmis lyf .
" Tour de Fraud " stóð í fyrirsögn í New York Daily News þar sem fjallað var um að nú væri þessi fyrirmynd sökuð um að hafa brotið allar reglur , sem til væru um drengilega keppni .
Þrír menn , sem voru með Armstrong í liði og áttu þátt í sigrum hans hafa nú játað að hafa haft rangt við og spyr blaðið hvernig Armstrong ætli að halda verðlaunum sínum , jafnvel þótt hann hafi eins og hann segi aldrei svindlað .
