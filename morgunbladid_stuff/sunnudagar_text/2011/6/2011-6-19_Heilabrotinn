Geðsjúkdómar gera ekki endilega boð á undan sér – geta stungið sér niður án fyrirvara .
Þeir fara heldur ekki í manngreinarálit , spyrja hvorki um stétt , stöðu né aldur .
Fróðlegt er að lesa viðtal Ingu Rúnar Sigurðardóttur blaðamanns við Braga Þór Hinriksson kvikmyndaleikstjóra í Sunnudagsmogganum í dag en tvítugur fóstursonur hans , Bergþór Frímann Sverrisson , veiktist skyndilega af geðsjúkdómi þegar hann var ásamt Braga Þór við tökur á bíómyndinni um Skoppu og Skrítlu í Bandaríkjunum fyrir tveimur árum .
Átakanlegt er að lesa lýsingu Braga Þórs á atburðarásinni frá því þau eiginkona hans , Jóhanna Frímann , gera sér grein fyrir því að eitthvað alvarlegt amar að drengnum þangað til hann fær viðeigandi læknisaðstoð á Íslandi .
Bergþór greindist með geðrof og hefur náð góðum bata með atbeina viðeigandi lyfja .
" Í augum mínum er þessi drengur algjör hetja og ég þreytist aldrei á að segja það , " segir Bragi Þór í viðtalinu .
Það þarf hugrekki til að ræða af slíku hispursleysi opinberlega um veikindi af þessu tagi því enda þótt fordómar í garð geðsjúkra hafi minnkað til muna á Íslandi á umliðnum árum eru þeir enn fyrir hendi .
Byggja þeir einkum á þekkingar- og skilningsleysi .
Þessum fordómum þarf að eyða í eitt skipti fyrir öll og er saga Bergþórs Frímanns Sverrissonar lóð á vogarskálarnar .
Sjálfur notar hann merkilegt orð um veikindi sín , kveðst vera heilabrotinn .
Þess má geta að feðgarnir vinna nú að stuttmynd um reynslu Bergþórs og upplifun hans á veikindunum sem fróðlegt verður að berja augum þegar þar að kemur .
Vanlíðan og sjálfseyðing Átröskun er önnur birtingarmynd geðraskana en um þau erfiðu veikindi fjallar Róbert B. Róbertsson blaðamaður í Vikuspegli í blaðinu í dag .
Tilefnið er stofnun Vökuróar , samtaka átröskunarsjúklinga hér á landi .
Alma Geirdal , formaður samtakanna , dregur líðan þessa fólks vel saman í samtali við Róbert : " Sjúkdómnum fylgir gríðarlega mikið niðurrif , bæði andlegt og líkamlegt , " segir Alma .
" Þetta er svakaleg vanlíðan og sjálfseyðing og sjúkdómurinn stjórnar manni algjörlega .
Sjúkdómurinn tekur frá manni alla skynsemi og löngun til að lifa af því að maður er að raska því sem er eðlilegast í lífi manns .
Maturinn er ekki vandamálið , það er vanlíðanin , en maturinn er fíknin , stjórntækið .
Hvorki ofáts- né lotugræðgisjúklingar hafa stjórn á sér þegar kemur að mat og lystarstolssjúklingar stýra algjörlega næringarinntöku .
" Átröskun er mein sem vinna þarf gegn af fullum þunga .
Hofi sé lof Menningarhúsið Hof á Akureyri fagnar eins árs starfsafmæli um þessar mundir .
Fram kemur í grein Skapta Hallgrímssonar blaðamanns , sem vaktað hefur húsið í máli og myndum , að mönnum þyki almennt vel hafa tekist til og Hof virkað sem sá segull sem vonast var til .
Ástæða er til að óska Akureyringum og landsmönnum öllum til hamingju með eins árs afmæli Hofs – megi það lengi ylja fólki og ögra .
