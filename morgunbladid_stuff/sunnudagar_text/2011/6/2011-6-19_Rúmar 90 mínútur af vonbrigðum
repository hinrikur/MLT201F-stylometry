8:50 Leikur gegn Svisslendingum í úrslitakeppni Evrópumótsins í kvöld .
Við strákarnir hefjum daginn á morgunmat á Hótelinu í Álaborg sem hefst klukkan 9 .
Við borðum vel .
Ég tók hafragrautinn , brauð , álegg og appelsínudjús og svo auðvitað gamla góða lýsið .
10:15 Ávallt á leikdegi tökum við léttan göngutúr .
Við löbbum í kringum hótelið , spjöllum saman og reynum að dreifa huganum .
Eftir að göngutúrnum lauk var haldið inn á herbergi og fram að hádegi eyddi ég tímanum í að vafra aðeins á netinu .
12:00 Hádegismatur .
Þegar það er leikur um kvöldið fáum við okkur kjúkling , hrísgrjón og reynum að úða í okkur miklu af kolvetnum .
Spennan er farin að gera vart við sig enda stórleikur framundan á móti Svisslendingum , í leik sem við verðum að vinna .
13:00 Þá er komið að hvíldarstundinni .
Ég sef alltaf í hvíldartímanum og að þessu sinni svaf ég í einn klukkutíma og tuttugu mínútur .
Sumir nota hvíldina til þess að horfa á myndbönd eða lesa bók en mér finnst best að sofa .
15:00 Síðasta máltíðin fyrir leikinn .
Ég fæ mér pasta og kjúkling og eftir matinn er komið að liðsfundinum .
Eyjólfur þjálfari fer yfir leikinn á móti Sviss .
Hann tilkynnir byrjunarliðið og fer yfir hvað við gerum í okkar föstu leikatriðum og hvernig leikaðferð hann vill að við beitum .
Það er aðeins farið yfir leikaðferð Svisslendinganna og nú er spennan farin að magnast .
Við búum okkur undir erfiðan leik enda Svisslendingar ansi góðir .
16:30 Lagt í hann á leikvanginn í Álaborg í rútunni .
Flestir eru með heyrnartólin og hlusta á góða músík sem kemur þeim í gírinn og ég er engin undantekning .
Við notum líka tímann til að spá í andstæðinginn og tala okkur saman um hvernig við eigum að halda honum í skefjum .
18:00 Flautað til leiks í viðureigninni á móti Sviss .
Þetta reynast rúmar 90 mínútur af vonbrigðum .
Það gekk ekkert upp hjá okkur og við vorum mjög ólíkir sjálfum okkur .
Vorum bara skítlélegir og þetta reynist vera lélegasti leikurinn sem ég hef spilað með U21 árs landsliðinu .
Hann gat ekki komið á verri tíma .
21:00 Komum upp á hótel og fáum okkur að borða .
Stemningin í okkar herbúðum er ömurleg og skyldi engan undra .
Ég er kominn upp í rúm klukkan 23.30 og var fljótur að detta inn í draumaheiminn frekar dapur í bragði .
Ég tók leikinn mikið inn á mig enda fyrirliði liðsins .
