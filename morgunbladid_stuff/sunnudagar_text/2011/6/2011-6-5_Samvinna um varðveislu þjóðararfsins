Um þessar mundir er unnið að aukinni samvinnu þjóðmenningarstofnana Íslands í því skyni að efla faglegt starf um varðveislu þjóðararfsins .
Hefur þegar verið lagður grunnur að samvinnu Þjóðminjasafns Íslands , Þjóðskjalasafns Íslands og Stofnunar Árna Magnússonar í íslenskum fræðum um varðveislu og miðlun skjalasafna , handrita og ljósmynda .
Markmiðið er að þjóðminjar og ljósmyndir verði varðveittar í Þjóðminjasafni Íslands , handrit í Árnastofnun og skjalasöfn í Þjóðskjalasafni .
Til þessa hefur töluvert verið af handritum og skjölum í Þjóðminjasafni og ljósmyndum í Þjóðskjalasafni vegna sögu stofnananna , lögbundins hlutverks og aðstæðna .
Samvinna stofnananna hefur ávallt verið til staðar og er góð sátt um að auka hana enn frekar á þessu sviði , enda vel fallið til að styrkja faglega vinnu , málefninu til góðs .
Fjöldi handrita er í safnkosti Þjóðminjasafns Íslands , enda safnið ein elsta stofnun landsins .
Það var stofnað 1863 þegar fáar aðrar stofnanir voru starfandi á þessu sviði .
Í Þjóðminjasafninu eru því skráð og varðveitt pappírs- og skinnhandrit , einkaskjalasöfn og hvers konar lögformlegir gjörningar .
Þar á meðal eru bókmenntalegar uppskriftir , kvæði og gjörningar .
Í Þjóðminjasafninu eru handrit með tónlist , brot úr messusöngsbókum , saltarabrot , lögbókarbrot og nokkur embættisbréf .
Í safninu eru einnig fjölskrúðug pappírshandrit .
Skinnhandritsbrot Þjóðminjasafns Íslands komust flest í eigu safnsins á fyrstu árum þess þegar Sigurður málari Guðmundsson veitti safninu forstöðu .
Hann safnaði af áhuga og dugnaði merkum gripum í samræmi við skilgreinda söfnunarstefnu þess tíma .
Vitað er að Sigurður lýsti eftir handritum og þá sérstaklega eftir litskrúðugum handritsbrotum , meðal annars nótnablöðum .
Ekki hafa varðveist mörg önnur slík skinnbrot með nótum en í þeim er fólgin ómetanleg menningarsaga Íslendinga og mikilvægur þáttur í okkar tónlistararfi .
Í Þjóðskjalasafni Íslands og Landsbókasafni Íslands - Háskólabókasafni eru sömuleiðis varðveitt söfn ljósmynda , sem mætti varðveita á meðal ljósmynda í Ljósmyndasafni Íslands í Þjóðminjasafninu .
Nú er unnið markvisst að því að stilla saman strengi varðveislustofnana á þessum sviðum .
Undir lok síðasta árs var undirritaður samstarfssamningur Þjóðminjasafns Íslands og Þjóðskjalasafns Íslands um gagnkvæma afhendingu skjala og ljósmynda .
Markmið samningsins er að heildstæð myndasöfn verði varðveitt í Ljósmyndasafni Íslands í Þjóðminjasafninu og að skjalasöfn verði varðveitt í Þjóðskjalasafninu .
Á ársfundi Stofnunar Árna Magnússonar í íslenskum fræðum þann 11. maí sl. var undirritaður samningur um vistun og varðveislu valinna handrita Þjóðminjasafns Íslands í handritasafni Árnastofnunar .
Um er að ræða ýmiss konar bókmennta- og kvæðahandrit , skinnblöð og tónlistarhandrit sem samkomulag er um að best fari á að varðveita innan um önnur handrit Íslendinga í Stofnun Árna Magnússonar í íslenskum fræðum .
Handritin verða rannsökuð og gerð aðgengileg fræðimönnum á vefnum www.handrit.is , sem er samstarfsverkefni Árnastofnananna í Reykjavík og Kaupmannahöfn og Landsbókasafns Íslands - Háskólabókasafns .
Handrit Þjóðminjasafns Íslands munu nú verða skráð inn á þann vef .
Samvinna þjóðmenningarstofnananna er í anda þess samkomulags sem Þjóðminjasafn Íslands gerði árið 2007 við Norræna safnið í Stokkhólmi , sem þá afhenti Þjóðminjasafni Íslands átta hundruð íslenskar þjóðminjar til framtíðarvarðveislu á Íslandi .
Þar á meðal var útskurður , búningar og skart auk handrita .
Minjarnar voru fluttar yfir hafið og heim , eftir að hafa verið í Svíþjóð frá því á 19. öld .
Markmiðið þá var að stuðla að betra aðgengi fræðimanna að minjunum , tryggja sem besta varðveislu í góðu samhengi innan um aðrar íslenskar þjóðminjar og styrkja tengsl safnanna almennt .
Það sama er haft að leiðarljósi nú meðal stofnananna hér .
Þessi skref hafa verið tekin með það að leiðarljósi að bæta aðgengi til rannsókna og miðlunar , og tryggja sem besta varðveislu menningararfsins .
Þannig er einnig stuðlað að góðri nýtingu fjármuna til hinna flóknu verkefna sem umönnun menningararfsins felur í sér .
Er það mikils virði nú þegar stofnanir búa við þrengri fjárhag sem kallar á vandaða forgangsröðun verkefna .
Eru vonir bundnar við að þessar áherslur í starfsemi menningarstofnana leiði einmitt til framfara í faglegu starfi , þjóðararfinum og samfélaginu til góðs .
