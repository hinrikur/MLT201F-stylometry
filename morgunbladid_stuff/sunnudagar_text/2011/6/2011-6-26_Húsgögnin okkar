Íslensk húsgögn frá því um og upp úr miðri síðustu öld skipa stóran sess í sýningunni Hlutirnir okkar , sem stendur yfir í Hönnunarsafni Íslands í Garðabæ .
Sýningin varpar ljósi á íslenska hönnunarsögu , sem hefur enn ekki verið rannsökuð til hlítar .
Texti : Inga Rún Sigurðardóttir ingarun@mbl.is Myndir : Kjartan Þorbjörnsson golli@mbl.is Sýningin Hlutirnir okkar hefur verið opnuð í Hönnunarsafni Íslands í Garðabæ .
Sýningin er á völdum gripum úr eigu safnsins en frá stofnun þess árið 1998 hefur safnið fengið marga góða gripi sem varpa ágætu ljósi á íslenska og erlenda hönnun .
Safneignin endurspeglar nú þegar þá miklu fjölbreytni sem hönnunarsagan samanstendur af en að þessu sinni er lögð áhersla á að sýna íslensk húsgögn og prentgripi .
" Íslensk hönnunarsaga er óljós að því leyti að hún hefur ekki enn verið rannsökuð til hlítar og almenningur hefur ekki haft greiðan aðgang að þessari sögu .
Þó eigum við auðvelt með að draga upp mynd af mörgu því sem hefur skapað hönnunarvettvanginn á Íslandi , til að mynda af þeirri iðnvæðingu sem hér varð á 20. öldinni við nútímavæðingu íslensks samfélags , " segir á vef safnsins .
Húsgögnin á meðfylgjandi myndum eiga það sammmerkt að vera frá því um eða eftir miðja síðustu öld .
" Húsgagnaframleiðsla var gríðarlega stór og sinnti heimamarkaði , " segir Harpa Þórsdóttir safnstjóri .
Hún segir íslensku hönnunarsöguna hefjast með fyrstu menntuðu arkitektunum og húsgagnahönnuðunum en Hönnunarsafn Íslands safnar aðeins gripum gerðum eftir aldamótin 1900 .
" Við þekkum ekki nógu vel þessa sögu , " segir hún og sér fyrir sér að íslensk hönnunarsaga verði kennd sem hluti af listfræðikennslu í Háskóla Íslands .
Vel væri hægt að hugsa sér að einhver af þessum húsgögnum yrðu framleidd á ný en vinsældir danskrar hönnunar frá svipuðum tíma eru miklar .
" Til þess þyrftum við að þekkja þetta betur og segja : Við viljum íslenskt , " segir Harpa .
Nýrri gripir eru líka á sýningunni og þar eru sýnd verk eftir íslenska hönnuði í alþjóðlegu samhengi , en margir hérlendir hönnuðir hafa starfað í samstarfi við erlend hönnunarfyrirtæki á síðustu árum .
Ennfremur eru erlendir gripir á sýningunni til að setja hlutina í alþjóðlegt samhengi .
Sýningin stendur til 16. október næstkomandi .
