Meira af dýrum því tollgæslan í Taílandi lagði hald á hvorki meira né minna en 451 skjaldböku í ferðatöskum úr farþegaflugi frá Bangladess til Bangkok .
Einnig fundust nokkrir krókódílar og voru þessir sko alls ekki úr steypu eins og sá í Kansas .
Fengurinn , sem náðist á hinum fjölfarna Suvarnabhumi-flugvelli , er virði tæplega 3,8 milljóna króna .
Tollgæslan fékk ábendingu um þennan ólöglega innflutning á dýrum .
Meintur innflutningsmaður , ættaður frá Bangladess , virðist hafa fengið veður af þessum aðgerðum og flúði við komuna til Bangkok .
Þetta er stærsti fengur sem tollgæslan hefur gert upptækan frá því í september í fyrra þegar 1.140 skjalbökur fundust á einum degi .
Taíland á landamæri að fjórum löndum og er töluvert reynt að smygla dýrum ólöglega inn í landið og gæslumenn á Suvarnabhumi leggja oft hald á lítil dýr í farangri .
Þeir fundu tveggja mánaða gamlan tígrisdýrshvolp í tösku í ágúst í fyrra .
Hann var falinn á milli tígrisdýrabangsa og var á leið til Írans .
Talið er líklegt að skjaldbökurnar hafi átt að enda í Chatujak-markaði í Bangkok , sem er risastór markaður með 11.000 básum og búðum .
Sérstakur hluti markaðarins er lagður undir dýr og eru stundum seld þarna dýr sem eru í útrýmingarhættu .
