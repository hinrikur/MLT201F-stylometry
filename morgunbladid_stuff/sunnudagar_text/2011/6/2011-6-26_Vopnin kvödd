Útgjöld til hernaðarmála hafa dregist saman í Evrópu .
Vissulega ber að fagna því að hægt sé að verja opinberu fé í annað en vígbúnað .
Afleiðingin er hins vegar sú að hernaðarmáttur verður að máttleysi og sum aðildarríki NATO hafa ekki einu sinni burði til að taka þátt í aðgerðum , sem þau hafa blásið til .
Karl Blöndal kbl@mbl.is Engin þjóð kemst nálægt Bandaríkjamönnum í hernaðarútgjöldum .
Fyrir vikið er ávallt litið til Bandaríkjanna þegar beita skal hervaldi .
Munurinn á Bandaríkjunum og Evrópu í þessum efnum er sláandi .
Undanfarnar vikur hefur máttleysi Evrópu verið rækilega afhjúpað .
Bretar og Frakkar höfðu forustu um að látið yrði til skarar skríða gegn Moammar Gaddafi í Líbíu og var það í fyrsta skipti síðan í Súesdeilunni sem þessi ríki leiddu íhlutun í Mið-Austurlöndum .
Tilraun Breta og Frakka til að sölsa undir sig Súes-skurðinn af Egyptum 1956 endaði með ósköpum , enda nutu þeir ekki stuðnings Bandaríkjamanna .
Aðgerðirnar í Líbíu nutu hinsvegar víðtæks stuðnings .
Í stuðningshópnum voru Bandaríkjamenn , þótt þeir væru tregir til , og einnig ýmis arabaríki .
Hin ofverndaða Evrópa ? Fræðimaðurinn Robert Kagan skrifaði 2003 kver , Of Paradise and Power , þar sem hann setti fram þá kenningu að í skjóli herveldisins handan Atlantshafsins hefði Evrópa notið falsks öryggis .
Þar hefðu menn legið í bómull og enga grein gert sér fyrir grimmd heimsins .
Það gerðu Bandaríkjamenn hins vegar .
Þeir hefðu borið byrðarnar af því að halda ógnaröflum í skefjum og gert íbúum Evrópu kleift að hreiðra um sig í sinni velferðarveröld .
Þessi hugsun Kagans brýst af og til fram í pólitískri umræðu og nægir þar að vitna til orða Donalds Rumsfelds , fyrrverandi varnarmálaráðherra , á sínum tíma um gömlu Evrópu .
Þótti honum ríki Vestur-Evrópu draga lappirnar þegar Bandaríkjamenn vildu láta til skarar skríða eftir hryðjuverkin 11. september .
Ummæli Rumsfelds þá vöktu hörð viðbrögð í Evrópu , sérstaklega á hægri vængnum , og sakaði CSU , hinn bæverski systurflokkur kristilegra demókrata í Þýskalandi , ráðherrann um " nýja nýlendustefnu " og bað hann gjöra svo vel að átta sig á að " Evrópusambandið væri samherji , ekki verndarríki " Bandaríkjanna .
Evrópa myllusteinn í augum Bandaríkjamanna ? Stórveldið í vestri kann kannski að líta þannig út í Evrópu , en meðal bandarískra ráðamanna ríkir kannski frekar sú tilfinning að þegar kemur að hernaðarmálum sé Evrópa myllusteinn , frekar en nýlenda .
Evrópusambandið hefur hins vegar aldrei getað sýnt fram á að það hafi hernaðarmátt til að standa á eigin fótum .
Veikleikar og sundurlyndi Evrópusambandsins kom berlega í ljós í stríðinu á Balkanskaga .
Þar fóru fram blóðug átök við bæjardyrnar og ESB var ráðþrota .
Íhlutunin vegna þjóðernishreinsana Serba í Kosovo átti sér ekki stað fyrr en Bill Clinton Bandaríkjaforseti tók af skarið .
Þess vegna er kannski ekki að furða að frumkvæði Breta og Frakka um að hjálpa uppreisnarmönnum í Líbíu að verja sig gegn Gaddafi skyldi vekja umræðu um hvort nú kvæði við nýjan tón .
Aðgerðin virðist hins vegar komin í gamalt far , sem vel er lýst í fyrirsögn dálksins Karlamagnús í vikuritinu The Economist : Alltaf beðið eftir bandaríska riddaraliðinu .
Tilefni hugleiðinga Karlamagnúsar er ræða Bill Gates , fráfarandi varnarmálaráðherra Bandaríkjanna í Brussel 10. júní .
Gates hafði áður kvartað undan hernaðarlegum vanmætti Evrópu .
Í febrúar í fyrra sagði hann að " friðarvæðing " Evrópu hefði verið mikið afrek , en gengið hefði verið of langt og nú væri vestrænu öryggi í hættu stefnt .
Hernaðargetan einfaldlega ekki til staðar Eins og segir í dálkinum er Gates að hætta í embætti og þurfti hann því ekki að tala neina tæpitungu í Brussel .
Telur hann að í Evrópu hafi menn sérstaklega sviðið undan eftirfarandi ummælum Gates : " Vissulega náðust í upphafi fyrstu hernaðarlegu markmið aðgerðar NATO í Líbíu – að kyrrsetja flugher Gaddafis og draga úr getu hans til að sækja í stríðinu gegn sínum eigin borgurum .
Og á meðan aðgerðin hefur afhjúpað ákveðna vankanta vegna of lítillar fjármögnunar , hefur hún einnig sýnt möguleika NATO í aðgerð þar sem Evrópubúar hafa tekið forustuna með bandarískum stuðningi .
Þrátt fyrir hins vegar að öll aðildarríki bandalagsins hafi greitt atkvæði með Líbíuaðgerðinni hefur minna en helmingur þeirra tekið einhvern þátt og færri en þriðjungur hefur verið tilbúinn að taka þátt í loftárásunum .
Satt að segja standa margir þessir bandamenn ekki við hliðarlínuna vegna þess að þeir vilji ekki taka þátt , heldur einfaldlega vegna þess að þeir geta það ekki .
Hernarðargetan er einfaldlega ekki til staðar .
" Gates sagði að sérstaklega vantaði getu í sambandi við upplýsingaöflun , vöktun og eftirlitsferðir .
Ef hún væri til staðar gætu fleiri ríki látið að sér kveða .
" Háþróðustu orrustuþotur koma að litlum notum ef bandamenn hafa ekki getu til að bera kennsl á skotmörk , greina þau og gera árás í samhæfðum aðgerðum , " sagði hann .
" Til að reka herferðina þurfti loftaðgerðamiðstöð NATO á Ítalíu að fá viðbót af skotmarkssérfræðingum , einkum frá Bandaríkjunum , til að vinna verkið – innspýting á " síðustu stundu sem ekki er víst að verði alltaf til reiðu þegar á þarf að halda í framtíðinni .
Við horfum upp á það að stjórnunarmiðstöð loftaðgerða , sem á að geta ráðið við rúmlega 300 árásarferðir á dag á í basli með að koma 150 af stað .
Þess utan hefur öflugasta hernaðarbandalag sögunnar aðeins haldið uppi aðgerðum í 11 vikur á móti illa vopnuðum her í strjálbýlu landi og þegar eru margir bandamenn byrjaðir að vera uppiskroppa með skotfæri og þurfa – enn einu sinni – á Bandaríkjunum að halda til að brúa bilið .
" Gates hafði ekki lokið máli sínu .
Hann benti á að við NATO blöstu tvær aðrar hættur .
Nú væri hans kynslóð forustumanna að hverfa af sviðinu .
Hún hefði á starfsævi sinni lagt ofuráherslu á öryggi Evrópu .
Í öðru lagi væri þrýstingur innan Bandaríkjanna á að skera niður framlög til varnarmála til að draga úr fjárlagahalla og skuldum og það gæti haft áhrif á skuldbindinguna gagnvart Evrópu : ef evrópskir skattborgarar vildu ekki borga fyrir að gæta eigin öryggis , hvers vegna ættu Bandaríkjamenn að vilja axla byrðarnar ? Atlantshafsbandalagið mælist til þess að aðildarríkin verji að lágmarki tveimur hundraðshlutum af þjóðarframleiðslu til varnarmála .
Það á nú aðeins við um fimm ríki , Bandaríkin , Bretland , Frakkland , Grikkland og Albaníu .
Helstu öryggishagsmunir Bandaríkjanna eru í Asíu og Mið-Austurlöndum .
Það er ávísun á niðurskurð hernaðarskuldbindinga í Evrópu .
Var brottför bandaríska varnarliðsins frá Íslandi vísbending um það , sem koma skyldi í álfunni ? Á meðan Kínverjar boða 13% aukningu á fjárlögum til hersins er niðurskurður viðkvæðið í Evrópu .
Í vor kom fram að orrustuþotum breska flughersins yrði fækkað um helming og floti sjóhersins drægist saman um fjórðung í mesta niðurskurði til varnarmála í 40 ár .
Þetta kom fram í skýrslu endurskoðunarskrifstofu hins opinbera þar sem sagði að framlög til nýrra hergagna yrðu skorin niður um næstum því helming til þess að stoppa upp í 38 milljarða punda fjárlagagat .
Bretar eins og litlu ríkin í Evrópu Vikublaðið The Sunday Times hafði af þessu tilefni eftir Dannatt lávarði , fyrrverandi yfirmanni breska heraflans , að þessi niðurskurður væri " fordæmalaus " og myndi færa Bretland " niður til litlu ríkjanna í Evrópu " .
Hann bætti við : " Ef við viljum vera lítil þjóð er það gott og vel , en við getum ekki þóst vera millistórt veldi lengur .
" Í frétt blaðsins af niðurskurðinum sagði að yfirmenn breska hersins væru í losti út af honum .
Bretar eru ekki einir um að skera niður til varnarmála .
Niðurskurðurinn nær til allra aðildarríkja Atlantshafsbandalagsins .
Þjóðverjar hafa sett herskyldu á ís og ætla að skera útgjöld til varnarmála niður um 11 milljarða dollara á næstu þremur árum .
Fækka á um 60 þúsund manns í þýska hernum , fara úr 240 þúsund í 160 þúsund manna her .
Svíar afnámu herskyldu í fyrrasumar og fækkuðu nýliðum , sem teknir eru inn árlega um helming .
Hollendingar ætla að skera niður niður um 15% í varnarmálaráðuneytinu .
Ítalir ætla einnig að skera niður .
Rasmussen varar við breikkandi bili Á öryggisráðstefnu í München í febrúar varaði Anders Fogh Rasmussen , framkvæmdastjóri NATO , við niðurskurðinum og sagði að hann gæti haft alvarlegar afleiðingar .
" Ef skorið er of djúpt munum við ekki geta varið öryggið , sem lýðræðissamfélög okkar og velmegandi hagkerfi treysta á , " sagði hann .
" Við tökum áhættuna á því að bilið á milli Evrópu og Bandaríkjanna breikki .
Rasmussen ítrekaði síðan áhyggjur sínar og orð Gates í viðtali við dagblaðið The Guardian 16. júní þar sem hann benti á að fyrir tíu árum hefðu útgjöld Bandaríkjamanna til varnarmála verið um helmingurinn af öllum varnarmálaútgjöldum Bandalagsins , en nú væri hlutur þeirra 75% .
Sagði Rasmussen að stigju Evrópuríkin í NATO ekki fram væri hætta á að " bandalag okkar veikist " og verði " tvískipt " .
Neyðast Bandaríkin til að ganga úr NATO ? Daginn áður hafði Gates sagt á Bandaríkjaþingi að of lítil fjárframlög annarra NATO-ríkja myndu á endanum leiða til þess að Bandaríkin neyddust til þess að ganga úr bandalaginu .
" Raunveruleikinn er sá að um leið og þeir skera niður á fjárlögum til varnarmála og ...
hafa ekki fjárfest í varnarkostum sínum gerist það sjálfkrafa að auknar byrðar fjalla á Bandaríkin , " sagði Gates .
" Ég held því að þetta sé alvarlegt vandamál ....
En ég held að okkar eigin fjármálavandi og það sem blasir við okkur við að fara yfir bandarísku fjárlögin til varnarmála stilli þessu máli upp á miðju sviði með allt öðrum hætti en verið hefur .
" Í áðurnefndum dálki Karlamagnúsar í The Economist var vikið að því að Gates hefði sérstaklega hrósað nokkrum ríkjum til að gera hlutfallslega meira en önnur í sprengjuherferðinni í Líbíu .
Nefndi hann Noreg , Danmörku , Belgíu og Kanada .
Þar er vitnað í ónefndan bandarískan embættismann , sem veltir fyrir sér hvort það sé vegna þess að þessi ríki líti svo á að aðgerðin í Líbíu snúist ekki um að stórveldi sé að hnykla vöðvana eða hið endalausa og illa skilgreinda " stríð gegn hryðjuverkum " , heldur sé í nafni mannúðar ; fyrsti prófsteinninn á hina nýju stefnu Sameinuðu þjóðanna um " ábyrgðina á að vernda " .
" Örlög Líbíumanna í stríðinu gegn Gaddafi eru ekki bara í húfi , " skrifar dálkahöfundurinn , " heldur skuldbinding Evrópu til að reka – og þegar nauðsynlegt er – beita alvöruherafla .
Ábyrgðin á að vernda krefst fyrst og fremst getunnar til að vernda .
" 