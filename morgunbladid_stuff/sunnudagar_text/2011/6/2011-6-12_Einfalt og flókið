7:00 Fer á fætur og hefst handa við að koma tveimur strákum á fætur , einum þriggja ára og einum átta ára .
Helga konan mín mætir í vinnuna klukkan átta , svo ég kem þeim yngri á leikskólann hálfníu og hinum eldri á leikjanámskeið rétt fyrir klukkan níu .
9:00 Kem í vinnuna .
Við tekur hefðbundinn vinnudagur í handritasafninu , en það hefur að geyma um 15.000 handrit sem flest eru frá átjándu og nítjándu öld .
Safnið var formlega sett á stofn innan Landsbókasafns árið 1846 og hefur að geyma marga dýrgripi frá síðari öldum .
9:20 Undirbý heimsókn þrjátíu nemenda í norrænum fræðum frá Háskólanum í Basel í Sviss sem von er á í næstu viku .
Nemendurnir fá almenna kynningu á sögu og hlutverki handritasafnsins og fá einnig að skoða nokkur handrit .
Þar á meðal er uppskrift af Grettis sögu frá miðri átjándu öld , en þau hafa verið að kynna sér þá sögu síðustu vikur .
Á hverju ári koma þónokkrir nemendahópar til að kynna sér handritasafnið , bæði innlendir og erlendir , og þá þarf að finna til handrit og umfjöllunarefni sem hentar hverju sinni .
11:00 Ræði við tvo háskólanema sem eru í sérstöku verkefni í handritasafninu í sumar , en það eru þær Eva Kamilla Einarsdóttir og Íris Alda Ísleifsdóttir .
Þær eru að vinna að XML-skráningu á handritunum , en slík skráning gerir notendum kleift að nálgast upplýsingar um handritin á netinu og leita eftir fjölmörgum leiðum .
Afraksturinn birtist á síðunni handrit.is .
11:30 Fer yfir verkefni fyrir þýska stúlku , Verena Perschke , sem er í starfsnámi í handritasafninu um þessar mundir .
Á síðustu misserum hafa nokkrir þýskir háskólanemar verið í sjálfboðavinnu hjá okkur sem þeir fá metna til eininga í Þýskalandi .
Við verðum því áþreifanlega vör við áhuga Þjóðverja á íslenskum bókmenntum og handritaarfi .
13:00 Fer í stutta heimsókn í Þjóðmenningarhús ásamt Sigríði Hjördísi Jörundsdóttur sem vinnur með mér .
Tilgangur heimsóknarinnar er að skoða litla sýningu um Jón Sigurðsson forseta sem var opnuð þar nýlega .
Við Sigríður höfum verið að vinna að umfangsmiklu verkefni um fræðastörf Jóns og ákváðum því að kanna hvaða gögn væru þarna til sýnis .
Eva Kamilla og Íris Alda slógust í hópinn ásamt Verenu , enda er þetta mjög góð sýning um miðaldahandritin í Þjóðmenningarhúsinu sem þær gátu kíkt á ( og svo er ókeypis inn á miðvikudögum ! ) .
14:00 Sinni ýmsum fyrirspurnum og erindum .
Í hverri viku berast ýmsar fyrirspurnir til handritasafns sem þarf að vinna úr .
Stundum eru þetta einfaldar spurningar en einnig koma flóknari fyrirspurnir sem tengjast t.d. landadeilumálum , og þá þarf að fara í gömul skjöl og bréfabækur .
Slíkar fyrirspurnir geta verið nokkuð tímafrekar .
14:30 Vinn að sýningarmálum , en á síðustu vikum hafa nokkrir aðilar haft samband vegna sýninga sem þeir eru að vinna að .
Í handritasafninu eru varðveitt gögn fjölmargra þjóðþekktra einstaklinga frá nítjándu og tuttugustu öld og þess vegna erum við oft í samstarfi við ýmsa sýningaraðila sem þurfa myndir af ýmsum gögnum til að nota á sýningum sínum víða um land .
15:00 Tek saman stutta blaðagrein til að kynna verkefni handritasafns um Jón Sigurðsson forseta .
Í því felst stór sýning sem var opnuð í apríl síðastliðnum í Þjóðarbókhlöðu og einnig ýmsar skrár , skjöl og annað sem er aðgengilegt á jonsigurdsson.is .
Jón var sjálfur velunnari Landsbókasafns á æviárum sínum og þegar hann lést var allt handrita- og bókasafn hans keypt til safnsins fyrir umtalsverðar fjárhæðir .
Þess vegna hefur starf okkar að undanförnu snúist að miklu leyti um Jón á 200 ára fæðingarafmæli hans .
16:00 Undirbý heimsókn frá útvarpsþættinum Víðsjá , en umsjónarmenn þáttarins höfðu samband fyrir nokkru og höfðu áhuga á að ræða við starfsfólk handritasafns um áhugaverð handrit í vörslu safnsins .
Það er sjálfsagt að verða við þeirri beiðni enda er nauðsynlegt að kynna efni handritasafns af og til , sérstaklega svo að fólk hafi það í huga þegar það vill láta varðveita gömul bréf , dagbækur eða önnur gögn .
Það verða nokkur innslög frá okkur í Víðsjá núna í sumar .
17:00 Mæti á opnun sýningar um Jón Sigurðsson í Þjóðminjasafni ( dagurinn hefur að miklu leyti snúist um Jón Sigurðsson ! ) .
Þar eru til sýnis ýmsir gripir úr fórum Jóns og Ingibjargar og jafnframt er búið að hanna heilmikið margmiðlunarefni sem gaman væri að skoða betur við tækifæri .
18:00 Hjólað heim og hugað að kvöldmat .
20:00 Fer út í garð ásamt nágrönnunum að setja saman trampólín af stærri gerðinni .
Ég reikna með því að börnin í húsinu verði á því í allt sumar – ef það fýkur ekki burt í sumarblíðu júnímánaðar .
21:30 Kem inn eftir vel heppnaða trampólínuppsetningu .
Drengirnir eru sofnaðir en verða eflaust hissa þegar þeir kíkja út í garð í fyrramálið .
Við tekur hefðbundinn kvöldfrágangur .
22:00 Það er fátt spennandi í sjónvarpinu í kvöld , svo ég kíki á netið stutta stund , þar á meðal hina stórgóðu bloggsíðu dr. Gunna , gleðigjafann flickmylife og kanna hverjir eru virkir á Facebook þessa stundina .
22:30 Eftir netrápið tekur við stuttur bóklestur .
Fyrir valinu verður bókin Barokkmeistarinn eftir Margréti Eggertsdóttur .
