Jón Eyfjörð þekkir suðurþingeyska urriðann vel .
Hann hefur um árabil veitt í Laxá í Mývatnssveit , er einn af leigutökum Krákár á Mývatnsheiði og er að kynna urriðaveiði í Laxá í Aðaldal fyrir veiðimönnum .
" Veiðilöngunin dofnar ekkert , " segir Jón og fylgir blaðamanni með Kráká .
Einar Falur Ingólfsson efi@mbl.is Það eru eflaust fimm kílómetrar milli veiðistaða í Kráká , " segir þriðji maðurinn í jeppanum sem þokast eftir slóðum suður Mývatnsheiði , meðfram ánni sem um er rætt .
Bílstjórinn segir að vissulega gæti eitthvað verið til í því , en það séu líka fallegir veiðistaðir ! Undir stýri situr Jón Eyfjörð en hann er með kunnugustu veiðimönnum á þessum slóðum , enda einn af leigutökum Krákár , ásamt þeim Snorra Jóelssyni og Halldóri Jónssyni .
" Ég held að þetta sé sjöunda árið okkar með ána , " segir hann og bætir við að í hana komi menn að veiða urriða , og þá oft væna .
" Þetta eru mikið fiskar á bilinu tvö til fjögur pund .
Yfirleitt eru þeir frekar stórir .
Það er áramunur á þeim , hvernig þeir koma undan vetri .
" Við erum á ferðinni í lok maí og í rauninni að opna ána .
Það er svalt og hefur fryst á heiðum síðustu nætur .
Hæðarmælirinn á GPS-tækinu sem Jón ekur eftir er kominn vel yfir 300 metrana og í slökkum sitja enn snjóskaflar .
Þriðji maðurinn í bílnum er Guðmundur Guðjónsson , veiðiblaðamaður og ritstjóri , en hann hefur áður veitt með Jóni í Kráká og hrifist af , enda landað þarna sterkum og spretthröðum fiskum nánast uppi á öræfum .
Það er heillandi að tengjast náttúrunni á þann hátt .
Við byrjuðum hinsvegar á að skoða ána þar sem hún streymir tær og lygn í sveigum niðri í byggð , nærri bænum Litluströnd .
Þar kastaði ég á fallegan streng og vænn urriði elti straumfluguna alveg upp að fótum mér .
Hann tók samt ekki .
Við ökum síðan til baka og upp að bænum Grænavatni .
Þaðan er ekinn slóði áleiðis inn í Suðurárbotna og á meðan fræðir Jón okkur um ána og tignarlega náttúruna .
Upptök Krákár eru í heiðalöndunum norðaustan Svartárvatns í Bárðardal , sunnan Sellandafjalls , ekki svo langt frá Suðurárbotnum .
Hún fellur norður af Mývatnsheiði og sameinast Laxá í Mývatnssveit skömmu eftir að hún kemur úr Mývatni .
" Kráká er um 35 kílómetrar , " segir hann , " og það eru sex stangir í ánni .
Hörður Halldórsson á Arnarvatni og Sveinn Guðmundsson í veiðibúðinni Horninu á Akureyri eru með svæðið frá brúnni á þjóðveginum og niður að Laxá og selja í það .
Þar eru tvær stanganna og það svæði er til að mynda heppilegt fyrir fjölskylduveiði , en þar hefur fólki verið leyft að beita spúni .
Hér upp frá er hinsvegar bara veitt á flugu og veiðimenn sleppa fiskunum , nema ef þeir eru svangir , þá er hægt að hirða einn eða tvo í matinn .
" Það er skynsamleg ráðstöfun , enda er þessi staðbundni urriði hægvaxta og auðvelt að ganga nærri slíkum stofnum með stjórnlausu drápi ; þá verður hann sífellt meira spennandi fyrir veiðimenn með hverju pundinu sem hann bætir á sig .
24 urriðar og sandskaflar Við nemum staðar við mikla breiðu neðan við Strengjabrekkur .
Þar segist Jón hafa lent í ævintýrum ásamt félaga sínum ; þeir fengu 24 urriða í einni heimsókninni .
Miklir ísskaflar , kolsvartir af sandi , liggja þarna með bökkum og vitna um ógnvænleg vorflóð og einnig gífurlegan sandframburð Krákár , sem löngum hefur verið vandamál niðri í sveit .
Sandur barst áður fyrr upp á tún bænda í Aðaldal , þegar Laxá skolaði honum fram , en nú hefur Laxárvirkjun dregið úr slíkum flóðum en sandurinn hefur haldið áfram að vera til vandræða í Laxá ; sumir kenna honum til að mynda um minnkandi seiðaframleiðslu laxins .
Rannsóknir Landsvirkjunar hafa sýnt að 10 til 30.000 tonn af sandi skolist árlega með Laxá til sjávar og berst megnið af honum fram með Kráká .
Á liðnum áratugum hefur verið reynt að binda sandinn með landgræðslu .
Mikið sandfok og uppblástur hefur verið á svokölluðu Katlasvæði suður af Mývatni og hefur sandurinn eytt mólendi við upptök Krákár .
Víðtækar landgræðsluaðgerðir hafa skilað árangri en engu að síður berst enn gríðarmikið af sandi niður farveginn , um það vitna svartir skaflarnir .
Jón hyggst veiða breiðuna og segir að í henni séu þrír álar , að austan þar sem við stöndum , í miðjunni þar sem einnig sé góður hylur , og að vestan .
Hann veður út og kastar á meðan , fljótlega tekur fallegur urriði fluguna , tveggja punda fiskur , sem tekur fer sporðadans fyrir áhorfendur .
Ég veð þá út í og kasta á hylinn þar sem Jón fékk fiskinn , en Jón kannar vesturálinn .
Það þýðir þó lítið , hann hefur fyllst af sandi síðan í fyrra og við fáum ekki meira á þessum stað .
Eftirminnilegar tökur Áfram ökum við upp með áni og næst nemur Jón staðar við fallegan og hraðan streng við Strengjabrekkur .
Þaðan sést norður að Mývatni .
" Hér fáum við oft einn fisk , í mesta lagi tvo , " segir Jón og bendir Guðmundi á hvar sé vænlegt að kasta straumflugunni .
Þegar Guðmundur gengur niður að ánni spyr ég Jón hvernig hann lýsi þessari á , sem fáir þekkja .
" Nú erum við á leið suður í Sellönd , " segir hann og bendir , og um það vitnar Sellandafjall suðaustan við okkur sem nær hátt í þúsund metra hæð .
" Kráká skiptist eiginlega í þrennt .
Niðurfrá , á flatlendinu hérna fyrir neðan Strengjabrekkur , eru talsverðar breiður .
Hér er hún býsna hröð á kafla , en ofar hægist aftur á henni .
Það er fiskur í öllu þessu vatni .
Við fáum aldrei marga – en við fáum eftirminnilegar tökur .
Víða er stífur straumur hér og tökurnar geta verið fanta-skemmtilegar .
" Jón þagnar , horfir um stund og segir síðan , eins og við sjálfan sig ; " ég ætla að taka púpurennsli á þetta á eftir " .
Hann snýr sér síðan aftur að mér og segir að þarna fyrir ofan séu nokkrir góðir veiðistaðir sem við eigum eftir að skoða .
" Þeir eru ekki jafn hraðir og þessi .
Við leyfum mönnum að veiða upp að Krákárbakka en þar stóð samnefnt kot .
Við félagarnir sem leigjum ána höfum farið með henni allri .
Hún breytir sér mjög mikið milli ára , eins og þú sást á breiðunni áðan .
Állinn sem við veiddum mest í í fyrra er nú fullur af sandi .
" Veiðiskapur fjarri mannabyggð og uppi á heiðum , eins og býðst í Kráká , heillar marga .
Jón segir að á hverju ári mæti þangað litlir hópar veiðifélaga sem láta aka sér upp á heiði og ganga síðan niður með ánni á tveimur eða þremur dögum , þeir gista í tjöldum og veiða sig niður með henni .
Það hljómar spennandi .
Meira að segja vargurinn heillar Jón Eyfjörð hefur eytt mörgum dögum við veiðar í þessari sveit gegnum árin .
Hvernig kom það til ? " Ég er ættaður utan af Látraströnd norðan Grenivíkur , " segir hann og í orðunum felst að hann sé skilgetinn sonur þessa landshluta .
" Við vorum samtíða í Kennaraháskólanum við Hólmfríður á Arnarvatni og sumarið 1983 bauð hún mér að koma hingað að veiða í Laxá í Mývatnssveit .
Þannig byrjaði þetta .
Ég kolféll fyrir ánni .
Fyrstu tvö árin sem ég kom í Laxá fékk ég samt ekki neitt , " segir hann og brosir .
" En fegurðin , kyrrðin , áin – allt hérna var æðislegt ! Meira að segja flugan , vargurinn .
" Hann hlær .
" Ég kom fyrst hingað uppeftir í Kráká með Daða Harðarsyni , um 1990 .
Þá veiddum við í hyljum hérna fyrir ofan .
Ég hef verið að koma hingað í 20 ár .
" Hann er farinn að þekkja suðurþingeyska urriðann vel .
" Það má segja það , ég er búinn að veiða víða á þessu svæði .
" Nú stendur Jón líka í því að selja veiðimönnum leyfi í vorveiði á urriða í Laxá í Aðaldal .
" Ég samdi um það við Orra Vigfússon , fyrir hönd Laxárfélagsins , að selja í vorveiði á svæðum þess , tíu stangir .
Það er bara á vorin , áður en laxveðin byrjar .
Þetta er samvinnuverkefni okkar Laxárfélagsins og þetta er þriðja vorið sem ég stend í þessu ; það er veitt í nítján og hálfan dag , frá 1. júní .
Þann tuttugasta hefst laxveiðin .
Við veiðum frá Spegilflúð á Laxamýri og upp Laxamýrarsvæðið og Núpasvæðið , svo Jarlsstaðaveiðar frá Tjarnarhólmaflúð og upp að Dýjaveitum .
Einnig Hagaveiðar og neðri hlutann af Hrauni .
Þá höfum við líka farið inn á land Hólmavaðs og Ytra-Fjalls , ég gerði samkomulag um það .
Fyrsta vorið , 2009 , var mjög kalt .
Samt veiddist ágætlega , með því að veiða þungt , hægt og djúpt .
Það gildir það sama í Laxá á vorin og hér upp frá , í Kráká .
Það þarf ekki að strippa mikið ; veiða þungt og djúpt .
" Jón endurtekur þessi orð með sjálfum sér og horfir um stund á Guðmund kasta .
Segir síðan : " Ég dýrka þessi svæði .
" Nær hann eitthvað að veiða sjálfur urriða í Laxá á vorin ? " Ég kem hingað norður upp úr 20. maí , fer yfir svæðin og geri klárt – en ég prófa oft líka eitthvað að kasta , " segir hann og brosir .
" Svo hefst veiðin 1. júní og ég er hér til 19. , með örfáum undantekningum , og þá gefst ekki mikill tími til að veiða sjálfur því ég er að segja öðrum til – vinnan getur truflað veiðina ! " Aftur brosir Jón .
" Í fyrra ætlaði ég að vera mjög duglegur við að veiða sjálfur hér en það varð lítið úr því .
En það stefnir í að ég nái að veiða meira núna , því von er á eitthvað færri veiðimönnum en í fyrra .
" Er Laxá í Aðaldal ekki að vissu leyti ókannað land hvað urriðan varðar , hann hefur einkum verið meðafli í laxveiði ? " Jú , þetta eru ókönnuð lönd .
Urriðinn hefur ekki verið veiddur með svo markvissum hætti .
Bændur hafa verið að hleypa mönnum í ána en nú hef ég skipt þessu upp í sex svæði og á þremur dögum fara veiðimenn á þau öll .
Þeir veiða því víða .
Og þar , eins og hér í Kráká , er von á rígvænum urriðum .
Í hittifyrra var stærsti fiskurinn í vorveiðinni í Laxá 67 cm og sá stærsti í fyrra 64 cm .
Ég fékk um daginn einn 60 cm , á Grjóteyri við Haga .
Það var í stórhríðinni um daginn .
" Og því til áréttingar steypir hrossagaukur sér rétt hjá okkur , með háum trillum .
Í veiðistússi allt árið Jón kemur að útgáfumálum , því ásamt Guðmundi veiðifélaga okkar og Heimi Óskarssyni heldur hann út veiðivefnum Vötn og veiði og veftímaritinu Veiðislóð .
" Þetta er allt hluti af veiðiástríðunni , það er gaman að stússa í þessu , " segir Jón .
" Ég er svolítið að skrifa en Guðmundur er ritstjórinn og sér mest um þetta .
Við höfum meira verið að ýta Vötn og veiði áfram af vilja en að þetta sé fjárhagslega hagkvæmt .
En þetta er partur af því sama ; að vera að veiða , að selja veiðileyfi og að skrifa .
Á þennan hátt get ég verið í þessu allt árið .
" Það hlýtur að mega segja að Jón Eyfjörð sé með veiðidellu .
" Já já , " segir hann og brosir .
" Ég byrjaði að veiða á færi .
Pabbi var trillukall og þetta er í blóðinu .
Ég var sjö ára gamall þegar ég byrjaði að fara á sjó með pabba .
" Hvað er svona spennandi ? Er það biðin eftir tökunni , kippurinn ? " Ég gekk í gegnum það sama og allir aðrir ; fyrst vildi ég bara ná að veiða nógu mikið , " svarar hann .
" En nú er ég alveg hættur að fá út úr því .
Nú er það takan , og glíman við fiskinn .
Eftir því sem maður verður eldri eykst líka ánægjan við að leyfa honum að synda burtu aftur .
Nei , veiðilöngunin dofnar ekkert .
Mig fer að dreyma veiðina í mars .
" Guðmundur dregur línuna inn á hjólið , hann hefur ekki orðið var í strengnum .
" Nú er sólin að brjótast í gegn – ég ætla að kasta púpu á strenginn , " segir Jón , þrífur stöngina sem á er þung púpa og tökuvari , og gengur niður að ánni .
Hann veður upp strenginn neðst , kastar stutt á undan sér og fylgist með tökuvaranum .
Innan skamms er hann kominn yfir stórgrýttan strenginn , við bakkann fjær er fallegur spegill , Jón kastar ofan við hann , fylgist með rekinu og lyftir skyndilega stönginni – stór urriði er á og stekkur upp úr vatninu .
Eftir nokkrar mínútur er Jón kominn með fjögurra punda fiskinn í myndatöku okkar megin við Kráká og síðan er honum sleppt .
Ofar við ána nást tveir fallegir fiskar til .
Það er eins og hann segir ; þeir eru kannski ekki margir , og það er spotti milli veiðistaðanna – en þetta eru fallegir urriðar og þeir eru sterkir .
Veitt með Jóni Eyfjörð í Kráká á Mývatnsheiði Kemur á ýmsan hátt að veiðinni Að þessu sinni er haldið til veiða í Kráká í Mývatnssveit með Jóni Eyfjörð .
Hann þekkir afar vel þar til , rétt eins og á öðrum silungsveiðislóðum í Suður-Þingeyjarsýslu , en hann er einn þriggja leigutaka árinnar og hefur verið það undanfarin ár .
Jón Eyfjörð er annars framkvæmdastjóri verkfræði- og hugbúnaðarhúss sem heitir Staki .
Þar hefur hann starfað frá árinu 2008 .
" Þetta byrjaði í hruninu , " segir hann og glottir þegar spurt er að því hvernig gangi að standa í rekstri á fyrirtæki í dag .
" Þetta lullar , " bætir hann við .
" Við vorum ellefu þegar við byrjuðum en erum 17 núna .
" Jón kemur á ýmsan hátt að stangveiðimálum .
Ekki aðeins er hann ástríðufullur veiðimaður , heldur kemur hann einnig að leigu Krákár , eins og fyrr segir , annast sölu á veiðileyfum í urriðaveiði á svæðum Laxárfélagsins í Aðaldal á vorin , og þá er hann einn þriggja aðstandenda veiðivefjarins Votnogveidi.is og nýs vefttímarits , Veiðislóð , en það er tímarit um sportveiði og tengt efni .
