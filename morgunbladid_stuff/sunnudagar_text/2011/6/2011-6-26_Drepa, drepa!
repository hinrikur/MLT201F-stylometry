Víkingahátíðin 2011 var haldin í Víkingaþorpinu í Hafnarfirði við Fjörukrána um síðustu helgi .
Það er jafnan góð skemmtun og líka þjóðleg fyrir þá sem vilja gera eitthvað öðruvísi á 17. júní en hátíðin er alltaf haldin í kringum þjóðhátíðardag Íslendinga .
Það er heilmikil stemning á hátíðinni , þetta er eins og að fara í annan heim því mikið er af uppáklæddu fólki .
Allir sem taka þátt eru klæddir að hætti víkinga og einhverjir gestanna líka .
Grill við opinn eld og hlóðapottur bæta ennfremur á ekta andrúmsloftið .
Um allt svæðið eru markaðsbásar , sem selja ýmiss konar handverk , allt frá víkingaskarti yfir í leðurpunga .
Dagskráin var þéttskipuð , m.a. Víkingaskóli barnanna , ýmis tónlistaratriði , sögur og sýning á fornum leikjum .
Vinsælasta atriðið er samt án efa bardagasýning , sem var einmitt að hefjast þegar fjölskyldan mætti á staðinn .
Var það við nokkurn fögnuð barnanna , tveggja drengja , annar er tæplega tveggja en hinn þriggja og hálfs árs .
Þó þetta sé allt í plati er sýningin frekar ofbeldisfull og hugsaði maður með sér að það væri kannski einum of mikið að láta fjöldann öskra hástöfum : " Drepa , drepa , drepa ! " Allir sem eiga ung börn vita að þau eru afskaplega fljót að læra og því fór um móðurina þegar eldri drengurinn sönglaði : " Drepa , drepa ! " í kvöldbaðinu þegar hann var að skjóta úr vatnsbyssunni á plastsjóræningja .
Ó , nei ! Inga Rún Sigurðardóttir ingarun@mbl.is 