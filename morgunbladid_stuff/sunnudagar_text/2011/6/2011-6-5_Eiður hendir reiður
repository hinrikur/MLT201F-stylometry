Á ýmsu hefur gengið hjá Eiði Smára Guðjohnsen eftir að hann yfirgaf Barcelona fyrir tveimur árum .
Hann fann sig ekki í Mónakó , hvarf óvænt frá Tottenham , var hraðfrystur hjá Stoke City en lifnaði aftur við hjá Fulham undir vorið .
Hann hefur enn drjúgan vilja til að leika knattspyrnu en viðurkennir að vera farinn að huga að lífinu sem bíður hans þegar skórnir fara á hilluna .
Texti : Orri Páll Ormarsson orri@mbl.is Myndir : Eggert Jóhannesson eggert@mbl.is Við erum á uppleið .
Með lyftunni á Hilton .
Fyrirheitna landið er betri stofan á áttundu hæð sem Eggert Jóhannesson ljósmyndari mælir afdráttarlaust með .
Ég veit að Eggert er smekkmaður og Eiður Smári Guðjohnsen treystir því bersýnilega líka .
" Þessi stofa er fyrir fræga fólkið , " laumar Eggert sposkur að mér .
Látum hann þekkja það , kappinn er nýkominn heim af stefnumóti með Lady Gaga .
" Er þetta mikil stássstofa , " spyr ég prúðbúinn hótelmann sem fylgir okkur ( alltaf gaman að sletta orðum með þremur samliggjandi essum yfir menn ) .
" Já , þetta er " lounge " fyrir svíturnar okkar á níundu hæðinni , " svarar hótelmaðurinn stoltur .
Eiður Smári mælir hann út með augunum .
Lætur það svo flakka : " Það vantar alveg svona " lounge " á fimmtu hæðina .
" Hann glottir við tönn .
Hvurslags er þetta eiginlega ? Er íslenska a-landsliðinu í knattspyrnu í kot vísað hér á Hilton ? Varla yrði farið svona með 21 árs-landsliðið ! Ekki veit ég hvort hótelmaðurinn prúðbúni les þessar ósvífnu hugsanir mínar , í öllu falli bifast hann ekki frekar en birkið á Kjalarnesinu .
" Lounge-ið " stendur undir væntingum og vel það .
Útsýnið er stórfenglegt .
" Þarna er gamla góða Esjan , " upplýsir Eiður Smári og stökkbreytist eitt augnablik í útskeifan hreppamann .
Það er brýnt að hafa fasta punkta í tilverunni .
Annar prúðbúinn hótelmaður býður okkur hressingu .
Bara vatn , segi ég til að ganga í augun á íþróttamanninum sem feykir mér hins vegar um koll eins og hverri annarri keilu með því að biðja um appelsín – íslenskt í þokkabót .
Glösin eru full og ekki eftir nokkrum sköpuðum hlut að bíða .
Eiður Smári er fyrst spurður hver staðan sé á hans knattspyrnuferli ? " Ég er laus allra mála hjá Stoke og staðan akkúrat núna er sú að Fulham hefur gert mér samningstilboð sem ég er að skoða .
Þetta er samningur til eins árs með möguleika á öðru ári .
Ég hef verið mjög ánægður hjá Fulham og er hrifinn af félaginu , þjálfarateyminu og leikmönnunum , þannig að ég mun að sjálfsögðu skoða þetta tilboð mjög vandlega .
" – Er Fulham þá fyrsti kostur ? " Já , eins og staðan er í dag .
" – Er þetta ásættanlegt tilboð ? Þá er ég að tala um lengd samningsins .
" Það held ég .
Maður er ekkert unglamb lengur , kominn yfir þrítugt , " segir Eiður og brosir .
( Viðtalið fór fram á miðvikudegi , daginn eftir sagði Mark Hughes starfi sínu lausu sem knattspyrnustjóri Fulham .
Í samtali við Sunnudagsmoggann á föstudag sagði Eiður Smári of snemmt að meta hvaða áhrif það hefði á sína stöðu en hann muni að sjálfsögðu fylgjast grannt með þróun mála hjá félaginu á næstunni .
) Lifnaði allur við – Var mikill léttir að komast til Fulham frá Stoke ? " Já , ég lifnaði allur við eftir þau vistaskipti .
Það var erfitt í Stoke og engan veginn eins og ég hafði gert mér í hugarlund .
" – Hvað gerðist hjá Stoke ? " Til að gera langa sögu stutta þá stillti þjálfarinn mér einfaldlega ekki upp .
Ég kom til Stoke á elleftu stundu og vitað mál að ég hafði misst af undirbúningstímabilinu .
Það átti að vera lítið vandamál og mér sagt að ég fengi tíma til að vinna upp það sem vantaði upp á formið .
" Síðan ferð þú bara að spila og verður frábær , " sögðu menn .
Þannig var þetta lagt upp .
" – Það fór á annan veg ? " Heldur betur .
Ég fékk engin tækifæri í byrjunarliðinu og kom í síðasta skipti inn á um miðjan október .
" Gramdist þessi vitleysa – Hver voru samskiptin við Tony Pulis knattspyrnustjóra á þessum tímapunkti ? " Engin .
Ég fann tiltölulega fljótlega að hann væri ekki að fara að stilla mér upp í liðinu .
Ég ákvað hins vegar að fara ekki í neitt fjölmiðlastríð – hef raunar nánast aldrei gert það – heldur svara þessu mótlæti frekar þegar þar að kæmi á minn hátt .
Ég neita því hins vegar ekki að mér gramdist þessi vitleysa um að ég væri ekki í formi og þar fram eftir götunum .
Það var út í hött .
Fólk sá mig ekki á vellinum og eflaust hafa einhverjir trúað því að ég væri ekki í formi en þegar frá leið held ég að flestir hafi áttað sig á því að eitthvað annað bjó að baki .
Þegar ég fór svo að spila með Fulham urðu sumir hissa á því að sjá að ég var alls ekki í svo slæmu formi .
" – Þú varst ekki fyrr kominn inn á í fyrsta leiknum , gegn Chelsea , en þú renndir þér í allsvakalega tæklingu ? " Já , já , " segir Eiður og hlær .
– Var Stoke eftir á að hyggja ekki rétta liðið fyrir þig ? " Eftir á að hyggja , já .
Ég tók áhættu með því að fara þangað .
Stoke hefur sinn leikstíl , baráttu , kýlingar , löng innköst og allt þetta .
Ég mat stöðuna hins vegar þannig að fyrst ég fengi að spila mikið , eins og mér var lofað , gæti ég minnt rækilega á mig í ensku úrvalsdeildinni .
Tony Pulis sannfærði mig líka um að ég væri maðurinn sem liðið vantaði , til að fá boltann í fæturna og koma stungum á framherjana .
" – Hvernig er að vera kominn aftur í ensku úrvalsdeildina ? " Frábært .
Mér hefur alltaf liðið vel á Englandi .
" Erfitt að aðlagast öðru liði – Þessi tvö ár síðan þú fórst frá Barcelona hafa ekki verið neinn dans á rósum hjá þér ! " Það er alveg rétt .
Partur af skýringunni er sá að hafandi verið hjá liði eins og Barcelona , sem spilar á mjög sérstakan hátt , eins og við höfum séð best undanfarið , getur verið erfitt að laga sig að leik annars liðs .
Stuttu sendingarnar og þríhyrningarnir , sem voru mínar ær og kýr hjá Barcelona , tíðkast ekki alls staðar .
Það á til dæmis við um Mónakó .
" – Var algjört kúltúrsjokk að koma þangað ? " Algjört .
Ég get nefnt æfingarnar sem dæmi .
Þær voru allt öðruvísi og erfiðari en ég var vanur og fyrir vikið mætti ég útkeyrður inn á völlinn .
Það var bara þannig .
Ég náði heldur ekki að aðlagast umhverfinu utan vallar og fyrir vikið var dvölin í Mónakó mjög erfið .
Ég átti fljótlega samtal við þjálfarann , þar sem ég fann að við áttum ekki samleið .
" – Tottenham Hotspur bjargaði þér úr þeirri prísund .
Þér gekk vel þar ! " Já , það gekk mjög vel og mér leið frábærlega hjá Tottenham .
Ég var að vísu inn og út úr liðinu en spilaði hlutverk í svo til öllum leikjum , hvort sem það voru níutíu mínútur , sjötíu eða fimmtán .
Harry Redknapp gerði mér fljótlega grein fyrir því að hann vildi halda mér og ég bjóst satt best að segja ekki við öðru en að semja við Tottenham síðasta sumar .
" – Hvað fór úrskeiðis ? " Ég veit það ekki ennþá .
Ég átti tvö til þrjú samtöl við Redknapp þar sem hann tilkynnti mér að fyrra bragði að hann vildi klára málið , bæði áður og eftir að ég fór í sumarfrí .
Það gekk samt ekki og þá kom upp frekar erfið staða .
" – Voru fleiri lið en Stoke inni í myndinni ? " Já .
Stoke var samt tilbúið að borga hæsta verðið og Mónakó þrýsti þess vegna svolítið á að ég færi þangað .
" – Hvernig er formið á þér núna ? " Ég er bara í fínu standi .
Ég ætla svo sem ekki að segja að ég sé í mínu besta leikformi , ég hef bara byrjað inni á í fjórum til fimm leikjum hjá Fulham .
Til að ná mínu besta formi hefði ég þurft að spila í hverri viku , þannig lagað séð , en ég er á réttri leið .
Verst var að tímabilið skyldi enda – það var rétt að byrja hjá mér .
" – Í tvö ár hefurðu verið á flandri en konan og synirnir þrír búa ennþá í Barcelona .
Hefur það ekki verið erfitt ? " Jú , það er erfitt að vera sundur sem fjölskylda og ef til vill hefur það spilað inn í mitt gengi í fótboltanum .
Á móti kemur að þegar knattspyrnumaður er kominn á þennan aldur , búinn að ná sínum helstu markmiðum og toppa , hlýtur hann að setja hag fjölskyldunnar á oddinn .
Við erum mjög sátt við þá ákvörðun að leyfa drengjunum að búa áfram í Barcelona .
Þar líður þeim vel .
Hefði fjölskyldan fylgt mér hefði hún þurft að rífa sig upp og flytja á fjögurra mánaða fresti .
Það er ekki gott fyrir börn .
Það segir sig sjálft .
" – Kemur til greina að fjölskyldan flytji til Lundúna , semjirðu áfram við Fulham ? " Það er of snemmt að taka afstöðu til þess .
Verði ég hins vegar áfram í London munum við örugglega skoða málið mjög vandlega , meta kosti og galla .
" Með syninum í landsliðinu ? – Að fleiru er líka að hyggja .
Tveir eldri synir þínir , Sveinn Aron og Andri Lucas , eru til að mynda í knattspyrnuakademíu Barcelona .
" Mikil ósköp .
Það er auðvitað frábært tækifæri fyrir þá að vera í þeirri frægu akademíu .
Sá elsti er þrettán ára og alvaran á bak við æfingarnar er mikil .
Hann æfir nánast eins og atvinnumaður .
" – Erum við þá að tala um Guðjohnsen-feðga í landsliðinu eftir allt saman ? Nú hlær Eiður Smári dátt – að spurningunni sem hefur fylgt honum svo til alla ævi .
" Það væri kannski nær að pabbi tæki fram skóna aftur , " segir hann síðan í léttum dúr .
Eftir stutta þögn heldur hann áfram , alvarlegri í bragði : " Strákurinn hefur mikinn metnað og virðist vera harðákveðinn í að verða knattspyrnumaður .
Maður veit samt aldrei hvað verður .
Auðvitað yrði gaman að spila með syni sínum í landsliðinu en þetta er ekkert sem ég velti fyrir mér dagsdaglega .
Satt best að segja á ég fullt í fangi með að halda sjálfum mér inni í landsliðinu þessi misserin ...
" Hann hlær .
Þjálfun kemur til greina – Þú ert á 33. aldursári , hvað vonastu til að spila lengi í viðbót ? " Ég er í býsna góðu standi , í fínu formi og laus við meiðsli .
Ég hef alltaf jafngaman af því að fara á æfingar og á meðan áhuginn er fyrir hendi og skrokkurinn í lagi mun ég halda áfram .
" – Hvað tekur þá við ? " Það er ekki gott að segja .
Ég verð þó mjög líklega viðloðandi fótbolta áfram .
" – Kæmi þjálfun til greina ? " Já , tvímælalaust .
Ég er farinn að velta allskonar hlutum fyrir mér , gæti til dæmis hugsað mér að byrja sem aðstoðarþjálfari einhvers staðar og möguleikarnir liggja víða þar sem ég tala ein fimm eða sex tungumál .
" – Muntu setjast að á Íslandi í framtíðinni ? " Ég sé það ekki fyrir mér , alla vega ekki eins og staðan er núna .
Það er alltaf gaman að koma heim , sérstaklega á sumrin , en ég er búinn að búa svo lengi erlendis að mín sóknarfæri eru miklu frekar þar .
" Svo mörg voru þau orð .
Við Eiður Smári yfirgefum " lounge-ið " á Hilton og stígum aftur inn í lyftuna .
Hann fer út á fimmtu hæð – ég fer alla leið niður .
Svo á jörðu sem á himni Undanfarið ár eða svo hefur Eiður Smári annað veifið birst í nýju hlutverki – sem sparkskýrandi á Sky Sports-sjónvarpsstöðinni í Bretlandi .
Hefur innlegg hans almennt mælst vel fyrir og Eiður Smári staðfestir að Sky sækist eftir áframhaldandi samstarfi við sig .
" Þetta kom frekar óvænt upp í fyrravor þegar ég var hjá Tottenham .
Sky bað mig að koma og taka þátt í umræðum og aðstoða við greiningu á leik og ég fann mig bara ágætlega í þessu .
Alla vega hafa þeir beðið mig að koma nokkrum sinnum síðan og vilja fá mig áfram næsta vetur .
" Eiður Smári er eini leikmaðurinn sem bæði hefur leikið undir stjórn José Mourinhos og Peps Guardiola og segir Sky ekki síst hafa horft til þeirrar staðreyndar .
" Síðan hef ég ýmist leikið með eða á móti flestum stærstu stjörnunum í dag og hef því þokkalega yfirsýn og get jafnvel miðlað upplýsingum sem ekki liggja í augum uppi .
" Þegar ég heimsótti Eið Smára til Barcelona fyrir rúmum fjórum árum spurði ég hann einmitt hvort hann gæti hugsað sér að vinna við sjónvarp í framtíðinni .
Þá starði kappinn á mig eins og ég væri strútur í strápilsi .
Hann hlær þegar ég rifja þetta upp .
" Ég hef ekki sóst eftir frama á þessum vettvangi en þetta er bara nokkuð gaman .
Maður horfir öðruvísi á fótbolta frá þessu sjónarhorni .
Á endanum snýst þetta þó allt um að einhver nenni að hlusta á bullið í mér .
Einhvern tíma lýkur fótboltaferlinum og þá verður maður að finna sér eitthvað að gera .
Þetta er eitt af því sem kemur til greina .
Það er hægt að hugsa sér verri staði en Sky sem er risastór sjónvarpskeðja með margt fleira en fótbolta .
" Óskar strákunum góðs gengis Evrópumót 21 árs-landsliða hefst í Danmörku um næstu helgi .
Eiður Smári ætlar eins og aðrir landsmenn að fylgjast með mótinu en á vont með að átta sig á möguleikum íslenska liðsins .
" Ég hef enga tilfinningu fyrir þessu móti .
Þá á ég við að ég veit hvað íslenska liðið getur en hef ekki hugmynd um hvernig lið hinna þjóðanna eru .
Það hlýtur þó að hjálpa okkur að sterkir menn hafa verið að draga sig út úr öðrum liðum , eins og hjá Englendingum og Dönum .
" Hann segir það þó ákveðna vísbendingu að íslenska liðið hafi komist verðskuldað í lokakeppnina , meðal annars með því að sigra ríkjandi Evrópumeistara , Þjóðverja .
" Þetta eru mjög hæfileikaríkir strákar og ég óska þeim góðs gengis í Danmörku .
" Mikla athygli vakti þegar KSÍ ákvað á ögurstund að láta 21 árs-liðið ganga fyrir a-liðinu síðastliðið haust .
Bros færist yfir andlit Eiðs Smára þegar þetta berst í tal .
" Ég hef mjög sterka skoðun á því máli en þetta er liðin tíð og tilgangslaust að velta sér upp úr þessu núna .
Þeir tóku þessa ákvörðun sem þurfti og ég er feginn að hafa hvergi komið þar nærri .
" Einstakt hugarfar – einstakt lið Útför Englandsmeistara Manchester United var gerð frá Wembley-leikvanginum í Lundúnum um liðna helgi .
Séra Pep Guardiola þjónaði fyrir altari og Lionel Messi lék einleik , dyggilega studdur af Kammersveit Katalóníu .
Fátt í þeirri athöfn kom Eiði Smára í opna skjöldu .
" Ég man ekki nógu langt aftur til að geta fullyrt að Barcelona-liðið í dag sé besta lið sem uppi hefur verið en í nútímaknattspyrnu , hvenær svo sem hún byrjaði , er þetta mjög líklega besta liðið , " segir hann .
Að dómi Eiðs Smára eru Börsungar vel að afrekum sínum komnir .
" Auðvitað eru þeir með Messi og tvo til þrjá aðra afburðaknattspyrnumenn en það er ekki bara það .
Aðalatriðið í mínum huga er hvernig þeir leika leikinn , hugarfar félagsins gagnvart fótbolta er alveg einstakt .
Það mun aldrei breyta sínum stíl til að þóknast ákveðnum leikmanni eða leikmönnum .
Í því liggur fegurðin .
" Hann segir Johan Cruyff að öðrum ólöstuðum manninn á bak við þessa hugmyndafræði og kynslóðin sem leikur með liðinu nú sé að njóta ávaxtanna .
Eiður Smári lék einn vetur undir stjórn Peps Guardiola og segir hann einstakan .
" Hann var frábær leikmaður og ekki síðri þjálfari .
Hann býr að því að geta sett sig í spor leikmanna enda upplifði hann allar þessar tilfinningar sjálfur sem leikmaður og veit upp á hár hvaða merkingu það hefur fyrir Katalóna að leika með Barcelona-liðinu .
" Framganga Lionels Messis á undanförnum tveimur leiktíðum hefur verið með þvílíkum ólíkindum að æ fleiri velta því nú fyrir sér hvort hann sé orðinn besti knattspyrnumaður sögunnar .
Eiður Smári vill ekki ganga alveg svo langt .
" Það er erfitt að segja að hann sé sá besti sem uppi hefur verið .
Hann er klárlega besti leikmaður sinnar kynslóðar og óhætt að nefna hann í sömu andrá og Pelé og Maradona .
" Messi berst ekki á , virkar þvert á móti hógvær og hlédrægur .
Eiður Smári staðfestir það .
" Hann er jarðbundinn og mikill fjölskyldumaður .
Fólk kann að meta það .
Saga hans er líka mjög rómantísk , hvernig hann flutti kornungur frá Argentínu til Spánar og menn óttuðust að hann ætti ekki eftir að stækka nóg til að geta spilað fótbolta með þeim bestu .
Þá tók félagið hann undir sinn verndarvæng og hann hefur aldeilis endurgoldið traustið .
" 