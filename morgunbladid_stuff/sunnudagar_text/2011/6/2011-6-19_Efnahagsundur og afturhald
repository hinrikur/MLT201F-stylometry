Í Tyrklandi togast á kraftar þróttmikils efnahagslífs og afturhaldssemi .
Fá ríki stóðu kreppuna af sér með jafn miklum glæsibrag og Tyrkland þar sem hagvöxtur er þrisvar sinnum meiri en almennt gerist í Evrópu .
Fyrir viku vann Tayyip Recep Erdogan forsætisráðherra stórsigur í kosningum .
Karl Blöndal kbl@mbl.is Recep Tayyip Erdogan , forsætisráðherra Tyrklands , vann stórsigur í kosningunum fyrir viku og tryggði sér völdin þriðja kjörtímabilið í röð .
Erdogan nýtur vinsælda meðal bæði snauðra og efnaðra .
Þrátt fyrir langa valdasetu fer fylgi hans vaxandi .
Hann komst til valda árið 2002 og í hans stjórnartíð hefur tyrkneskt efnahagslíf blómstrað .
Erdogan lagði á það áherslu í kosningabaráttunni að hann hygðist breyta stjórnarskrá landsins og talaði um forsetakerfi , en forðaðist þó að fara nákvæmlega út í með hvaða hætti .
Óttast að Erdogan vilji aukin völd Breytinga á stjórnarskránni er þörf enda var hún sett eftir að herinn sölsaði til sín völdin 1980 .
Sérstaklega þarf að skilgreina samband Kúrda og Tyrkja áður en bilið þar á milli verður of breitt .
Árangur flokks Kúrda í kosningunum mun auðvelda þeim að gæta hagsmuna sinna í þeim efnum .
Gagnrýnendur Erdogans óttast hins vegar að stjórnarskrárbreytingunum sé ætlað að tryggja honum aukin völd .
Minnkandi umburðarlyndi hans gagnvart gagnrýnendum og tilhneiging til að sjá samsæri að baki hverju andófi hefur ýtt undir þessar áhyggjur .
Í kosningabaráttunni kallaði hann þátttakendur í mótmælum gegn stjórninni " þorpara " og gerði lítið úr andláti kennara á eftirlaunum sem fékk hjartaáfall eftir að lögregla notaði á hann piparúða til að leysa upp mótmælafund .
" Ég læt þá ekki valta yfir lögregluna mína , " sagði Erdogan eftir að lögregla hafði beitt stúdenta í mótmælaaðgerðum valdi í desember .
Hann hefur réttlætt handtökur á blaðamönnum , sem sakaðir eru um samsæri og ráðabrugg , og þegar óútgefin bók var bönnuð sagði hann að " sumar bækur [ hefðu ] meiri eyðileggingarmátt en sprengjur " .
" Ef forsætisráðherrann vill stjórna þessu landi með friði ætti hann að vita og aldrei gleyma að hin fimmtíu prósentin eru til , " skrifaði dálkahöfundurinn Mehmet Yilmaz í dagblaðið Hürriyet .
Erdogan hefur reynt að slá á þessa gagnrýni eftir kosningarnar .
" Fólkið ...
hefur sent okkur boð um að nýja stjórnarskráin eigi að verða til með málamiðlunum , samráði og samningum , " sagði hann í sigurræðu sinni á sunnudag fyrir viku .
Á mörkum tveggja heima Tyrkland situr á mörkum hins vestræna og austræna heims , bankar á dyrnar hjá Evrópusambandinu og sækist eftir áhrifum í arabaheiminum .
Á meðan Evrópusambandið glímir við afleiðingar hinnar alþjóðlegu kreppu , er Tyrkland það land , sem einna best hefur staðið áhrif hennar af sér .
Hagvöxtur í Tyrklandi er þrefalt meiri en í öðrum ríkjum Evrópu .
Áður gekk á með kreppum og valdaránum í Tyrklandi .
Undir stjórn Erdogans er Tyrkland orðið að stórveldi í sínum heimshluta .
Engu að síður er Tyrkland olnbogabarn í Evrópu .
Í rúm tuttugu ár hefur Tyrkland staðið við dyr Evrópusambandsins .
Enn er mikil andstaða við aðild Tyrklands í ríkjum Evrópusambandsins og óttast menn greinilega áhrif þessa fjölmenna múslímaríkis .
Aðrir benda hins vegar á að múslímar myndu aðeins túlka höfnun Tyrklands á einn veg og telja að ekkert geti skapað jafn afgerandi tækifæri til að hafa áhrif á þróun mála í hinum íslamska heimi og aðild Tyrklands , þess múslímaríkis sem teljist hvað nútímalegast , að ESB .
Leið Erdogans til valda Flokkur Erdogans nefnist Réttlætis- og þróunarflokkurinn ( AKP ) og á rætur í íslam .
Hann fékk 49,9% atkvæða í kosningunum , en vantaði fjögur sæti til að ná þeim 330 sætum , sem hann þarf til þess að breyta stjórnarskrá landsins án aðkomu annarra flokka .
550 sæti eru á þinginu .
Erdogan er sonur skipstjóra .
Á uppvaxtarárunum seldi hann sætindi á götum Istanbúl til þess að fjármagna nám sitt í kóranskóla .
Hann er múslími og kona hans og dætur ganga með slæðu á höfði .
Hann drekkur ekki áfengi og fer reglulega í mosku .
Erdogan ólst upp í fátækt en efnaðist þegar hann varð meðeigandi að fyrirtæki í matvælageiranum og er nú milljónamæringur .
Á háskólaárum sínum gekk hann í pólitíska íslamistahreyfingu Necmettins Erbakans , sem var fyrsti íslamistinn til að verða forsætisráðherra Tyrklands .
Erdogan var kjörinn borgarstjóri í Istanbúl árið 1994 og naut vinsælda fyrir að bæta samfélagsþjónustu .
Hann bannaði einnig áfengi í kaffihúsum í eigu borgarinnar og hvatti fólk til að velja á milli íslams og veraldlegra lífshátta .
Á ýmsu hefur gengið á pólitískum ferli Erdogans .
Árið 1997 neyddi herinn Erbakan til að segja af sér og Velferðarflokkur hans var bannaður .
Sama ár fór Erdogan með ljóð á stjórnmálafundi þar sem málstað íslamista var hampað .
Hann var settur í pólitískt bann og fjögurra mánaða fangelsi fyrir trúarlegan undirróður .
Arftaki Velferðarflokksins mætti sömu örlögum árið 2001 og þá hugsuðu Erdogan og hófsamir fylgismenn hans úr röðum íslamista sýn sína á ríkið og trúarbrögðin að nýju .
Afraksturinn var stofnun AKP .
Miklar breytingar hafa orðið í Tyrklandi frá því Erdogan komst til valda .
Hann hefur svipt herinn , sem eitt sinn hafði tögl og hagldir í landinu , völdum sínum og náð að ýta hinni veraldlegu yfirstétt í landinu til hliðar .
Öflugur efnahagur á krepputímum Talað er um að Erdogan hafi fyllt Tyrki nýju sjálfstrausti , jafnvel þá sem ekki styðji hann .
Tyrkland er 17. stærsta hagkerfi heims .
Borgin Gaziantep er dæmi um breytingarnar , sem átt hafa sér stað í landinu .
Hún er þúsund kílómetra frá Istanbúl .
Eitt sinn var hún þekkt fyrir eggaldina-kebab og pistasíuhnetutré .
Nú er hún öflug efnahagsmiðstöð .
Frá 2005 hefur iðnaðarframleiðsla í borginni tvöfaldast .
Árið áður en Erdogan komst til valda hafði fjármálakreppa nánast riðið Tyrklandi á slig .
Með endurfjármögnun tókst að afstýra hruni og Erdogan naut góðs af .
Öndvert við hugmyndafræðilega forvera sína , sem töluðu um íslamskt efnahagskerfi , lítur Erdogan ekki svo á að kapítalismi og íslam séu andstæður .
Hann hafði hagsmuni íslamskrar millistéttar í leit að auknum lífsgæðum að leiðarljósi og lagði áherslu á að opna efnahagslíf landsins .
Til 2007 var hagvöxtur í Tyrklandi að meðaltali sex af hundraði .
Í fyrra var hagvöxturinn 8,9% í Tyrklandi , 3,6% í Þýskalandi og 1,6% í Frakklandi .
Einkaneysla jókst um 6,8% í landinu í fyrra , en aðeins um 0,7% í 27 ríkjum Evrópusambandsins .
Sérstaka athygli vekur að hlutfall ríkisskulda af þjóðartekjum er 41,2% , en meðaltalið í Evrópusambandinu er 80,2% .
Meðaltekjur hafa þrefaldast í landinu í valdatíð Erdogans .
Ásjóna borga og bæja hefur gerbreyst , nýjar hraðbrautir eru lagðar , skýjakljúfar rjúka upp og nýjar hafnir byggðar .
Helst er óttast að þenslan sé svo mikil að hagkerfi landsins ofhitni .
Ásókn í Istancool Istanbúl er samkvæmt Brookings-stofnuninni í Bandaríkjunum öflugasta viðskiptastórborg heims .
Talið er að þar búi á milli 15 og 17 milljónir manna .
Til borgarinnar streyma ekki bara flóttamenn frá svæðum kúrda og farandverkamenn .
Borgin er vinsæl hjá Evrópubúum og Bandaríkjamönnum og hefur hlotið viðurnefnið " Istancool " .
Börn Tyrkja , sem á sínum tíma komu til Þýskalands í leit að vinnu , snúa nú aftur hámenntuð og fá iðulega hærri laun en þau fengju í Þýskalandi .
Langt er síðan fleiri þýskir Tyrkir fóru að streyma til Tyrklands en Tyrkir til Þýskalands .
Ekki er laust við að vaxandi máttur Tyrklands veki ótta og vangaveltur um að nú eigi að endurreisa það veldi , sem Tyrkir höfðu fyrir 400 árum , þótt það hljómi fjarstæðukennt .
En áhrif Tyrkja fara ekki á milli mála .
Þeir hafa sérstöðu í samskiptum við hópa , sem vestræn ríki hafa engin tengsl við , hvort sem það eru samtökin Hamas á hernumdum svæðum Palestínumanna , Hisbollah í Líbanon eða Moktada al-Sadr í Írak .
Þar með er ekki sagt að líkur séu á að þeir muni snúa baki við vestrinu .
Tyrkir hafa ekki látið deilur við Ísraela hafa áhrif á stjórnmálasambandið við Ísrael .
Þeim fannst fram hjá sér gengið þegar ákveðið var að láta til skarar skríða gegn Moammar Gaddafi Líbíuleiðtoga , en leggja meira af mörkum en til dæmis Þjóðverjar til að fylgja eftir ályktun öryggisráðs Sameinuðu þjóðanna um aðgerðir í Líbíu .
Tyrkir hafa sýnt að lýðræði og íslam þrífast hlið við hlið og hægt sé að búa til velmegun án olíu .
Þaggað niður í gagnrýnendum En í landinu ríkir einnig breytt andrúmsloft og aukin íhalds- og afturhaldssemi .
Íslamistarnir í ríkisstjórninni hjóla í andstæðinga sína .
Listamenn og frammámenn , sem ekki deila skoðunum þeirra , fá það óþvegið , reynt er að þagga niður í gagnrýnum dagblöðum og blaðamönnum er varpað í fangelsi fyrir fráleitar sakir .
Sedat Ergin , sem lengi stjórnaði ritstjórnarskrifstofum dagblaðsins Hürryet í Ankara , segir að Erdogan hafi verið mjög varkár þegar hann fyrst tók við völdum , tekið fast á móti andstæðingum sínum í hernum , viðskiptalífi og fjölmiðlum , en af virðingu .
" Hann rak ákveðinn sína pólitík , en hélt aftur af sér , " sagði hann í viðtali við Der Spiegel .
Það hafi breyst eftir kosningasigurinn 2007 : " Þá fór hann að beita ríkisvaldinu að geðþótta .
" Hann segir að þessi tilhneiging hafi magnast og enginn haldi lengur aftur af honum .
Ákveðin tímamót urðu 2008 þegar réttarhöld hófust yfir samsærishóp háttsettra fyrirverandi yfirmanna úr hernum , sem áður höfðu verið ósnertanlegir .
Þeim var gefið að sök að hafa ætlað að steypa stjórn Erdogans á fyrsta kjörtímabili hans .
Samsærishópurinn kenndi sig við Ergenekon , frumheimkynni Tyrkja í Mið-Asíu .
Ergenekon-málið var í fyrstu kærkomin hreinsun fyrir Tyrki , en þegar handtökum fór fjölgandi fóru að renna á menn tvær grímur .
Stjórnarandstæðingum úr röðum fræðimanna , embættismanna , lögfræðinga og blaðamanna var komið fyrir bak við lás og slá .
Málaferlin urðu að aðferð stjórnvalda til að losa sig við gagnrýnendur .
Steininn tók úr þegar blaðamaðurinn Ahmet Sik var handtekinn á heimili sínu vegna gruns um að tengjast hryðjuverkum .
Sik hafði átt þátt í að afhjúpa samsærisáætlanir Ergenekon-hópsins , en fór síðan að rekja net íslamista í stuðningsliði stjórnvalda .
Hann er einn af 68 blaðamönnum og tugum fræðimanna , sem enn sitja í haldi .
Gagnrýnendur Erdogans líkja honum við Vladimír Pútín , forsætisráðherra Rússlands , og segja að lítið skilji þá að .
Erfið staða kvenna Þá þykir staða kvenna hafa versnað til muna í Tyrklandi í stjórnartíð Erdogans .
Fyrri stjórnir stóðu sig vissulega illa , en á milli 2002 og 2009 fjölgaði svokölluðum heiðursmorðum úr 66 í 953 .
Stjórnvöld verja sig með því að ástandið hafi ekki versnað heldur hafi utanumhald um tölfræðina batnað .
Í Der Spiegel er vitnað í félagsfræðinginn Binnaz Toprak , sem segir að nokkuð sé til í tölfræðiskýringunni , en bætir við : " Þrýstingurinn á trúarlega hegðun , að biðja reglulega , fasta , drekka ekki áfengi , hefur vaxið .
Samfélagið er orðið íhaldssamara .
" Upp mun komið andrúmsloft þar sem konur utan stórborganna sjást ekki á götum úti og vaxandi tilhneigingar gætir til að túlka orð Kóransins gegn konum .
Miklir kraftar hafa verið leystir úr læðingi í Tyrklandi á undanförnum árum og þeir leita ekki allir í sömu átt .
Gagnrýni á gerræðistilburði Erdogans á rétt á sér , en hann er ekki blindur á þá gagnrýni , sem að honum beinist , eins og kom fram í áðurnefndri sigurræðu hans : " Enginn skyldi velkjast í vafa um að það er spurning um heiður fyrir mér að verja lífsstíl , trú og gildi bæði þeirra sem kusu mig og kusu mig ekki .
" • Byggt á AFP , Die Zeit og Der Spiegel .
