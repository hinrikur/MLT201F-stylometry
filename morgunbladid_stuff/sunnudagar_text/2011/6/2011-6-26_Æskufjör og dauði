Tvö stef eru öðrum sterkari í Sunnudagsmogganum að þessu sinni , annars vegar æska og afrek og hins vegar það sem enginn fær vikist undan , sjálfur dauðinn .
Ungt afreksfólk setur ríkan svip á blaðið í dag .
Þrátt fyrir ungan aldur , hún er fædd árið 1984 , er Sæunn Þorsteinsdóttir sellóleikari komin í draumastöðu hvers tónlistarmanns .
Hún lifir á flutningi tónlistar , bæði sem einleikari með hljómsveitum og sem kammertónlistarmaður , og velur sín verkefni vítt og breitt um heiminn .
Bakgrunnur Sæunnar er ekki af lakara taginu , hún lauk prófi frá hinum virta Juilliard-tónlistarháskóla og er meðlimur í rómaðri akademíu Carnegie Hall .
Hún gerir út frá New York , suðupotti tónlistar og menningar , en leggur áherslu á að rækta samband sitt við Ísland .
" Ég reyni að koma heim þrisvar til fjórum sinnum á ári .
Ætli ég yrði ekki brjáluð annars ! " segir hún í samtali í blaðinu .
Þessa dagana heiðrar Sæunn Vestfirðinga með nærveru sinni á tónlistarhátíðinni Við Djúpið og í haust mun hún leika einleik með Sinfóníuhljómsveit Íslands í Hörpunni .
Hún brennur í skinninu að vinna með hljómsveitinni og nýja aðalstjórnandanum , Ilan Volkov .
" Það er nákvæmlega svona fólk sem við þurfum , " segir Sæunn um hann .
Hæglega má snúa þeim ummælum upp á hana sjálfa .
Skapti Hallgrímsson blaðamaður bregður birtu á annan kornungan afreksmann í Sunnudagsmogganum í dag , norður-írska kylfinginn Rory McIlroy , sem sigraði með miklum glæsibrag á Opna bandaríska meistaramótinu um liðna helgi .
Eftir lesturinn stendur mynd af heilsteyptum og hæfileikaríkum ungum manni með báða fætur á jörðinni .
Kostuleg eru ummæli McIlroys eftir að hann klúðraði með eftirminnilegum hætti sigri á US Masters í vor .
Í kjölfarið fóru golfunnendur á límingunum .
McIlroy hélt þó haus og sagði orðrétt við velgjörðarmann sinn : " Ég skil satt að segja ekki öll þessi læti , [ ...
] vegna þess að þetta var golfmót – og ég er bara tuttugu og eins .
" Gagnrýnendum sínum svaraði kappinn svo fullum hálsi á vellinum um síðustu helgi .
Björt er sú framtíð .
Mæðgur létust sama daginn Mæðgurnar María Valgerður Jónsdóttir og Jóhanna Sigfríður Guðjónsdóttir voru líkar í útliti og ákaflega samrýmdar í lifanda lifi , bjuggu til að mynda alla tíð í sama húsinu .
Engan óraði þó fyrir að þær myndu kveðja þennan heim sama daginn , 1. júní síðastliðinn , enda þótt Jóhanna hefði raunar um tíma haft hugboð um að þær færu á sama tíma .
María var komin á tíræðisaldur og Jóhanna hafði um árabil glímt við erfið veikindi .
Börkur Gunnarsson blaðamaður rekur sögu mæðgnanna í blaðinu í dag með aðstoð Guðjóns Steingríms Guðjónssonar , sonar og bróður , og Péturs Rönning Jónssonar , eiginmanns Jóhönnu .
Það er merkileg saga .
Í tilviki mæðgnanna hafði dauðinn um stund verið nálægur .
Aðra sögu má segja um einn fremsta myndlistarmann þessarar þjóðar , Georg Guðna Hauksson , sem varð bráðkvaddur um síðustu helgi , aðeins fimmtugur að aldri .
" Hann var agaður og vinnusamur listamaður , og þróaðist list hans hægt og örugglega , " segir Einar Falur Ingólfsson blaðamaður í grein í Lesbók í dag .
" Á vissan hátt má segja að hann hafi afhelgað landið sem forverar hans höfðu baðað í rómantísku og sögulegu ljósi , hann nálgaðist það út frá formi og tilfinningu , frekar en út frá sögulegum gildum .
" Við þessi orð er engu að bæta .
