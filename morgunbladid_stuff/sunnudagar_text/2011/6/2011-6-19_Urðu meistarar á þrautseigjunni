Sigur hokkíliðs Boston Bruins gegn Vancouver Canucks á útivelli í Kanada á miðvikudagskvöld var sætur .
39 ára þrautaganga var á enda .
Fimm sinnum hafði liðið komist í úrslit í viðureigninni um Stanley-bikarinn frá því að það sigraði síðast árið 1972 , en aldrei unnið .
Á miðvikudag urðu birnirnir frá Boston meistarar í NHL-deildinni og lyftu Stanley-bikarnum .
Boston Bruins sýndu mikla seiglu í úrslitakeppninni og létu mótlæti ekki á sig fá .
Í fyrra var liðið slegið út í úrslitakeppninni eftir að hafa náð þriggja leikja forustu gegn Fíladelfíu .
Liðið þurfti fjóra sigra , en tapaði fjórum leikjum í röð og þeim síðasta og sjöunda eftir að hafa náð þriggja stiga forustu .
Þetta ár var annað uppi á teningnum .
Liðið lenti í þriðja sæti í austurdeildinni í vor .
Í fyrstu umferð úrslitakeppninnar tapaði liðið tveimur fyrstu leikjunum fyrir Montreal Canadiens , en hafði á endanum betur eftir framlengingu í leik sjö .
Úrslitamarkið skoraði Nathan Horton , sem átti eftir að koma meira við sögu .
Næsti andstæðingur var Philadelphia Flyers , sem Bruins unnu auðveldlega .
Þá kom röðin að Tampa Bay Lightning og aftur þurfti sjö leiki til að útkljá viðureign liðanna .
Enn á ný skoraði Horton úrslitamarkið .
Mikil harka var í leikjum Boston og Vancouver .
Vancouver náði besta árangri allra liða á venjulega leiktímabilinu og naut því heimavallarréttarins .
Í fyrsta leiknum beit einn leikmaður Vancouver leikmann Boston í fingurinn .
Vancouver vann fyrstu tvo leikina , en í leik þrjú vann Boston stórsigur , 8-1 .
Í þeim leik rotaðist áðurnefndur Horton og fékk heilahristing eftir vel útilátið högg frá Aaron Rome , leikmanni Tampa Bay .
Rome var dæmdur í fjögurra leikja keppnisbann fyrir vikið og er það lengsta bann í sögu úrslitanna .
Horton viðurkenndi síðar að hann hefði hellt vatni úr Boston Garden á ísinn í Vancouver " til að gera hann að okkar ís " .
Boston vann einnig fjórða leikinn , 4-0 , og jafnaði seríuna , en fimmta leikinn vann Vancouver , 1-0 .
Í tveimur síðustu leikjunum tók Boston-liðið völdin , sigraði í þeim sjötta 5-2 og vann þann sjöunda 4-0 .
Vancouver hóf reyndra lokaleikinn af krafti og markmaðurinn Tim Thomas þurfti hvað eftir annað að taka á honum stóra sínum áður en Boston komst inn í leikinn .
Aldrei áður hefur lið sigrað í NHL-deildinni eftir að hafa þurft að leika sjö leiki í þremur viðureignum .
Aldrei áður hefur lið í úrslitakeppni haldið hreinu í sjöunda leik á útivelli .
Fyrirfram þóttu Vancouver Canucks sigurstranglegra liðið .
Boston skoraði hins vegar 23 mörk í leikjunum sjö á móti átta mörkum Vancouver .
Thomas var frábær í úrslitakeppninni og fór á kostum í viðureigninni við Vancouver .
Í upphafi sjöunda leikjarins varði hann sitt 762. skot í úrslitunum og sló þar með met , sem Kirk McLean hjá Vancouver setti 1994 .
Alls varði hann 37 skot í leiknum .
Hokkíaðdáendur í Boston hafa mátt horfa upp á önnur íþróttalið borgarinnar fagna hvað eftir annað meðan á þrautagöngu liðsins hefur staðið .
New England Patriots urðu meistarar í amerískum fótbolta 2001 , 2003 og 2004 , Red Sox í hafnabolta 2004 og 2007 og Celtics í körfubolta 2008 .
Í vikunni var röðin komin að Bruins að fara sigurför um borgina .
Óeirðir eftir ósigur í Vancouver Miklar óeirðir brutust út í Vancouver í Bresku Kólumbíu í Kanada eftir að hokkílið borgarinnar tapaði fyrir Boston Bruins á miðvikudag .
Stuðningsmenn Vancouver Canucks flugust á við lögreglu , kveiktu í bílum , brutu glugga , rændu verslanir og kveiktu elda víða í miðborginni .
Þar á meðal var kveikt í tíu bílum .
Átta manns voru fluttir á sjúkrahús með stungusár .
Óeirðirnar hófust brátt eftir að leiknum lauk og stóðu í fjórar klukkustundir .
Þúsundir manna söfnuðust saman til að horfa á leikinn á stórum skjám líkt og í öðrum leikjum í úrslitakeppninni .
Svipaðar óeirðir brutust út í borginni árið 1994 þegar Vancouver tapaði einnig í sjöunda leik í úrslitum .
Mörg hundruð lögreglumenn voru á vakt og áttu fullt í fangi við að hemja óeirðaseggina .
" Það eru mikil vonbrigði að sjá ofbeldið í miðborg Vancouver eftir leikinn í Stanley-bikarnum í kvöld , " sagði Gregor Robertson , borgarstjóri Vancouver , í yfirlýsingu tveimur klukkustundum eftir að leiknum lauk .
" Vancouver er borg í heimsflokki og vandræðalegt og skammarlegt að sjá slíkt ofbeldi og óreglu .
" Talinn besti markmaðurinn Tim Thomas , markmaður Boston , er 37 ára .
Thomas ólst upp í Flint í Michigan og foreldrar hans fóru með giftingarhringina sína til veðlánara til að geta borgað fyrir hann gjöld í markmannaskóla .
Hann lék lengi í smærri deildum í Bandaríkjunum og í Evrópu , en kom til Boston 2005 .
Nú er hann talinn besti markmaðurinn í íþróttinni .
