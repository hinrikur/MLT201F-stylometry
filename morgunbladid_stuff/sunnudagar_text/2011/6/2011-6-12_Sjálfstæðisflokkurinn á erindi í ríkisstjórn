Það hefur gengið á ýmsu í þjóðmálunum frá því Bjarni Benediktsson var kjörinn formaður Sjálfstæðisflokksins fyrir rúmum tveimur árum .
Hér ræðir hann stöðu Sjálfstæðisflokksins , ESB og sjávarútvegsmálin , formennskuna og framtíðarsýnina , hugsjónirnar sem liggja til grundvallar , stefnuleysi ríkisstjórnarinnar og hvað þarf til að hefja viðreisn í íslensku efnahagslífi .
Pétur Blöndal pebl@mbl.is Líf stjórnmálamannsins er erilsamt .
Þennan stutta tíma sem samtalið við Bjarna Benediktsson , formann Sjálfstæðisflokksins , stendur yfir hringir Steingrímur J. Sigfússon fjármálaráðherra og svo hverfur hann yfir í næsta herbergi til að ræða einslega við Sigmund Davíð Gunnlaugsson , formann Framsóknarflokksins .
Áður en samtalinu lýkur þarf hann að rjúka yfir í Alþingi til að taka þátt í harðvítugum umræðum og samningalotum lokadagana fyrir sumarleyfi .
Ekki gefst næði til að ljúka samtalinu fyrr en undir miðnætti ! En um nóg er að tala , enda hart tekist á um grunnforsendur íslensks samfélags og hvert skuli stefna .
– Þú talaðir um það þegar þú tókst við formennsku í Sjálfstæðisflokknum fyrir rúmum tveimur árum að það væri langhlaup að endurvinna traust kjósenda .
Er flokkurinn á réttri leið undir þinni forystu ? " Já , okkur hefur miðað vel .
Ríkisstjórnin hóf kjörtímabilið með stuðningi um tveggja þriðju allra kjósenda , " svarar Bjarni .
" En á þessum tveim árum sem liðin eru frá kosningum hefur hún misst helming fylgisins .
Á sama tíma hefur Sjálfstæðisflokkurinn aukið fylgi sitt um 50% .
Það hvarflaði aldrei að mér að Sjálfstæðisflokkurinn gæti endurheimt traust kjósenda í einu vetfangi .
Það var óraunhæft og mér finnst það býsna bratt þegar ég heyri frá mönnum sem skilja ekkert í því að við séum ekki 50% flokkur .
Það gleður mig hinsvegar að finna slíka trú á möguleikum okkar og auðvitað er það rétt , að ríkisstjórnin ætti að vera fallin .
En það er ekki vegna þess að ekki sé haldið uppi kröftugri stjórnarandstöðu , heldur einfaldlega vegna slímsetu þeirra sem sitja í ríkisstjórn .
Stjórnarflokkarnir leggja slíka ofuráherslu á að halda völdum , að þeir láta sig engu varða hvort árangur næst og leggja hugsjónir til hliðar .
Þetta er áberandi í hverju málinu á fætur öðru og það dregur auðvitað úr trúverðugleika ríkisstjórnarinnar .
Þjóðin glímir við tilvistarkreppu Ég hef fundið fyrir mikilli viðhorfsbreytingu þegar ég fer á fundi um landið , eins og ég hef gert reglulega frá síðustu kosningum .
Áherslan er að færast frá uppgjöri til nýrrar framtíðarsýnar .
Þetta er jákvætt , ekki vegna þess að ég vilji ekki ræða um fortíðina , heldur vegna þess að við sem samfélag þurfum að ljúka uppgjörinu og halda áfram .
Það var mitt helsta viðfangsefni í rúmt ár eftir kosningar að ræða um fortíðina , hvernig Sjálfstæðisflokkurinn hygðist gera upp hrunið og hvernig við myndum takast á við það sem stæði í rannsóknarskýrslu Alþingis .
Margt af okkar traustasta fólki kom á fundina til að ræða uppgjörið , umræðan var mjög gagnrýnin og við fórum af heilum hug í gegnum hana lið fyrir lið , hvaða lærdóm við gætum dregið af hruninu .
Aðrir flokkar hafa ekki tekist á við sinn þátt í aðdraganda þess með viðlíka hætti .
Margt fór úrskeiðis , en eftir því sem frá hefur liðið , hefur komið skýrari mynd á hlutina , til dæmis sú staðreynd að fjármálakrísan á Íslandi var hluti af alþjóðlegri kreppu í fjármálaheiminum , sem hitti okkur sérstaklega illa fyrir .
Það gerðist ekki vegna þess að bankarnir voru einkareknir , enda eru þeir einkareknir um allan heim ; ekki vegna þess að það væri rangt að byggja á opnu og frjálsu markaðshagkerfi , heldur vegna þess að í bankaheiminum fylgdi frelsinu ekki ábyrgð .
Erlendir fjárfestar og lánastofnanir fóru fram úr sér í því að aðstoða áhættusækna íslenska bankamenn við að stækka bankakerfið , allt í trausti þess að íslenska ríkið myndi ábyrgjast þá ef illa færi .
Svo rann það upp fyrir mönnum að ríkið hafði aldrei bolmagn til þess og það stóð aldrei til .
" – Þú talar um framtíðina .
Hvað er það í framtíðarsýn Sjálfstæðisflokksins sem á erindi við þjóðina , fremur en sú stefna sem ríkisstjórnin fylgir ? " Mér finnst margt í þjóðmálaumræðunni bera einkenni þess að þjóðin glími við mikla tilvistarkreppu eftir það sem hér gerðist .
Það kemur fram í því að menn efast um alla hluti , jafnvel það sem sameinar okkur sem þjóð og hefur gagnast okkur best .
Það kann ekki góðri lukku að stýra , að ríkisstjórnin er hvað verst í þessu .
Hér er alið á því að stjórnarskráin hafi brugðist , síðan rokið yfir í að kosningafyrirkomulagið sé ónýtt , að gjaldmiðillinn gagnist alls ekki , að ganga þurfi í ESB til að komast af , kollvarpa skipulagi fiskveiða , stöðva orkunýtingaráform og draga úr iðnaðarframleiðslu .
Þegar þessi umræða nær til fólks byrja efasemdir að grafa um sig .
Menn vita ekkert hvert á að stefna eða hvar á að byrja .
Taktu eftir því að öll framangreind mál hafa verið á dagskrá án þess að stjórnarflokkarnir hafi í sjálfu sér komið sér saman um nokkurn skapaðan hlut ! Það er eins og ráðamenn þjóðarinnar hafi einsett sér að skapa glundroða á öllum sviðum .
Ekki gefst færi á að skoða neitt ofan í kjölinn eða vanda til verka , allt er flausturslegt sem gert er , og ekki er einu sinni hægt að halda kosningar um stjórnlagaþing án þess það fari út um þúfur .
Á sama tíma fullyrða ráðherrar að vandi okkar liggi í því að skattarnir hafi verið alltof lágir ! Og ríkisstjórnin hikar ekki við að innleiða ýmis höft og auknar álögur á atvinnustarfsemina og heimilin , sem þegar eru að sligast undan skuldabyrðinni .
Allt ber þetta einkenni upplausnar , óstjórnar og stefnuleysis , sem dýpkar þá tilvistarkreppu sem þjóðin er í .
Og kannski er það tilgangurinn með þessu öllu saman , að troða inn á þjóðina breytingum á samfélagsgerðinni áður en hún nær áttum .
Dæmi slíks eru þekkt úr mannkynssögunni .
" Atvinnusköpun brýnasta verkefnið – Nóg um ríkisstjórnina .
En hvað stendur Sjálfstæðisflokkurinn fyrir ? " Okkar erindi er í hnotskurn að vinna að framfaramálum í landinu , að bæta lífskjörin fyrir komandi kynslóðir .
Í þeirri upplausn sem ríkir er mikilvægast að koma á stöðugleika á ný , lækka skatta , örva atvinnulífið og stíga fram af festu með skýra sýn á það hvert Ísland eigi að stefna .
Brýnasta verkefni stjórnvalda er að greiða fyrir atvinnusköpun og taka með trúverðugum hætti á skuldum heimila og fyrirtækja .
Við höfum í hendi okkar stórkostlegt tækifæri til að koma Íslandi á tiltölulega skömmum tíma úr þessari sjálfheldu .
En lykillinn að því liggur ekki í því að umbylta öllu sem hér hefur verið gert , heldur læra af reynslunni , gera meira af því , sem gefið hefur góða raun , og vera áfram opin fyrir nýjum sóknarfærum .
Við erum fámenn þjóð og ekkert síður en aðrar þjóðir viðkvæm fyrir meiriháttar breytingum í efnahag og stjórnskipulagi .
Þess vegna þarf að fara fram af festu og skynsemi .
Þrátt fyrir að við eigum okkur ekki langa sögu sem sjálfstætt og fullvalda ríki , þá hefur okkur tekist að skapa hér góð lífskjör , með því að nýta auðlindirnar og nota arðinn af þeim til þess að styrkja innviði samfélagsins , byggja þannig upp velferðarkerfið og efla menntun í landinu .
Þetta hefur okkur tekist fyrst og fremst með því að gefa einstaklingum svigrúm , þannig að kraftar þeirra fái notið sín , og virkja þannig frumkvæðið sem í þeim býr .
Það er nauðsynleg forsenda kraftmikils samfélags , að sá þeirri tilfinningu meðal fólks , að vilji það láta til sín taka , þá sé Ísland land tækifæranna .
Ég vil að við höldum áfram á þeirri braut , að við nýtum auðlindirnar og stöndum vörð um það sjálfbæra og markaðsdrifna fiskveiðistjórnunarkerfi sem við höfum byggt hér upp , enda er það forsenda áframhaldandi velferðar í landinu .
Við eigum að halda í sérkenni okkar og þann styrk sem íslenskt samfélag býr yfir .
" – Þú nefnir sjávarútveginn , talað hefur verið um að Sjálfstæðisflokkurinn sé í hagsmunagæslu fyrir LÍÚ og vilji því engu breyta í fiskveiðistjórnunarkerfinu ? " Því fer fjarri .
Og það er þrennt sem mér finnst mikilvægt að benda á í því samhengi .
Í fyrsta lagi var það í ríkisstjórnartíð Sjálfstæðisflokksins sem auðlindanefndinni var komið á fót á sínum tíma , en í framhaldi af niðurstöðum hennar var veiðigjaldinu komið á .
Var það af greiðasemi við stórútgerðina ? Auðvitað ekki .
Þar var unnið með yfirveguðum hætti og í samráði allra flokka að grundvallarbreytingum , sem ætlað var að skapa sátt um nýtingu fiskistofnanna við landið .
Stefna okkar í framkvæmd hefur því verið sú , að það þurfi að tryggja sanngjarna hlutdeild fólksins í landinu af nýtingu þessarar auðlindar .
Veiðigjaldið var sáttargjörð , en ég legg áherslu á að ávinningur þjóðarinnar verður þegar upp er staðið mestur ef útgerðinni eru búin hagstæð skilyrði .
Í öðru lagi áttum við aðild að hinni svokölluðu sáttanefnd , sem starfaði í fyrra , og studdum meginniðurstöðu hennar .
Þar var til umræðu að gera þá grundvallarbreytingu að aflaheimildir yrðu tímabundnar en ekki varanlegar , enda væri búið svo um hnútana að fyrirtækin hefðu fast land undir fótum .
Í þriðja lagi var byggðakvótanum komið á í okkar stjórnartíð og ráðist í fleiri byggðatengdar aðgerðir .
Það stenst því enga skoðun , að við höfum viljað standa vörð um óbreytt kerfi eða verið í sérhagsmunagæslu .
Við höfum hinsvegar staðið fast á því að það megi ekki fórna markmiðinu um arðsemi til langs tíma af veiðunum við Ísland í þágu ómarkvissra félagslegra úrræða og pólitískra afskipta .
Þannig stöndum við vörð um hagsmuni allrar þjóðarinnar .
" – Hver er staðan í þinginu varðandi frumvörpin um breytingar á fiskveiðistjórnunarkerfinu ? " Það hafa tvö frumvörp legið fyrir þinginu .
Fyrra málið er frumvarp til nýrra heildarlaga um stjórn fiskveiða .
Hætt hefur verið við að lögfesta það á þessu þingi , enda fullkomlega vanbúið til alvöru umræðu .
Þar voru lagðar til meiriháttar kerfisbreytingar sem gerðu lítið annað en að draga úr hagkvæmni og skapa óvissu .
Ég er sannfærður um að þegar metin hafa verið hagræn áhrif af þeim breytingum sem þarna voru lagðar til , þá verður niðurstaðan algjör falleinkunn .
Það er óásættanlegt að menn leggi til nýja heildarlöggjöf um okkar mikilvægustu atvinnugrein án þess að hafa raunverulegt samráð um það við nokkurn mann .
Ríkisstjórnin sat ein við frumvarpssmíðina og hleypti hvorki öðrum þingflokkum né hagsmunaaðilum að gerð frumvarpsins .
Því fór sem fór .
Síðan erum við með litla frumvarpið svokallaða , sem þó felur í sér miklar breytingar og hefur fengið vond viðbrögð hjá öllum umsagnaraðilum , hverjum og einum einasta .
Sú mótsögn er í frumvarpinu að hækka veiðigjaldið í þeim tilgangi að auka tekjur ríkissjóðs en setja um leið fram tillögur sem augljóst er að draga úr arðsemi veiðanna .
Þar er einnig lögð til hækkun á svokölluðum pottum , bæði strandveiði og byggða , og ljóst er að ef þetta miklar aflaheimildir eru teknar út úr kvótakerfinu til ráðstöfunar fyrir sjávarútvegsráðherra , þá verður eitthvað undan að láta annars staðar .
Maður hlýtur að spyrja sig um tilganginn með stórauknum pólitískum afskiptum og eins skortir alla réttlætingu fyrir því að ganga á hlut þeirra sem hafa keypt aflaheimildir undanfarin ár og ráðstafa þeim til annarra , sem ekki þurfa að greiða fyrir þær .
Margir þeirra hafa meira að segja selt sig út úr greininni á undanförnum árum og koma inn að nýju um bakdyrnar .
Sjá menn ekki í hvers lags óefni stefnir ? " – Ertu með því að segja , að verið sé að búa til fyrirgreiðslukerfi , þar sem ráðherrar geta úthlutað sínu fólki ? " Já , tvímælalaust og þetta er í þveröfuga átt við það sem ákveðið var 1990 þegar dregið var úr áhrifum sjávarútvegsráðherra .
Nú , þegar við höfum náð þessum mikla árangri undanfarna tvo áratugi , vill ríkisstjórnin auka aftur pólitísk afskipti og draga úr hagkvæmni , allt í nafni réttlætis og sanngirni .
En þegar betur er að gáð , þá verið að troða fólki um tær – í hvert sinn sem verið er að auka réttlæti eins , þá er gengið á réttlæti annars .
Og það eru ráðherrarnir sem taka sér það vald .
" – Er Sjálfstæðisflokkurinn tilbúinn að axla forystuhlutverk í íslenskum stjórnmálum ? " Þetta er ekki í fyrsta sinn sem ég fæ þessa spurningu , " segir Bjarni og hristir höfuðið .
" Ég spyr á móti : Hvað bendir til að Sjálfstæðisflokkurinn sé ekki tilbúinn ? Hverskonar nálgun er það við stjórnmálaflokk , sem mælist ítrekað stærstur í skoðanakönnunum og hefur á að skipa næststærsta þingflokknum á Alþingi , þeim stærsta í sveitarstjórnum , að spyrja í sífellu : Getið þið þetta ? Viljið þið þetta ? Að sjálfsögðu ! Sjálfstæðisflokkurinn á ríkt erindi í ríkisstjórn við núverandi aðstæður .
Við viljum leiða endurreisnarstarfið og hefja næsta framfaraskeið .
Ég er stundum spurður að því , hvað við ætlum nákvæmlega að gera , til dæmis í efnahagsmálum .
Þá get ég bent fólki á að okkar efnahagstillögur liggja fyrir í sérstökum þingskjölum , ef menn vilja kynna sér þær í smáatriðum , en ég tel að sá listi sé ekki nálægt því jafnmikilvægur og hugmyndafræðin sem býr að baki þessum tillögum .
Höfum í huga að þótt skýr stefna liggi fyrir veit engin ríkisstjórn fjögur ár fram í tímann hvaða verkefni rata til hennar á kjörtímabilinu .
Hún gerir áætlun um hverju eigi að hrinda í framkvæmd , hvaða markmiðum eigi að ná , en eins og sagan sýnir gerist margt á einu kjörtímabili sem ekki er fyrirséð .
Þess vegna skiptir höfuðmáli að þeir sem ráði för byggi lausnirnar á hugmyndafræði sem kosið hefur verið um – að fólk viti fyrir hvað stjórnmálaflokkarnir standa .
Og við munum nálgast lausnir í efnahagsmálum á grundvelli þess að örva hagkerfið , virkja kraftinn í samfélaginu , halda sköttum í lágmarki og ná að nýju jafnvægi og stöðugleika .
Við viljum opið markaðsdrifið hagkerfi , þar sem einstaklingar og fyrirtæki fá að njóta sín , og erum sannfærð um að það geri okkur kleift að styðja við það öfluga velferðarkerfi sem er á Íslandi .
Þetta er skýr hugmyndafræði og menn vita , að þegar til okkar rata ný verkefni , ný viðfangsefni , þá munum við byggja lausnina á þessum grundvelli .
" – Nú er landsfundur í haust .
Hver er staða þín innan Sjálfstæðisflokksins ? " Ég hef skýrt umboð til að leiða flokkinn .
Ég sagði það þegar ég gaf kost á mér fyrir rúmum tveim árum að verkefnið snerist um að endurheimta traust á okkar stefnu og við erum á réttri leið .
Það er vandasamt verk að gegna forystuhlutverki fyrir Sjálfstæðisflokkinn .
Þannig hefur það alltaf verið og ekki á það síður við nú en áður .
Um leið er það gefandi að takast á við krefjandi verkefni .
Þegar ég byrjaði var sótt að flokknum úr öllum áttum og það hefur einnig margoft verið sótt að mér persónulega .
Ég var viðbúinn því .
En verkefni mitt , í samstarfi við varaformann flokksins , lýtur líka að innra starfi flokksins sem ég vil efla og örva í samstarfi við aðildarfélögin .
Ég vil vera í góðum tengslum við flokksmenn og hlusta þegar menn vilja leggja gott til málanna .
Eins og gefur að skilja hafa verið skiptar skoðanir um hlutina og sumir jafnvel spáð endalokum flokksins ef ég gerði ekki þetta eða hitt .
Því var haldið fram við mig af málsmetandi manni , sem gjörþekkir stjórnmálin og þjóðmálaumræðuna langt aftur í tímann , að ég ætti engan annan kost en að taka þátt í að ákæra Geir H. Haarde , ella fyki traust á flokknum út í veður og vind um langa framtíð .
Ég var hugsi yfir þessum skilaboðum en gat ekki fallist á þau .
Ég fylgdi minni sannfæringu og það mun ég halda áfram að gera .
Réttarhöldin yfir Geir H. Haarde eru ömurlegur kafli í sögu okkar og öllum sem tóku þátt í þeirri ákvörðun til skammar .
" – Áttu von á mótframboði ? " Mér finnst best að gera alltaf ráð fyrir því , að það kunni að vera aðrir áhugasamir fyrir því að leiða þennan stærsta stjórnmálaflokk landsins .
" – Voru það mistök að fylgja sannfæringunni í Icesave-málinu ? " Nei , ég tók mína ákvörðun , ég hef fært fyrir henni rök og ég vildi jafnframt að málið færi á endanum í dóm kjósenda .
Nú er komin niðurstaða í það mál , og ég mun berjast fyrir því að hún verði farsæl .
Eins og öðrum verða manni eflaust á einhver mistök en ég mun ekki láta það stoppa mig í því að komast að niðurstöðu og taka ákvarðanir .
" – Í eldhúsdagsumræðum töluðu stjórnarþingmenn um að teikn væru á lofti um betri tíð ? " Það var fyrirséð að hagkerfið myndi finna nýtt jafnvægi á um það bil tveimur árum , og þá væru forsendur til að hefja nýjan vöxt .
Vandinn er sá að það er enginn kraftur í þessum vexti , hann er ekki nægur og ekki drifinn áfram af fjárfestingu .
Það er vegna þess að ríkisstjórnin hefur skapað óvissu um grunnatvinnuvegina , tafið framkvæmdir sem tengjast orkunýtingu og boðað frekari skattahækkanir .
Einnig hefur vaxtastigið lengst af verið of hátt og loks hefur það verið til mikils skaða hversu seint og illa hefur tekist að greiða úr skuldavanda heimila og fyrirtækja .
Samkeppniseftirlitið benti á það í skýrslu sem kom út í vikunni að eignarhald á 120 fyrirtækjum úr hópi þeirra stærstu hefði breyst mikið , áður voru 85% í eigu einstaklinga , en nú aðeins 48% .
Bankar , skilanefndir og lífeyrissjóðir eiga nú 40% , en áttu áður 4% .
Enn fremur var bent á að fyrirtækin eru að koma of skuldsett út úr fjárhagslegri endurskipulagningu .
Og maður hlýtur að spyrja sig , hvort það verði bara fyrirtæki í eigu sjóða og banka , sem verði með heilbrigðan efnahag ? Hversu langan tíma mun það taka okkur að skapa hér aftur heilbrigt atvinnulíf , þar sem fyrirtækin eru í eigu einstaklinga ? Er raunverulegur áhugi á því hjá ríkisstjórninni ? Mér hefur stundum fundist eins og eftir hrunið væri úlfahjörð í kringum atvinnulífið , samansett af erlendum fjárfestum og alls kyns fjármunum í sjóðum og stofnunum langt frá eigendum sínum , sem ætlaði að tæta í sig alla bitana .
Ég hef stórar áhyggjur af því hversu langan tíma það mun taka að koma aftur á virkum hlutabréfamarkaði , hóflegri skuldsetningu og heilbrigðu eignarhaldi fyrirtækjanna á Íslandi .
Skýrsla samkeppniseftirlitsins ýtir undir þessar áhyggjur .
" – Hvað er til ráða varðandi skuldavanda heimila ? " Bankaskýrslan sannar að núverandi ríkisstjórn lagði lykkju á leið sína til að sinna hagsmunum kröfuhafanna fremur en að hyggja að hagsmunum almennings .
Það er eitthvað verulega bogið við þá mynd .
Hagsmunir kröfuhafa , eigenda bankanna , ganga þvert gegn hagsmunum almennings og fyrirtækja .
Fjármálaeftirlitið benti á hættuna á þessu þegar unnið var að stofnun nýju bankanna en á það var ekki hlustað .
Það er augljóslega svigrúm hjá bönkunum , það svigrúm á að nýta strax fyrir heimilin í landinu .
Ríkisstjórnin hafnaði tillögu okkar um að þessi mál fengju flýtimeðferð fyrir dómstólum og svo hefur hún einungis komið með þunglamalegar stofnanalausnir , sem skapað hafa langar biðraðir og enginn botn fæst í neitt .
Auðvitað átti að setja þessi mál strax í forgang og þvinga fram niðurstöðu hjá lánastofnunum , þannig að það hefði afleiðingar fyrir bankana ef málin yrðu ekki afgreidd á skikkanlegum tíma .
" – Hvað um fyrirtækin ? " Það er sérkapítuli út af fyrir sig hvað dregist hefur lengi að ráða fram úr skuldavanda fyrirtækja .
Undanfarna daga hafa Alþjóðagjaldeyrissjóðurinn og Samkeppnisstofnun bent á hversu skaðlegt það hefur reynst atvinnulífinu .
Seðlabankinn segir mikið svigrúm hafa verið til staðar , en það hafi ekki verið nýtt .
Þetta er óásættanlegt .
Ég veit vel að það eru engar töfralausnir til , en þetta hefur gengið allt of hægt .
Víst eru verkefnin stór sem tekist er á við .
En ef tekin eru skref í rétta átt , hvert á fætur öðru , þá safnast þegar saman kemur og manni verður ágengt .
Þó að ekkert stórkostlegt gerist á einum degi , þá er hægt að fara langt á einu ári .
En nú eru bráðum liðin þrjú ár frá hruninu .
" Er ekki vaklandi í afstöðu minni til ESB – Þú hefur verið gagnrýndur fyrir að tala ekki nógu skýrt um afstöðu þína í Evrópusambandsmálum ? " Ég verð að segja að mér finnst það afar einkennileg fullyrðing .
Ég er staðfastlega þeirrar skoðunar að það sé skynsamlegt fyrir okkur að halda okkur fyrir utan Evrópusambandið og er á móti aðild , " segir Bjarni .
" Það skipti okkur öllu máli að hafa fullt forræði og fulla stjórn á okkar mikilvægustu auðlind , sem er fiskveiðiauðlindin , og við höfum ekkert með það að gera að undirgangast fiskveiðistjórnunarstefnu ESB .
Ég hef fylgst með stöðugri sókn Brusselvaldsins til meira áhrifa og tel að við yrðum algerlega jaðarsett með því að ganga lengra en orðið er í samruna við aðrar Evrópuþjóðir .
Það einkennir málflutning margra Evrópusinna að við séum of lítið og of viðkvæmt samfélag til að ráða okkar málum ein og óstudd .
Ég vísa því alfarið á bug og bendi á þann gríðarlega árangur sem náðst hefur frá því lýðveldið var stofnað á Þingvöllum .
Við fórum frá því að vera ein fátækasta þjóð Evrópu til þess að búa við eina mestu hagsæld í heimi á einum mannsaldri .
Við urðum bjargálna fyrir eigin rammleik .
" – Fylgismenn ESB hafa einnig talað um að nauðsynlegt sé fyrir Íslendinga að taka upp evru ? " Staða gjaldmiðilsins er afleiðing af efnahagslegu heilsufari þjóðarinnar en ekki öfugt .
Lítil mynt eins og íslenska krónan kallar á þeim mun meiri aga og stöðugleika .
Þess vegna á áherslan að vera á að efla efnahagslífið og þar er núverandi ríkisstjórn ekki á heimavelli .
Og við þurfum að átta okkur á því , að sígandi lukka er best , í stað þess að sækjast eftir skjótum og miklum ávinningi sem getur kallað yfir okkur tímabil ójafnvægis og sveiflna .
Gengið of langt í kjarasamningum Nýgerðir kjarasamningar gengu of langt í því að ráðstafa hagvexti , sem ekki er öruggt að skili sér í hús .
Fari svo , að það mistakist að skapa þennan 4-5% hagvöxt , sem nauðsynlegur er til að standa undir kjarasamningunum , sekkur atvinnulífið að nýju í hið gamalkunna far víxlverkunar kauphækkana og verðbólgu .
Hverjir greiða þann kostnað ? Það er almenningur með minnkandi kaupmætti og versnandi lífskjörum .
Krónan gefur eftir , verðbólga eykst , verðtryggð lán hækka og launþegarnir sitja eftir með sárt ennið .
Við skulum vona að það gerist ekki , en ef svo fer , hvoru er þá um að kenna , óraunhæfum launahækkunum eða krónunni ? Mér finnst óvarlega teflt , þótt ég vilji að sjálfsögðu sjá launþega í landinu fá sinn hlut bættan eftir þá kaupmáttarrýrnun sem átt hefur sér stað .
Mér hefur þótt skorta á almenna umræðu um þróunina innan ESB þessi misserin , ekki síst meðal evruríkjanna , sem er okkur alveg sérstakt tilefni til að fara varlega .
Ég notaði tækifærið til að ræða þau mál þegar ég hitti forsætisráðherra Svíþjóðar og Bretlands í fyrra .
Það stefnir allt í að evruríkin þurfi að gefa æ meira eftir af efnahagslegu fullveldi sínu til þess að renna stoðum undir evrusamstarfið .
Þróunin innan ESB hefur verið , er enn og verður áfram , í átt til aukinnar samhæfingar og miðstýringar .
Mér hugnast það ekki fyrir okkar litla samfélag , að selja okkur undir miðstýringarvaldið í stórauknum mæli , og ég tel að kjósendur á Íslandi verði ekki hrifnir af því , að geta ekki kallað neinn til ábyrgðar í sífellt fleiri málaflokkum .
Verð áfram málefnalegur Kannski er það hluti af gagnrýninni á mig að ég sé of málefnalegur þegar ég ræði um ESB , en ég vil málefnalega umræðu um jafnmikið stórmál og það er .
Og ég hef alltaf verið þeirrar skoðunar að þetta séu ekki trúarbrögð .
En það að ég standi ekki upp á stól og hrópi hátt og snjallt : , , NEI " – heldur sé tilbúinn til þess að taka þátt í umræðunni og sýni andstæðum sjónarmiðum skilning þýðir ekki að ég sé vaklandi í minni afstöðu og það þýddi það ekki heldur , þegar flokkurinn setti málið á dagskrá með Evrópunefndinni , sem Björn Bjarnason fór fyrir , og Evrópunefnd Sjálfstæðisflokksins , sem Kristján Þór Júlíusson og Árni Þór Sigfússon stýrðu .
Það þýðir ekki annað en að flokkurinn hefur ekki forðast umræðu um málið , sem er forsenda heilbrigðrar skoðanamyndunar og ákvarðana .
" 