Ég fór sjö sinnum til Balkanlandanna meðan á stríðunum þar stóð .
Fyrst sem blaðamaður en síðast flutti ég tölvur og prentara til niðurbrennds háskólans í Mostar í Bosníu .
Hið skelfilega stríð hafði skorið Mostar í tvennt um það leyti og þar var barist í hverri götu .
Kaffihúsum var breytt í virki , verslunum í vopnabúr og háskólinn og bókasafnið urðu skotmark sem var sprengt og brennt til grunna .
Þessi þrjú stríð sem brutust út þarna á tíunda áratugnum voru áfall fyrir Evrópu sem hafði haft frið innan sinna landamæra allt frá lokum seinni heimsstyrjaldarinnar .
( Í raun voru stríðin níu og oft flokkuð saman í eitt stríð því öll voru þau tengd og áttu sér öll stað á Balkanskaganum frá 1991 - 2001 ) Fyrst var barist í Slóveníu þegar þeir lýstu yfir sjálfstæði , en það var stutt og kostaði fáa lífið .
Síðan réðust Serbar að Króötum þegar þeir lýstu yfir sjálfstæði .
Ég man að þá var mikið talað um að í Bosníu yrði samt friðsælt , þar gæti stríð ekki brotist út .
Þar væru Serbar , Króatar og múslímar svo nátengdir og ynnu svo vel saman að ekki væri mögulegt að upp úr syði .
En það var svo sannarlega mögulegt .
Króatíustríðið var blóðugt og mannfall mikið , en verst átti það eftir að verða í Bosníu .
Þjóðernisbylgja Júgóslavía ( nafnið merkir land Suður-Slava ) varð sjálfstætt ríki eftir fyrri heimsstyrjöldina , en ríkið samanstóð af Serbum ( sem flestir eru meðlimir grísk-kaþólsku kirkjunnar ) , Króötum ( kaþólskir ) og Bosníu-múslímum .
Friður var á meðal þeirra fram að seinni heimsstyrjöldinni en í henni braust út borgarastríð þar sem Króatar fylgdu Þjóðverjum en Serbar bandamönnum .
Andspyrnuforinginn Tito sameinaði þjóðarbrotin í lok stríðsins og friður hélst fram að andláti hans árið 1980 .
En eftir það byrjuðu fljótlega gömul sár að opnast á ný .
Eftir fall múrsins fór allt í bál og brand .
Slobodan Milosevic varð forsætisráðherra Júgóslavíu að hluta til með því að spila á þjóðerniskennd Serba .
Þegar Slóvenía sagði sig úr ríkjasambandi Júgóslavíu árið 1991 urðu átökin lítil því Milosevic sá Króatíu og Bosníu fyrir sér sem aðalvandamálið .
Þegar Króatía sagði sig úr ríkjasambandinu sama ár urðu mjög harðir bardagar í Suður- og Austur-Króatíu þar sem Serbar bjuggu og Milosevic vildi ekki láta Króata ráða yfir þeim svæðum .
Serbar voru sigursælir í fyrri hluta stríðsins enda hernaðarlegir yfirburðir þeirra nokkrir .
En árið 1995 voru Króatar orðnir betur vopnum búnir og náðu Suður- og Austur-Króatíu aftur á sitt vald með leiftursókn .
1992 lýsti síðan Bosnía yfir sjálfstæði en minnihluti Serba gerði strax vopnaða uppreisn gegn ákvörðun meirihlutans .
Fyrst börðust Serbar gegn sameinuðum Króötum og múslímum en síðan braust út ófriður milli Króata og múslíma og þá börðust allir þar gegn öllum .
Fyrir okkur blaðamennina sem fórum þangað reglulega var það mjög sorglegt að sjá þetta þróast svona á versta veg .
Þjóðarbrotin voru svo samofin og tengd að það var sama við hvern maður talaði eða hvaða þjóðarbroti hann tilheyrði , hann hafði átt vin eða kærustu sem var af hinu þjóðarbrotinu .
Í Bosníu , sérstaklega í höfuðborginni Sarajevo , var stór hluti þjóðarinnar með fjölskyldur sem voru byggðar af öllum þjóðarbrotum .
Þær fóru verst út úr þessu þegar hatrið byrjaði að flæða um og fólk fór að níðast hvert á öðru .
Bosníu-Serbar höfðu betur framan af , enda studdir af forsætisráðherra Júgóslavíu .
Fremstir í flokki Bosníu-Serba voru yfirherforinginn Ratko Mladic og stjórnmálaforinginn Radovan Karadzic .
Öll þjóðarbrotin urðu uppvís að stríðsglæpum en verst voru þau sem Karadzic og Mladic frömdu .
Karadzic varð illræmdur af umsátrinu um Sarajevo .
Illvirki Mladic náðu hápunkti með fjöldamorðunum í Srebrenica .
Þar lét Mladic taka um 8000 múslímska karlmenn af lífi .
Skipulögð fjöldamorð af þessari stærðargráðu höfðu ekki verið framin í Evrópu síðan í Seinni heimsstyrjöldinni .
Allir þrír , Milosevic , Karadzic og Mladic voru eftirlýstir af stríðsglæpadómstólnum í Haag og var Milosevic tekinn fastur og sendur þangað árið 2001 .
Hann dó í varðhaldi árið 2006 .
Karadzic var handtekinn árið 2008 og sendur til Haag og nú loksins var Mladic handtekinn og hefur verið sendur til stríðsglæpadómstólsins .
Blaðamennskan í Bosníu Fjölmiðlar voru frekar hallir undir málstað múslíma og Króata í gegnum stríðið .
Þarna urðu til margar af skærustu blaðamannastjörnum framtíðarinnar eins og Christiana Amanpour hjá CNN .
Blaðamenn upplifðu sig í mikilli hættu í þessu stríði þar sem um tíma gerðu Serbar þá að löglegum skotmörkum .
Blaðamennirnir vissu ekki hvað beið þeirra í seinni stríðum , eins og í Afganistan .
Tilviljanakennt hvar sprengjurnar lentu Mladic var 49 ára ofursti í júgóslavneska hernum þegar stríðið á Balkanskaganum braust út .
Hann leiddi júgóslavneska herinn í Krajinu ( Suður-Króatía ) þar sem Serbar lýstu yfir sjálfstæði frá Króatíu .
Hann varði sjálfstæði Krajinu og var hækkaður upp í herforingjatign .
Þegar Bosníustríðið braust út umkringdi hann höfuðborgina Sarajevo og hóf fjögurra ára umsátur .
Allir birgðaflutningar til borgarinnar voru stöðvaðir og sprengjum var látið rigna yfir hana .
Umsátrið um Sarajevo er það lengsta í nútímahernaðarsögu .
Það hafði skelfileg áhrif á borgarbúa og flestum Vesturlandabúum eru í fersku minni myndir af sundursprengdum líkum saklausra borgara frá þessum tíma .
En það var tilviljankennt hvar sprengjurnar lentu , hvort það var á markaðstorginu eða fótboltavelli þar sem krakkar voru að leika sér .
Árið 1993 höfðu Sameinuðu þjóðirnar búið til örugg svæði innan Bosníu sem voru vernduð af hermönnum á þeirra vegum .
Þeirra á meðal var Srebrenica sem var varið af 400 manna hollensku herliði .
Serbarnir takmörkuðu svo birgðaflutninga inn á svæðið að fólk var farið að deyja úr hungri þegar sveitir þeirra yfirtóku svæðið með vopnavaldi árið 1995 .
Hollensku hermennirnir hörfuðu og gáfust síðan upp án þess að skjóta einu skoti á serbnesku hermennina , aðeins viðvörunarskotum hafði verið hleypt af .
Hollenskar flugvélar sprengdu þó nokkra serbneska skriðdreka áður en gefist var upp .
Um 40.000 múslímar voru á svæðinu og voru flestir þeirra hraktir á brott , en um 8.000 múslímskir karlmenn voru teknir úr hópnum og aflífaðir , líklegast var skipunin gefin af Mladic .
