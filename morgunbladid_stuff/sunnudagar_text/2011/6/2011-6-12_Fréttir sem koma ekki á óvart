Það berast sífellt ný tíðindi enda flýgur stundin hratt .
En þegar betur er að gáð er nýjungin í tíðindunum ekki endilega alltaf jafnmikil og virðist við fyrstu sýn .
Tvær laustengdar fréttir bárust þannig í lok þessarar viku .
Önnur var góðkynja en hin síður .
Sú fyrri laut að skuldabréfaútgáfu Seðlabankans fyrir ríkissjóð Íslands .
Útboðið gekk vel , eftirspurn mikil og vextir innan marka sem hægt var að sætta sig við .
Steingrímur Sigfússon sagði þetta mikinn sigur fyrir ríkisstjórnina .
Það var skondin yfirlýsing frá honum .
Hann var maðurinn sem hafði ásamt talsmönnum undirstofnana ráðuneyta haft uppi stóryrtan hræðsluáróður um að yrðu Icesave-lögin hans og Jóhönnu felld í annað sinn yrði Ísland útilokað af lánamarkaði um langa hríð .
Lögin voru eins og allir muna felld kirfilega .
Og það merkilega var að hræðsluáróðurinn féll með lögunum og varð að dufti á augabragði .
Skuldabréfaútgáfan og spá frá 18. mars Í frétt Morgunblaðsins um skuldabréfaútgáfuna segir : " Eignastýringasjóðir , tryggingarfélög og lífeyrissjóðir voru langstærstu kaupendurnir í erlendu skuldabréfaútboði ríkisins í gær og keyptu þau 85% af skuldabréfunum en útgáfan nam einum milljarði Bandaríkjadala .
Vogunarsjóðir keyptu 8% skuldabréfanna .
Um tveir þriðju þátttakendanna í útboðinu komu frá Bandaríkjunum en aðrir komu frá Evrópu , MiðAusturlöndum og Afríku .
Samkvæmt heimildum Morgunblaðsins höfðu íslensk stjórnvöld ekki sterka skoðun á því hvort skuldabréfaútgáfan ætti að vera í evrum eða Bandaríkjadölum þegar undirbúningur hófst .
En eftir að fulltrúar stjórnvalda höfðu fundað með um 85 fjárfestum var einsýnt að umtalsverður áhugi var vestanhafs á útgáfunni .
Upphaflega stóð til að gefa út skuldabréf fyrir 500 milljónir dala en vegna mikils áhuga fjárfesta var ákveðið að hækka útgáfuna upp í einn milljarð .
" Þessi efnisatriði er rétt að skoða í samhengi við það sem sagt var í Reykjavíkurbréfi hinn 18. mars s.l. þegar hræðsluherferðin stóð sem hæst : " Í hræðsluáróðrinum er áróðurinn um " dómstólaleiðina " að verða undir .
Nú er reynt í staðinn að halda því fram að Íslendingar fái ekki auðveldlega lán nema þeir taki fyrst á sig miklar en þó óvissar skuldir .
Þetta er auðvitað þverstæða í sjálfu sér en að auki staðleysa .
Bréfritari setti sig í samband við gamla " kontakta " erlendis sem þekkja best til slíkra mála .
Þeir segja að markaðurinn í Evrópu sé erfiður um þessar mundir fyrir alla af fjölmörgum ástæðum sem allir þekkja .
Það hafi ekkert með Icesave að gera og dæmi um tvo byggðastofnanabanka sem lúta pólitískri stjórn séu með öllu ómarktæk og ekki innlegg í málið .
Í Bandaríkjunum séu markaðirnir á hinn bóginn að opnast .
Þar gera menn ekkert með Icesave nema síður sé .
Þeir horfi á heildarskuldabyrði og framtíðarvaxtarmöguleika og -greiðslugetu .
Það sé ekki hjálplegt Íslendingum að hlaða á sig Icesave-skuldum og áhættunni að auki .
En að öðru leyti sé Icesave ekki það sem skipti máli við ákvörðunartöku og markaðurinn vestra sé smám saman að verða Íslendingum hagstæðari .
" Niðurstaða skuldabréfaútgáfunnar og frétt Morgunblaðsins um hana staðfesta í raun allt sem þarna var sagt fyrir nærri 3 mánuðum , tæpum mánuði fyrir þjóðaratkvæðagreiðsluna .
Og þau kippa rétt einu sinni fótunum undan einum þætti hræðsluáróðursins .
Í Reykjavíkurbréfinu lauk frásögnum af samtölum bréfritara við " gamla kontakta " svo : " Þessi samtöl gera óljósar og órökstuddar vangaveltur talsmanns S.Í .
á blaðamannafundi nýlega enn sérkennilegri .
Veit hann ekki betur eða var hann enn að tala sér þvert um hug til að ganga í augun á pólitískum yfirboðurum sínum ? " Þessi spurning stendur augljóslega enn opin , en hún hefur fengið aukinn þunga eftir skuldabréfaútgáfuna .
Niðurstaða ESA Hin fréttin var um " niðurstöðu ESA " varðandi innstæðutryggingar .
Niðurstaðan sú varð í fullkomnu samræmi við opinberar hótanir forseta ESA-nefndarinnar , sem fylgdi hótunum sínum eftir með því að gefa til kynna að hann hefði EFTA-dómstólinn í vasanum , eftir því sem skilja mátti af orðum hans .
Íslensk yfirvöld brugðust fullkomlega gæslu síns málstaðar með því að láta þessa ótrúlegu framgöngu liggja kyrra þá og einnig þegar þau þóttust þó loks vera tekin að gæta hagsmuna landsins .
Ekki hefur heldur verið upplýst hvernig íslenski fulltrúinn í ESA-nefndinni , sem Össur Skarphéðinsson skipaði til verks , hefur gengið fram og hvort hann hafi mótmælt hinni fráleitu framgöngu forseta nefndarinnar .
En rétt eins og skuldabréfaútgáfan var ekki eins mikil frétt og einhver kynni að hafa ætlað í ljósi þriggja mánaða gamalla ummæla í Reykjavíkurbréfi , þá er ESA-fréttin það enn síður í ljósi orða forseta nefndarinnar .
Einhver var að furða sig á því að ekkert tillit hefði verið tekið til sjónarmiða Íslands , en forleikurinn hefði mátt undirbúa þá sömu rækilega , svo það myndi ekki flögra að þeim að það yrði gert .
