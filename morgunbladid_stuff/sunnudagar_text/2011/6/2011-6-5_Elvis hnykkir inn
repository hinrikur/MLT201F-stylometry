Milton gamli Berle var gersamlega grunlaus um afleiðingar gjörða sinna þegar hann sendi ungan söngvara , sem var gestur í skemmtiþætti hans á NBC-sjónvarpsstöðinni , gítarlausan inn á svið .
" Leyfðu fólki að sjá þig , vinur , " sagði Miltie frændi , eins og hann var gjarnan kallaður , og klappaði á öxlina á honum .
Vinurinn var Elvis Presley , dagurinn 5. júní 1956 .
Elvis hafði áður komið fram í sjónvarpi en aldrei án gítarsins .
Nú var hann skyndilega frjáls eins og fuglinn á sviðinu og lagið , Hound Dog var ekki fyrr byrjað , er Elvis hlóð í allsvakalega mjaðmahnykki , sem á einu kvöldi urðu vörumerki hans .
Áhorfendur störðu fyrst á tilþrifin í forundran en síðan slepptu þeir sér , alltént stúlkurnar , og veinuðu einum rómi á goðið .
Annað eins hafði aldrei sést í sjónvarpi .
Um fjörutíu milljónir manna horfðu á þáttinn og daginn eftir gekk allt af göflunum .
Símalínur voru rauðglóandi og bréf streymdu inn .
Ýmsir sjálfskipaðir siðapostular veittust að Elvis í fjölmiðlum og gagnrýnendur í sjónvarpi lögðu upp í krossferð gegn hinum unga söngvara , hann hlyti að vera handbendi hins illa og til þess falinn að hafa bráðskemmandi áhrif á bandaríska æsku .
Viðurnefnið alræmda varð til : " Elvis the Pelvis " , ellegar " Elli hnykkur " .
Það var eins og að skvetta vatni á gæs , Elvis og hnykkirnir voru búnir að hasla sér völl .
Um þá sögu alla þarf ekki að fjölyrða .
Leitun er að vinsælli söngvara í sögunni .
Gaman er að rifja upp framgöngu Elvisar í þætti Miltons Berles á þessum degi fyrir 55 árum á YouTube .
Elvis söng ekki bara Hound Dog með þessum líka tilþrifum , heldur spjölluðu þeir Berle saman í drjúga stund á eftir .
Uppnám stúlknanna í sjónvarpssal fór að vonum ekki framhjá stjórnandanum og spurði hann Elvis að flutningi loknum hver galdurinn væri .
" Ef ég hreyfði fæturna svona myndi ég þá næla mér í stelpur ? " " Ég veit ekki með stelpurnar , " svaraði Elvis um hæl , " en þar sem þú ert kominn á þennan aldur myndi þetta í öllu falli örva blóðflæðið hjá þér .
" " Þennan aldur , " hummaði Berle hissa en hann var tæplega fimmtugur á þessum tíma .
" Mér líður bara eins og notuðum bíl .
" Berle var hvergi af baki dottinn og spurði Elvis næst í trúnaði hvernig hann fengi stelpurnar til að hljóða svona .
" Herra Berle , ég er ekki viss um að þér myndi líka það .
" " Hvað áttu við ? " hváði Berle .
" Ég kann ekki við stelpur sem veina , rífa sig úr fötunum og reyna að kyssa mig , " svaraði Elvis , ískaldur .
Nú var Berle öllum lokið .
" Einmitt það .
Einhver hlýtur að hafa troðið á höfðinu á þér – á bláum rúskinnsskóm ...
( e. Blue Suede Shoes ) .
" Hound Dog eftir Jerry Leiber og Mike Stoller , kom upprunalega út á b-hlið smáskífunnar Don ' t Be Cruel í júlí 1956 .
Bæði lög komust á topp bandaríska vinsældalistans sem er fáheyrt .
Hound Dog seldist í fjórum milljónum eintaka og sat í ellefu vikur á toppi vinsældalistans , sem var met á þeim tíma .
Lagið sem velti því úr sessi var Love My Tender , einnig með Elvis Presley .
orri@mbl.is 