Tónlistarkonan Florence Welch hefur vakið mikla athygli með hljómsveit sinni Florence + the Machine .
Söngkonan sló í gegn með sveit sinni með plötunni Lungs árið 2009 með sérstakri og kraftmikilli rödd sinni og grípandi lögum .
Platan er margverðlaunuð og lagið " Dog Days Are Over " sló rækilega í gegn og ekki má gleyma tökulaginu " You ' ve Got the Love " , sem hljómsveitin kynnti blessunarlega fyrir nýrri kynslóð .
" Platan er um ástina og þjáninguna .
Fólki finnst textarnir mínir brjálaðir en fyrir mér er þetta einlæg og innilega plata .
Ég var ekki með það markmið að vera furðuleg .
Ég vildi bara að tónlistin væri tjáningarrík , " segir hún á vefsíðu sinni .
Florence klæðir sig líka á sérstakan hátt .
Hún er með flottan stíl , áberandi rautt hár , er gjarnan í síðum kjólum og lætur hugmyndaflugið ráða .
Hún virðist á sama tíma vera úr fortíðinni og framtíðinni , sem er kannski einmitt það sem er svona nútímalegt við hana .
Hún þekkist líka á fölu andliti sínu og hefur sagt að hún fari ekki út úr húsi nema með sólarvörn upp á SPF50 .
Florence er fædd Florence Leontine Mary Welch þann 28. ágúst 1986 og ólst upp í Camberwell í suðurhluta London .
Hún er elst þriggja barna háskólaprófessorsins Evelyn Welch og auglýsingamannsins Nick Welch .
Ein af fyrstu æskuminningum hennar tengdum tónlist er að standa uppi á kassanum sem pabbi hennar geymdi vínylplöturnar sínar í og dansa við tónlist Rolling Stones með honum .
Hún byrjaði á því að syngja lög Ninu Simone og Dusty Springfield heima .
Hún segir að hún hafi alltaf tengt við tilfinningaríka tónlist og hún hlustar á allt frá Rihönnu og Beyoncé yfir í Bob Dylan og Bruce Springsteen .
Florence vakti fyrst athygli íklædd alls kyns fötum úr búðum sem selja notuð föt en núna er líklegra að föt hennar séu frá þekktum hönnuðum .
Frida Giannini , aðalhönnuður Gucci , hefur sagt að Florence sé innblástur hennar að fatalínu haustsins .
Nýverið var tilkynnt að Florence yrði andlit Gucci næsta vetur .
" Þegar ég hannaði fatalínuna var ég að hugsa um sterka en jafnframt dularfulla konu .
Florence er þannig kona .
Ég hitti hana í Los Angeles á Grammy-verðlaunahátíðinni og heillaðist alveg .
Hún er með sterkan persónluleika og heillandi framkomu á sviði .
Hún er líka með sjálfsöryggið sem Gucci-konan býr yfir , " sagði hún .
Florence er sem stendur á tónleikaferðalagi um Bandaríkin , sem hófst með því að hún kom fram á Bonnaroo-tónlistarhátíðinni .
Ennfremur er hún að leggja lokahönd á nýja plötu sem kemur út síðar á árinu .
