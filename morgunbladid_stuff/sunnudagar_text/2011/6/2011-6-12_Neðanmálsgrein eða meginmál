Nú í vor hitti ég í fyrsta skipti háskólastúdent sem ekki þekkti orðið ' neðanmálsgrein ' .
Hér var á ferðinni metnaðarfull kona á þrítugsaldri sem var að ganga frá bakkalárritgerð sinni eftir þriggja ára háskólanám og var að velta fyrir sér hvernig hún ætti að koma fyrir skýringu við þýdda tilvitnun í lesmálinu .
Mér var nokkuð brugðið við þessa fákunnáttu hennar því ég áttaði mig strax á að hún þekkti fyrirbærið mætavel en skildi ekki orðið .
Nú munu einhverjir segja sem svo að orðið ' neðanmálsgrein ' sé ekki hluti af almennum orðaforða heldur íðorð í prentiðn , og ástæðulaust að hafa áhyggjur af framtíð íslenskrar tungu þótt ungu fólki finnist eðlilegra að tala um fúttnót eða fótanótu .
Kjarni málsins er hins vegar sá að hér er ekki aðeins um eitt einstakt orð að ræða heldur allan þann orðaforða sem lýtur að gerð lesmáls og útliti þess , og í rauninni allan orðforða á skjá tölvunnar .
Vaxin er úr grasi kynslóð ungs fólks , allt upp í þrítugt , sem man ekki eftir öðru verkfæri en lyklaborði og skjá til að semja texta .
Ef fólk hefur ekki aðrar heimildir um gerð lesmáls en viðmót tölvunnar kynnist það aldrei íslenskum orðum á borð við letur , eða leturgerð , skáletur og feitletur , brjóstletur og hnéletur , hástaf og lágstaf , það kynnist ekki orðinu efnisgrein , hvað þá að það geti vitað hvað deplamerktar eða tölumerktar efnisgreinar eru , jafnaðar línur eða línubil , línuskil og síðuskil .
Hlutar blaðsíðunnar , síðuhaus og síðufótur , verða ungu fólki hulin ráðgáta , ekki síður en blaðrönd eða spássía , og peidz nömber verður fólki tamara en blaðsíðutal .
Tákn verður simból og inndráttur indent .
Hugbúnaðarfyrirtækið Microsoft framleiðir stýrikerfi og algengasta hugbúnað sem notaður er til daglegrar tölvuvinnu , Office-böggulinn .
Fyrir allmörgum árum bættist íslenska í það safn tungumála heimsins sem framleiðandinn býður notendum .
Allir geta farið á heimasíðu Microsoft hér á landi og sótt sér íslenskt viðmót með tveimur smellum eða svo .
Íslendingar virðast hins vegar ekki hafa áttað sig á að þeir geta notað eigin tungumál í eigin landi .
Í könnun sem Microsoft á Íslandi gerði í vetur á notkun íslensks viðmóts kemur í ljós að innan við fjórðungur fyrirtækja og skóla notfærir sér þessi sjálfsögðu mannréttindi .
Þegar við tölum um þróun er okkur tamt að tala eins og við séum að spá um framtíð .
En hér er ekki verið að tala um neina framtíð , heldur um samtíð .
Unga konan sem ekki þekkti orðið ' neðanmálsgrein ' var bráðgreind og samviskusöm , og var um það bil að ljúka háskólaprófi með veglegri ritgerð .
Það er ekki við hana að sakast þótt hún hafi ekki fengið að kynnast orðaforða móðurmálsins .
Ábyrgðin er allra þeirra skólastjóra og tölvukennara í landinu sem kjósa , vitandi vits eða óvitandi , að nota enskt viðmót í tölvum skólanna , – og mennta- og menningarmálaráðuneytisins sem virðist algerlega ábyrgðarlaust gagnvart því hvort nánasta umhverfi barnanna í skólum landsins er á íslensku eða ensku .
Nýlega kom út Handbók um íslensku , afar notadrjúg bók um ýmsa þætti íslenskrar málnotkunar , í ritstjórn Jóhannesar B. Sigtryggssonar , og með styrk frá Þjóðhátíðarsjóði .
Bók þessi er löngu tímabær og á eftir að nýtast þeim vel sem vilja vanda mál sitt , það er að segja þeim sem enn telja það einhverju skipta .
Hætt er þó við að slík bók verði fljótt úrelt .
Meginvandi íslenskrar tungu er sá að með dyggu afskiptaleysi menntamálaráðuneytisins er búið að ala upp nokkrar þúsundir fólks sem er slétt sama um hvort við eigum að velja ' að ' eða ' af ' , eða skrifa ' geysa ' með ' y { lsquo } eða ' i { lsquo } .
Ef til vill er lífsvon íslenskrar tungu sú ein að komast í Evrópusambandið .
Sagt er að þar á bæ eigi tungumál sinn rétt , ekki síst tungumál á borð við íslensku .
Hér er hins vegar blaðrað á Alþingi en í vinnunni er miklu einfaldara að delíta klabbinu og klósa svo .
Lifið heil .
