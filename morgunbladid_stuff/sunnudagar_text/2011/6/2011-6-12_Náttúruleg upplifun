Hótel Loftleiðir hefur nú verið opnað undir nafninu Reykjavík Natura eftir gagngerar endurbætur .
Reksturinn verður umhverfisvænn , í húsinu hefur verið opnaður nýr veitingastaður og líka spa með vörum frá Sóley Organics .
Texti : Inga Rún Sigurðardóttir ingarun@mbl.is Myndir : Ernir Eyjólfsson ernir@mbl.is Hið gamalkunna Hótel Loftleiðir hefur nú opnað undir nýju nafni , Reykjavík Natura .
Það er ekki aðeins nafnið sem er nýtt heldur er búið að gera miklar endurbætur á hótelinu fyrir tæplega milljarð króna .
Ekkert hefur því verið til sparað í hönnuninni og er útkoman glæsileg .
Margar nýjungar líta dagsins ljós í tengslum við breytingarnar , eins og fram kemur í fréttatilkynningu .
Á jarðhæð hefur verið opnaður nýr veitingastaður sem ber nafnið Satt , sem er skipt í tvennt , annars vegar er Eldhús , með áherslu á létt ferskmeti og hraða þjónustu og hins vegar Betri stofa fyrir þá sem vilja sitja lengur .
Þess má líka geta að í hótelinu er Sóley Natura Spa í kjallara en gamla sundlaugin hefur verið endurnýjuð .
Þar verður jafnframt boðið upp á nýstárlega heilsurækt og dekur við líkama og sál .
Norðurljósaherbergi og lækningaplöntur Rekstur hótelsins verður vottaður umhverfisvænn .
Allar snyrtivörur gesta á herbergjum , sem og í spa verða lífrænar vörur frá Sóley Organics .
Áhugavert er ennfremur að í endurbættum gistiherbergjunum er jafnframt kynnt íslensk náttúra .
Gestir geta valið á milli þess að gista í herbergjum sem kynna í máli og myndum mosa , jarðhita , norðurljós , eldvirkni og vatn .
Þarna er líka að finna ný fjölskylduherbergi , skreytt teikningum Eggerts Péturssonar , listamanns , af flóru Íslands , ásamt upplýsingum um hvernig plöntur á Íslandi hafa verið notaðar til lækninga gegnum árin .
