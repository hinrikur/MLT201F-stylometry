Uppnámið í Evrópu stendur enn .
Og uppnám er rétta orðið .
Það væri ofsögum sagt að evrópskur efnahagur stæði í ljósum logum .
Evrópa stendur ekki og fellur með Grikklandi fremur en Ísland sporðreistist vegna Álftaness .
Og þótt horft sé til landanna þriggja , sem hafa verið í mestum erfiðleikum , en auk Grikklands eru það Portúgal og Írland , þá er sameiginlegur efnahagur þeirra aðeins óverulegur hluti evrusvæðisins .
Hefðu löndin ennþá yfirráð yfir eigin mynt hefðu þau , hvert fyrir sig , lagað sig að efnahagslegum raunveruleika á sínum stað .
Sú aðlögun hefði vissulega ekki verið þrautalaus fyrir almenning í þeim löndum .
En hún hefði verið kunn og um margt sanngjarnari og fólk sæi fljótt út úr augum .
Þá væru ekki allar aðgerðir miðaðar við að skuldsetja heimaþjóðina upp fyrir haus með því að hrúga á hana skuldum óreiðumanna til að tryggja að þýskir og franskir bankar fengju öll sín illa grunduðu lán greidd til baka án affalla .
Og sameiginlegt myntsvæði verður einnig til þess að afmarkaður vandi á útjöðrum þess setur það allt í uppnám .
Evrutrúaðir sætta sig illa við að sameiginlega myntin var Svarti-Pétur sem tryggði að löndin þrjú enduðu svo djúpt ofan í drulludýinu .
En því verður ekki á móti mælt .
Bönkum þeirra og bjargálnamönnum var öllum lánað blindandi eins og Þýskaland væri í ábyrgð fyrir skuldbindingum þeirra .
Þegar það rann upp fyrir kröfuhöfum að þannig væri það ekki , þrátt fyrir sameiginlega mynt , var of seint til sitjandans seilst .
Miðjan á jaðrinum Og hinn evrópski útnári í suðri , Grikkland , varð af þessum ástæðum upp úr þurru eins konar færanleg miðja álfunnar og " grískur harmleikur " hafði skyndilega verið settur upp á öllum sviðum hennar um svæðið þvert og endilangt .
Og samkvæmt hinu nýja rítúali varð að vera sami leikstjórinn á öllum uppfærslunum , Herman Van Rompuy , sem fæstir vita hver er og kemur frá landi sem deilt er um hvort sé til , en ekki hefur verið talið taka því að koma sér þar upp ríkisstjórn misserum saman .
Og " hin evrópska fjölskylda " engist sundur og saman , leiðtogarnir hrekjast haltir eða blindaðir um sviðið og ástar- og hatursamband Sarkozys og Merkel hefur ógnvekjandi undirtón og óvíst hvort sé barn og hvort foreldri og litlu leiðtogarnir í kring , sem eru í rullum án þess að hafa raunverulegt hlutverk , vita ekki hvort þeir eru að koma eða fara og áhorfendum stendur á sama um það .
En á meðan er allt á suðupunkti í sjálfri vöggu siðmenningarinnar , Aþenu við Eyjahaf .
Þar hafa Karamanlisar og Papaandreouar skipst á að fara með völdin í áratugi og auðgast sjálfir hraðar á því stússi en íslenskir víkingar á útrásartímum .
Evrópusambandið krefst þess að þegar í stað verði hrint af stað hressilegri einkavæðingu í landinu , en hér í norðrinu telja flokkarnir , sem búnir eru að sækja um aðild að Evrópusambandinu , að íslensk einkavæðing sé uppruni alls ills .
Grikkjum er vorkunn að telja að ekki sé endilega best að stofna til einkavæðingar þegar enginn er kaupmátturinn heima fyrir .
En það er ekki afsökun , segir Brussel , því að það eru aðrir sem ætla að sitja að þeim eignum sem hent verður á hrakvirðismarkaðinn .
Grískur almenningur skynjar á skrokknum hvað er að gerast og spyrnir við fótum , fremur af örvæntingu en afli .
Í Evrópu er það haft í flimtingum að tugum ef ekki hundruðum þúsunda Grikkja sé sárt um að missa eftirlaun sín og bætur og telji það ekki innlegg í málið að eftirlaunaþegarnir hafi gist í gröfum sínum í áratugi , þar sem framfærslukostnaður sé sannanlega lítill sem enginn .
Og svo er Grikkjum lýst sem ónytjungum og veslingum .
En það voru engir vesalingar sem hrintu her Mússólínis , ofurefli liðs , af höndum sér fyrir ríflega hálfri öld .
Þeir þurfa ekki að sækja hetjudáðir þúsundir ára aftur í tímann .
Af hverju er svona komið ? Og hinn gríski harmleikur sem horft er upp á er svo sannarlega ekki úr fornum ritum .
Hann á rót í nýjum forskriftum og tonnum af tilskipunum .
Grikkir hafa óneitanlega farið illa að ráði sínu í efnahagsmálum síðustu 10 árin .
Enginn getur neitað því .
En það var egnt fyrir þá rétt eins og Íra og Portúgala .
Og fleiri ríki en þessi þrjú tóku sömu fluguna .
Spánn er ekki langt undan og Ítalía þar á milli .
Skuldaálag á Spán fer nú hratt hækkandi .
Og fari allt á versta veg hjá þeim hefur myndin heldur betur breyst .
Þá eru rauntölurnar orðnar aðrar og illviðráðanlegri .
Þá verður ekki lengur bollalagt um það á ráðstefnum hvort evran lifi í óbreyttri mynd .
Þegar næst berast stunur og hjálparbeiðni verður sleppt að kalla til læknana .
Sá millileikur verður talinn óþarfur .
Þá veður líkbíllinn á undan sjúkrabílnum í hlað .
Það væri ekki hagur neins að svo illa færi .
Hvaða skoðun sem uppi er um hina " evrópsku tilraun " þá er ekki keppikefli nokkurs manns að svo illa tækist til .
Þá er hætt við að ekki yrði talað um uppnám heldur fremur talið að skollið hefði á efnahagslegt ofsaveður , með víðtækum skaða .
Saklausum yrði þá ekki hlíft frekar en fyrri daginn .
Besti kosturinn væri auðvitað að leiðtogar Evrópu sæju ekki aðeins það sem virðist þegar skrifað á vegginn heldur legðu í það réttan skilning .
" Sameiginleg mynt " er ekki einhver glæpsamleg hugmynd .
En það var vitað frá upphafi að hún gæti ekki gengið upp á stóru svæði , sem næði til fjölda ólíkra þjóða og ríkja , nema ákveðnar forsendur væru til staðar .
Þær voru það ekki þegar til myntarinnar var stofnað og þær eru það ekki enn þá .
Trichet , bankastjóri Seðlabanka sameiginlegu myntarinnar , viðurkenndi þessa staðreynd í mikilvægri ræðu fyrir fáeinum vikum .
Hann lagði þar til að stofnað yrði eitt fjármálaráðuneyti fyrir allt evrusvæðið .
Hugmyndin vakti athygli en í rauninni er hún ekki frumleg , hún er ekki röng og hún er ekki ný .
En hún er samt galin , vegna þess að slík umbylting verður ekki gerð nema með því að breyta " stjórnarskrá " ESB , sem reyndar gengur undir felunafninu Lissabonsáttmálinn .
Sjálfsagt væri ekki útilokað að gera slíka breytingu heimildarlaust og í gegnum bakdyrnar .
Annað eins hefur Brussel komist upp með .
En það tæki allt of langan tíma og ekki er útilokað að Stjórnlagadómstóll Þýskalands , sem látið hefur draga sig á asnaeyrum lengi , myndi loksins taka á sig rögg .
Og svo eru það Sannir Finnar og almenningur um alla Evrópu sem er að hrökkva upp með andfælum og sér að raunveruleikinn er verri en martröðin .
Eina færa leiðin Eini kosturinn er sá að leiðtogar Evrópu yrðu einu sinni á undan atburðarásinni .
Þeir kyngdu því sem þeir svo lengi hafa tuggið : Evran getur ekki verið þjóðargjaldmiðill fjölmargra ríkja nema þau sættist á að haga sér í samræmi við það , sem eitt ríki .
Enn sem komið er hefur Brussel horft á Grikkland , Írland og Portúgal sem síamsþríbura .
Þeim sem vilja skilja þá að er bent á að það sé einfaldlega ekki hægt .
Þótt þeir eigi vissulega að vera í laustengdu sambandi ríkja , séu þeir í raun í sambandsríki .
Þótt fæturnir séu sex og eins handleggirnir og höfuðin virðist þrjú , sé hjartað aðeins eitt .
Tikkinu í því sé stjórnað frá Brussel og Frankfurt .
En sú óþægilega læknisskoðun sem þjóðirnar hafa gengið í gegnum að undanförnu sýnir að þessi anatómíska greining stenst ekki .
Síamsþríburarnir , jafnvel fjór- og fimmburarnir , eru enn með hjörtun á sínum stað .
Hin sanna lífsvon þeirra allra felst í því að þau fái að slá á ný í þeim takti sem á við þeirra eigin þjóðarlíkama en ekki annarra .
Enginn segir að skurðaðgerðin til að skilja þá að verði ekki erfið og heldur ekki að hún sé með öllu hættulaus , en allt er þó betra en óbreytt ástand .
Það felur dauðann í sér .
