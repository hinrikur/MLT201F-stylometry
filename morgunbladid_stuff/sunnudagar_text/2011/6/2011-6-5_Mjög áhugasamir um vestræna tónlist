Í kjölfar velheppnaðrar tónleikaferðar Nínu Margrétar Grímsdóttur til Kína haustið 2009 bauð Wu Promotion-umboðsskrifstofan henni að koma fram á nokkrum tónleikum nú í maí fyrir milligöngu íslenska sendiráðsins í Kína .
Wu Promotion er , að sögn Nínu Margrétar , virtasta umboðskrifstofan í Kína fyrir klassíska tónlist og starfar m.a. með Harrison Parrott og Columbia Artists í Evrópu og Bandaríkjunum .
Á efnisskránni voru klassískar perlur píanóbókmenntanna , t.d. d-moll Fantasía Mozarts , Tunglskinssónata Beethovens , Noktúrnur , Etýða óp. 10 , nr. 5 og Ballaða í As-dúr eftir Chopin .
Einnig voru þekkt verk eftir Debussy , t.d. Clair de lune og Estampes , auk Prelúdía nr. 1 og 2 eftir Gershwin .
Áhorfendafjöldi var á bilinu 300-600 manns á hverjum tónleikum og var Nína Margrét hæstánægð með viðtökur gesta en ferðin var styrkt af Tónlistarsjóði Menntamálaráðuneytisins Læra á píanó í hljóðfærabúð Fyrstu tónleikarnir voru í borginni Dongguan í Suður-Kína í salnum Cultural Weekend Theatre .
" Í þessari borg er enginn tónlistarskóli en börnin læra á píanó í hljóðfærabúð í miðbænum , þangað koma foreldrarnir með börnin eftir skóla frá fjögurra ára aldri þar sem þeir telja að tónlistarnám sé nauðsynlegt sem hluti menntunar barna á grunnskólaaldri .
Enn fremur eru í Dongguan aðilar sem vilja efla áhuga og þekkingu almennings á klassískri tónlist og standa því fyrir metnaðarfullri tónleikaröð , " segir Nína Margrét í samtali við Sunnudagsmoggann en hún er stödd í Bandaríkjunum þessa dagana .
Til marks um áhugann segir hún mikið af börnum og foreldrum hafa sótt tónleikana og á milli atriða á efnisskránni var óskað eftir að hún svaraði spurningum áheyrenda um tónskáldin , verkin og um tónlist almennt .
" Þessi samskiptahluti klassískra tónleika í Kína er algengur og þjónar þeim tilgangi að auka menningar- og fræðslugildi tónlistarflutningsins .
Þetta finnst mér til mikillar fyrirmyndar og til merkis um einlægan áhuga almennings á því að fræðast um klassíska tónlist okkar Vesturlandabúa .
" Aðrir tónleikarnir voru einnig í Suður-Kína , nánar tiltekið í þekktum háskóla , South China University of Technology .
Þar var fullur salur af stúdentum og stóð menningarfélag þeirra fyrir tónleikunum .
" Þeir höfðu undirbúið viðburðinn afar vandlega og fylgdust vel með að allt væri eins og best yrði á kosið .
Mikill áhugi var á þátttöku í umræðuhluta tónleikanna og einnig má nefna til gamans að áður en tónleikarnir hófust var leikið eitt lag af efnisskránni í hátalarakerfi salarins , mér fannst því líklegt að þeir hefðu undirbúið áheyrendur með því að kynna þeim verkin fyrir tónleikana , " segir Nína Margrét .
Þriðju tónleikarnir voru í einum virtasta háskóla Kína , Fudan University í Sjanghæ .
" Sjanghæ er stærsta borg Kína og státar af menningarlífi á háum mælikvarða auk þess að vera fjármálamiðstöð Asíu .
Þarna fékk ég tækifæri til að kynnast stúdentunum talsvert og fannst mér mikið til um þetta unga fólk sem tekur við kínversku þjóðinni á næstu árum .
Það er einkennandi fyrir þau að þeim er umhugað um að kynnast vestrænni menningu frá fyrstu hendi , þ.m.t. klassískri tónlist , þau tala ensku vel og eru heima í helstu atriðum menningarsögu okkar á Vesturlöndum .
Öll hafa þau áhuga að stunda framhaldsnám á meistara- og doktorsstigi erlendis , helst í Bandaríkjunum og Þýskalandi .
Það sama var uppi á teningnum hvað varðar vandvirkni og metnaðarfulla framsetningu á tónleikunum , enn fremur fékk ég mikil og góð viðbrögð , jafnvel aðdáendabréf eftir tónleikana , ég átti ekki von á svona hlýjum móttökum og opinni tjáningu frá þeim en sú var einmitt raunin , " segir Nína Margrét .
Hliðstætt við Hörpuna Fjórðu og síðustu tónleikarnir voru einnig í Sjanghæ , að þessu sinni í einu helsta tónlistarhúsi borgarinnar , Shanghai Oriental Art Center , sem er hliðstætt hús við Hörpuna okkar , að sögn Nínu Margrétar .
" Þarna eru þrír tónleikasalir , og voru tónleikarnir mínir í þriðja salnum sem hýsir 300 áheyrendur .
Þessi salur er skemmtilega hannaður með hringsviði neðst , þar sem áheyrendur sitja í hálfhring upp frá sviðinu .
Hljómburðurinn var frábær og Steinway-flygillinn af bestu gerð .
Tónleikarnir tókust mjög vel og voru góður endir á Kínaferðinni .
" Þess má geta að næsti píanisti á eftir Nínu Margréti til að spila í þessu tónlistarhúsi var hinn víðfrægi Kínverji Lang Lang .
Hún var því í góðum félagsskap á þessum lokaspretti tónleikaferðarinnar .
Það sem er næst á döfinni hjá Nínu Margréti eru tónleikar í Bevagna á Ítalíu í september , hátíðartónleikar í röð Háskólatónleika með verkum Grieg , tónleikar í Tíbrá í janúar og tónleikar í röð Bechstein píanóframleiðandans í Berlín á næsta ári .
Enn fremur heldur áfram samstarf hennar við Gerðuberg og RÚV með tónleikaröðina Klassík í hádeginu .
Ólík menning , sama tilfinning Tónleikagestir í Kína létu ekki nægja að láta þakklæti sitt í ljós eftir tónleikana , Nínu Margréti hafa einnig borist þónokkrir tölvupóstar með góðum kveðjum .
Ching Li , sem er nemi við Fudan-háskóla í Sjanghæ , þakkar henni fyrir yndisfagran píanóleik .
" Ég er ekki mikill aðdáandi klassískrar tónlistar en leikur þinn snart mig inn að hjartarótum , tilfinningin var svo ósvikin .
Ólík menning , sama tilfinning .
Ég mun seint gleyma þessum tónleikum .
" Jacobsen , sem einnig er nemi , þakkar Nínu Margréti innilega fyrir túlkun hennar á Tunglskinssónötunni sem hafi minnt hann á gamla virtúósa af þýska og austurríska skólanum .
Þá hafi túlkun hennar á Debussy einkennst af mikilli hlýju og flutningurinn á Ballöðu í As-dúr eftir Chopin tekið fram öllum hljóðritunum sem hann hafi heyrt .
