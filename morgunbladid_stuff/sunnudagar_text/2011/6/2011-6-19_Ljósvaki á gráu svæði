Á sama tíma og RÚV hefur fengið auknar tekjur í gegnum hinn svonefnda nefskatt , þar sem áhorfendur og áheyrendur eiga ekkert val um hvort þeir vilja vera í hópi notenda og Stöð 2 hefur hækkað áskriftargjöld sín aftur og aftur , gerist það að þessir tveir ljósvakar hafa í síauknum og endurteknum mæli fært sig yfir á svæði tekjuöflunar , sem ég held að hljóti í besta falli að kallast grátt , en er sennilega iðulega brot á þeim reglum sem gilda um auglýsingar , auglýsingahlé , kostun og áfengisauglýsingar .
Þar á ég m.a. við það hvernig báðar sjónvarpsstöðvarnar hafa fært sig upp á skaftið í sambandi við auglýsingahlé inni í dagskrárliðum .
Sú var tíðin að áhorfendur fengu að horfa á Kastljós og aðra innlenda dagskrárgerð , án þess að gert væri auglýsingahlé , enda kváðu reglur , samkvæmt gömlu útvarpslögunum , á um að ekki mætti brjóta upp dagskrárliði með auglýsingahléum .
Nú er svo komið að það skiptir ekki máli hvað er á dagskrá , það eru alltaf gerð auglýsingahlé .
Þetta á við um Kastljós , Landann , Útsvar , Popppunkt , Ísland í dag , Sjálfstætt fólk , nánast hvaða dagskrárlið sem er og er afar hvimleitt .
Hvar er eftirlitið með því að þessir fjölmiðlar fari að lögum ? Hvers vegna komast þeir upp með að setja sér sínar eigin reglur í sambandi við tekjuöflun ? Hvers vegna fá þessir fjölmiðlar að auglýsa áfengi óáreittir , þótt áfengisauglýsingar séu bannaðar í fjölmiðlum á Íslandi ? Að vísu skal ég viðurkenna , að það er mjög erfitt að henda reiður á því hvað má og hvað má ekki , þegar rýnt er í hinn nýja lagabastarð , sem nefnist Lög um fjölmiðla og öðlaðist gildi í apríl sl. Það er hreint með ólíkindum að lesa þann óskiljanlega lagabálk , boðin og bönnin , fyrir utan fáránlega málnotkun , sem ég hygg að allir málelskir menn fái hroll af að lesa .
Nokkur dæmi : " fjölmiðlaveita " – hvað er að nafnorðinu fjölmiðill ? Væri ekki álíka gáfulegt að breyta nafnorðunum hitaveita , í hitamiðlunarveita , og rafveita í rafmiðlunarveita ? " Myndmiðlunarefni " – Hvað er að orðinu myndefni ? " Fjarkaupainnskot " – Hvað þýðir þessi bastarður eiginlega ? ! Ömurlegt til þess að vita , að menntamálaráðherrann , sem er kominn í barneignafrí , Katrín Jakobsdóttir , og hefur aldrei verið sökuð um að kunna ekki íslensku , skuli bera ábyrgð á þessum illa samda og fáránlega lagabálki .
Annar hlutur sem fer óhemjumikið í taugarnar á mér er þessi hvimleiða " nýjung " sem nefnd er kostun .
Síðast þegar lögregluforinginn Barnaby var á dagskrá RÚV var búið að lauma feitletraðri auglýsingu inn á kynningu þáttarins , sem var svohljóðandi : " Barnaby er sýnd í samstarfi við Corolla " og þegar Stöð 2 sýnir þátt fyrir unga fólkið sem nefnist Glee , þá birtist á skjánum , á meðan á sýningu stendur : " Läkerol tyggjó færir þér Glee " .
Hvað á þetta eiginlega að þýða ? Ég stóð í þeirri sakleysislegu trú , að nefskatturinn hái til RÚV og óduldar auglýsingatekjur ættu að standa undir efniskaupum RÚV .
Sömuleiðis stóð ég í þeirri trú að Stöð 2 , sem hefur drjúgar áskriftar- og auglýsingatekjur , ætti að fjármagna efniskaup sín með þessum liðum .
Þessi dómadagsvitleysa er fyrir margt löngu komin út fyrir öll velsæmismörk og ættu stöðvarnar að hverfa frá svona viðskiptaháttum hið snarasta .
Ég lít þannig á , að þá sjaldan sem ég sé eitthvað í dagskrám þessara tveggja stöðva , sem ég er áskrifandi að sem ég vil horfa á , að ég hafi svo sannarlega greitt fyrir fullu verði og hafna því alfarið að ég eigi að fyllast þakklæti í garð bílaumboðs , fyrir það að fá að horfa á Barnaby .
Dæmin um svona misnotkun eru vitanlega miklu fleiri en ég nefndi hér að ofan , en mér fannst bara rétt að tilgreina nýleg dæmi frá báðum stöðvunum , til þess að gæta jafnræðis .
