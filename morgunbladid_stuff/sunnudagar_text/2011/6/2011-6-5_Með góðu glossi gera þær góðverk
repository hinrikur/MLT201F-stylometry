Heimurinn hrynur þegar fólk greinist með alvarlega sjúkdóma .
Daglegt líf breytist á augabragði og hversdagslegir hlutir verða fólki ofviða .
Gróa Ásgeirsdóttir var rétt orðin fertug þegar hún greindist með brjóstakrabbamein , haustið 2007 .
Á innan við viku var hún komin á skurðarborðið og gekk í gegnum erfiða aðgerð .
Fæstir á þessum aldri leiða hugann að endalokum lífs síns , heldur eru frekar að byggja stoðir undir framtíðina , sem síðan er á augabragði að engu orðin þegar krabbamein finnst í brjósti .
Myrkt ský leggst yfir öll plön einsog Gróa orðar það ; " ósjálfrátt fer maður bara að undirbúa sína eigin jarðarför .
" En krabbameinsæxli setur ekki aðeins líf sjúklingsins á hvolf heldur einnig aðstandenda .
" Ég er svo heppin að eiga góða fjölskyldu og vini sem stóðu og hafa staðið við bakið á mér í blíðu og stríðu " .
Í miðri krabbameinsmeðferðinni kviknaði sú hugmynd hjá Gróu og vinkonum hennar , þeim Guðnýju Pálsdóttur og Elísabetu Sveinsdóttur , að snúa þessu svartnætti í birtu , breyta neikvæðri orku í jákvæða .
Á sjúkrahúsinu þar sem Gróa lá með leiðslur í höndunum og næringu í æð byrjaði skipulag verkefnis sem átti eftir að færa ýmsum góðum málefnum um 200 milljónir króna á næstu árum .
Þegar kraftur þriggja kvenna er lagður saman er allt mögulegt .
Gróa er þakklát starfsfólkinu á spítalanum .
" Þetta fólk sem vinnur á krabbameinsdeild Landspítalans ætti að fá fálkaorðuna og það á hverju ári , alltaf , " segir Gróa .
" Það er ómetanlegur stuðningur sem það veitir á erfiðleikatímabili í lífi manns .
" Sumarið 2008 ákváðu vinkonurnar að fara í söfnunarátak með því að selja gloss til styrktar Krabbameinsfélaginu og þakka þar með fyrir góða umönnun .
Hugmyndin um glossin þótti góð þar sem allar konur elska góð gloss og nota það einmitt til að lífga upp á sál og bæta útlitið .
Átakið fékk nafnið " Á allra vörum " og í dag þekkja það flestir landsmenn .
Farið var í samstarf við heildsöluna Halldór Jónsson ehf. sem flytur einmitt inn snyrtivörur frá Dior og fleirum .
Í þessu fyrsta átaki gerðu þær sér lítið fyrir og seldu yfir 20.000 glossa á okkar litla landi .
Í miðju átakinu bauðst þeim að vera með söfnunarþátt á Skjá einum þar sem stöðin var tilbúin til að gefa eftir allan kostnað við útsendinguna .
Maríanna Friðjónsdóttir var fengin til starfans og hún var ekki lengi að safna saman fagfólki úr sjónvarps- og kvikmyndageiranum sem sömuleiðis gaf alla sína vinnu .
Úr varð þáttur í beinni útsendingu og átakið skilaði það árið yfir 50 milljónum króna .
Fyrir peningana náðist að greiða upp nýja vél sem greinir brjóstakrabbamein á frumstigi .
Fleiri átök Þetta átak heppnaðist svo vel að þær stöllur ákváðu að leggja í annað átak að ári liðnu .
" Sumarið 2009 ákváðum við að styrkja SKB – Styrktarfélag krabbameinssjúkra barna , " segir Elísabet .
" Í því átaki söfnuðust tæplega 55 milljónir króna , en þeir peningar voru eyrnamerktir kaupum á hvíldarheimili fyrir sjúklinga og aðstandendur þeirra .
Auk þess gaf Guðmundur Jóhannesson landeigandi á Ketilsstöðum okkur lóðina undir heimilið , nokkrir gáfu vinnu sína við uppgröft á lóðinni og Guðmundur Gunnlaugsson arkitekt sem hannaði húsið sömuleiðis .
Sennilega námu þessar gjafir á bilinu 15 – 20 milljónum .
Heimilið fékk nafnið Hetjulundur og opnar nú á næstu vikum .
" Við erum ákaflega stoltar af þessu verkefni og það er ólýsanlegt að sjá draum þeirra og okkar rætast í byggingu þessa yndislega húss , " segir Gróa .
Þriðja söfnunin Árið 2010 var komið að þriðju söfnuninni .
Núna ákváðu þær að beina kastljósinu að endurhæfingar- og stuðningsmiðstöðinni Ljósinu , en þangað geta krabbameinssjúkir og aðstandendur þeirra leitað stuðnings .
" Við kynntum okkur hvar peningarnir kæmu sér best , " segir Guðný .
" Ljósið er fallegt og þangað er gott að koma .
Þetta er ekki stofnun , meira svona heimili , þar sem tímanum er varið í föndur og allskonar námskeið sem eru í gangi á meðan fólk er að safna kröftum .
Starfsemin er í leiguhúsnæði og við sáum fyrir okkur að geta með söfnuninni tryggt þeim grunn að framtíðarhúsnæði .
Við söfnuðum rúmlega 40 milljónum króna með sölu á glossum og í söfnunarþættinum , " segir Guðný .
Af litlum neista ....
Í lok sumars 2011 fer fjórða verkefnið af stað hjá þessum ótrúlegu konum og hvaða málefni fær notið krafta þeirra í ár ? " Eftir miklar vangaveltur og heimsóknir til ýmissa félaga ákváðum við að fara í samstarf við Neistann , félag hjartveikra barna , " segir Gróa .
Við höfðum samband við forsvarsmenn Neistans og ræddum við barnahjartalækna á Barnaspítala Hringsins .
Í þeim samtölum kom í ljós að vöntun er á að endurnýja hjartaómskoðunartæki fyrir fóstur og börn , en slíkt tæki er notað oft á dag á spítalanum .
Um 70 börn greinast árlega með hjartagalla og með nýju tæki mun takast betur og nákvæmar að greina tilfelli .
Það getur bæði sparað peninga og bjargað lífum .
Tækið kostar á milli 40 og 50 milljónir króna og vonandi tekst okkur að ná því með hjálp þjóðarinnar líkt og áður .
Einnig er markmiðið að vekja athygli á starfsemi Neistans sem er frábær , enda halda þau utan um hjartveik börn og fjölskyldur þeirra af miklum sóma " .
Galdurinn Engan hefði órað fyrir hvað þessi litla hugmynd vinkvennanna myndi leiða af sér margt gott .
" Nei , þetta var pínulítill galdur , " segir Guðný .
" Þetta bara gerðist .
Ég held að þetta hafi bara átt að gerast , því þetta gerði okkur öllum mjög gott .
Þarna var veikindunum snúið upp í tækifæri .
" " Já , það var skrítið hvernig þetta gerðist , " segir Gróa .
" Ég var hálf grá og guggin og ósköp þungt yfir mér .
Margir sögðu ; æi greyið og auðvitað þótt mér vænt um það en það vill enginn vera í þeirri stöðu að vera vorkennt .
Í miðri meðferð var frábært að geta hugsað um eitthvað annað og ekki skemmdi fyrir að selja 20 þúsund gloss fyrsta árið .
" Það er ákveðin orka sem fer í gang þegar konur sameina krafta sína og þá fæst ýmsu áorkað .
Við erum þó ekki einar að verki .
Sennilega koma á milli 150-200 manns að einu svona átaki og það er algjörlega ómetanlegt .
Án þess að nefna einn umfram annan verðum við þó að nefna auglýsingastofuna Fíton sem hefur stutt okkur ómetanlega með frábærum herferðum ár eftir ár " , segir Elísabet .
Það hefur svo sannarlega sýnt sig að þegar þessar þrjár konur úr Kópavoginum komu saman einn daginn og spurðu sig ; hvað getum við gert sem er gott fyrir aðra , þá átti það eftir að breyta lífi margra til hins betra .
