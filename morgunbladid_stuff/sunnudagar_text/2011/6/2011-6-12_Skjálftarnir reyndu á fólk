Suðurlandsskjálftar riðu yfir kl. 15:46 hinn 28. maí 2008 .
Jörð bifaðist í skjálfta sem mældist 6,3 á Richter-kvarða .
Margir eftirskjálftar fylgdu og færðist virknin í vesturátt eftir því sem á leið .
Ingólfsfjall hvarf í rykmekki og hávaðinn var ógurlegur .
Alls slösuðust 28 í jarðskjálftunum , þar af 21 með minniháttar meiðsl og sjö leituðu aðstoðar á slysadeild – þó enginn alvarlega slasaður , sem mest var um vert .
Eignatjón var mikið .
Á hundruðum heimila á Árborgarsvæðinu , svo sem á Selfossi og í Hveragerði , mélaðist allt niður og tugir húsa fóru svo illa að ekki var um annað að ræða en méla þau undir jarðýtutönn og moka burt .
Viðlagatrygging Íslands fékk tilkynningar um tjón á liðlega 3.500 mannvirkjum og voru greiddar bætur sjóðsins 7,5 milljarðar kr. í heild .
Allur gangur var á því hversu illa heimili urðu fyrir barðinu á jarðskjálftanum .
Í götu einni á Selfossi höfðu öll húsgögn farið á flug , en í næstu götu varla nema rétt að myndir skekktust á veggjum .
Heimili Björns Sigurðssonar við Laufhaga á Selfossi kom sérstaklega illa út úr jarðskjálftanum , segir í frétt Morgunblaðsins , og má segja að innbúið hafi meira eða minna allt fallið á gólfið .
Mikil mildi var að skápur og sjónvarp féllu ekki ofan á átta ára snáða sem svaf í rúmi í einu herberginu .
Þá sluppu sjö kettlingar óhultir úr brakinu .
" Það er viðbjóður að lenda í þessu helvíti , " sagði Björn sem tók atburðum af stakri yfirvegun .
" Það er best að það urðu engin slys .
Allt sem skemmdist eru bara hlutir sem hægt er að kaupa aftur .
" Ólafur Helgi Kjartansson , sýslumaður á Selfossi , var sem lögreglustjóri í héraði stjórnandi aðgerða almannavarna í skjálftunum .
" Skjálftarnir reyndu mjög á fólk .
Ég var sýslumaður á Ísafirði snjóflóðaárið 1995 og þá var mikil áhersla lögð á sálræna hjálp til handa íbúunum .
Áfallahjálp var einfaldlega ofarlega á baugi sakir þess hve margir áttu um sárt að binda eftir að hafa misst ástvini sína .
Suðurlandsskjálftunum sumarið 2008 fylgdi hins vegar ekkert manntjón og fyrir vikið varð andlegur stuðningur til fólks , sem jafnvel hafði misst hús sín og innbú , aðeins til skemmri tíma .
Því grunar mig að margir hafi ekki unnið sem skyldi úr þeirri erfiðu reynslu sem þeir gengu í gegnum .
Í kjölfarið , aðeins fáum mánuðum síðar , féllu íslensku bankarnir og allt íslenska efnahagskerfið hrundi sem reyndi á alla þjóðina .
Raunar tel ég að í kjölfar hrunsins hefðum við þurft að vinna samkvæmt skipulagi Almannavarna ; það er veita fólki áfallahjálp og allan þann stuðning sem gerlegur er .
Fólk sem hefur í nægu að snúast gleymir sér í verkefnum dagsins en þeim sem hafa minna við að vera getur orðið erfitt að vinna úr erfiðum atburðum .
Að öllu samanlögðu segir það okkur að hinn mannlegi þáttur má aldrei gleymast .
" Sigurður Bogi Sævarsson sbs@mbl.is 