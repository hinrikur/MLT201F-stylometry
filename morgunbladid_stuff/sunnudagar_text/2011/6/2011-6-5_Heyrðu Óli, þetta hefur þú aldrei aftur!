Ólafur Þorkell Helgason er matreiðslumaður í Seljaskóla og eldar ofan í hátt í 650 manns á hverjum degi .
Hann lítur á börnin sem jafningja , leiðist neikvæð umræða um skólamötuneyti og segir börnin elska soðinn fisk .
Texti : Inga Rún Sigurðardóttir ingarun@mbl.is Myndir : Sigurgeir Sigurðsson sigurgeir@mbl.is Ólafur Þorkell Helgason hefur verið matreiðslumaður í Seljaskóla frá því mötuneyti skólans var opnað 1. febrúar 2005 og eldar á hverjum degi fyrir hátt í 650 manns .
Síðustu sex árin áður en hann kom til starfa í skólamötuneytinu var hann á Hótel Sögu .
Hann segir mikil umskipti í því að hafa loksins " dottið inn í þessa dagvinnu " enda fylgir kvöld- og helgarvinna starfi matreiðslumannsins á hótelum og veitingastöðum .
Hann er búinn að vera í veitingabransanum frá því hann byrjaði að læra 1976 á Hótel Esju og segist síðan þá hafa verið " úti um allt og líka erlendis " og " á Naustinu þarna í gamla daga , það þótti fínn staður á þeim árum " .
Ljóst er að þarna fer maður með reynslu en hann nær líka til barnanna og hefur líkað vel að elda ofan í nemendur og starfsfólk skólans .
En hvað hugsar Ólafur um þegar hann skipuleggur skólamatinn ? " Bara það sem þau vilja .
Ég reyni að hafa þetta hollt og vera með fisk tvisvar í viku , " segir hann .
" Maður er búinn að prófa að vera með grænmetisbuff og grænmetislasagna til að þóknast foreldrunum og Lýðheilsustofnun .
Þau bara henda þessu meira og minna , þau gera það greyin .
" Hvað vilja krakkarnir ? " Þau vilja bara þennan dæmigerða íslenska mat , það er mín reynsla .
Þau eru voðalega hrifin af plokkfiski og soðnum fiski , kjötbollum og lasagna .
Grjónagrauturinn er líka gríðarlega vinsæll , " segir Ólafur og ítrekar vinsældir soðins fisks .
" Þau fussa stundum og sveia yfir honum en borða hann alltaf mjög vel .
" Þegar hann er með fisk í matinn sýður hann ekki allt í einu heldur er að sjóða hann allan hádegismatinn , í smærri skömmtum , svo allir fái bragðgóðan fisk .
Þótt hollustan sé markmiðið verður stundum að breyta til eins og gert var nú í vetrarlok en boðið var upp á kakósúpu í lok maí .
" Þau eru búin að vera að biðja um þetta í allan vetur , " segir Ólafur og hlær .
Eldar matinn frá grunni " Ég elda allan mat hérna meira og minna frá grunni , " segir hann en það var lasagna daginn sem blaðamaður kom í heimsókn .
" Ég lagaði kjötsósuna alveg frá grunni og var með fersk pastablöð , " segir Ólafur sem var vel tilhafður í kokkafötunum í skínandi hreinu eldhúsinu .
Á milli 96 og 97% nemenda eru í mat hjá Ólafi og er hann ánægður með þetta háa hlutfall .
Á föstudögum er hann með spónamat eins og grjónagraut eða skyr með rjómablandi og ávöxtum .
Það henti vel því krakkarnir fari stundum fyrr heim þá .
Einn daginn í maímánuði var grísafile á boðstólum , Ólafur játar að það hafi verið á tilboði .
" Það er mikil pressa á að reka þetta vel .
" Honum leiðist sú neikvæða umræða sem hefur ráðið ríkjum í sambandi við skólamötuneyti í vetur .
" Mér hefur fundist þetta leiðinleg umræða , " segir Ólafur en honum gremst að sagt sé að verið sé að gefa börnum fóður í skólum .
" Eins og maður væri að gefa börnunum óþverra .
Mér leiddist þetta og fannst þetta skrýtin umræða .
" Hann er ekki heldur sáttur við nýjustu umræðuna um niðurskurð .
" Þá bara kveður maður held ég .
Það er vinnutíminn sem heldur manni hérna , ekki launin , " segir Ólafur , sem útskýrir að gott samband við börnin sé líka gefandi hluti af starfinu .
" Þetta eru miklir vinir mínir .
Þau heilsa manni hérna og koma stundum til að kveðja mig .
Blessuð börnin , þau eru mjög skemmtileg .
Ég lít á þessa krakka sem vini mína , jafningja , það er langþægilegast .
" Láta þau vita ef þeim finnst eitthvað ekki gott ? " Já aldeilis .
Þau láta mann heyra það .
Ég prófaði einu sinni að gefa þeim ávaxtagraut með rjóma .
Það kom einn lítill til mín og sagði : " Heyrðu Óli , þetta hefur þú aldrei aftur ! " " Sjálfur segist Ólafur hafa verið alinn upp á " þverskorinni ýsu , saltkjöti , skötu og saltfiski á laugardögum og lambakjöti á sunnudögum " .
Þrátt fyrir þetta er hann opinn fyrir nýrri réttum sem krakkarnir hafa gaman af og segir hann taco-rétti geysilega vinsæla .
Hráefnið er lykilatriðið Lykilinn að því að gera góðan mat fyrir börn segir hann vera hráefnið .
" Ferskt og gott hráefni er númer eitt , tvö og þrjú .
Eins og með hakkið ; ég kaupi bara nautahakk en ekki blandað hakk .
Það er mun dýrara en skilar sér .
Krakkarnir finna þetta alveg um leið .
" Til viðbótar gerir hann allar sósur frá grunni .
" Ég hef heyrt að sumir kaupi bara pakkasósur og hræri út í vatn .
Þetta hef ég aldrei gert enda þarf ekki kokk í svoleiðis eldamennsku .
" Honum líst ekki á hugmyndir um að nýta skólaeldhúsin fyrir stærri svæði eins og leikskólana í kring .
" Ég er búinn að heyra af þessari hugmynd og finnst hún fáránleg .
" Hann segir að varla sé hægt að spara á slíku auk þess sem nóg sé að gera í skólaeldhúsinu , en hann er með tvo starfsmenn .
" Við erum þrjú hérna í eldhúsinu .
Ég er með tvær túrbókonur hérna með mér .
" Til samanburðar þá er eldhús á Vitatorgi þar sem eldað er fyrir þúsund Reykvíkinga á degi hverjum á vegum Velferðarsviðs Reykjavíkur .
Í nýlegri blaðagrein í blaðinu Reykjavík kemur fram að þar vinni 14-16 í eldhúsinu .
Bílstjórarnir sem keyra matinn um bæinn eru ekki taldir með og er samanburðurinn því skólaeldhúsi Seljaskóla mjög í hag .
Kröfurnar til skólaeldhúsa eru vissulega miklar .
" Þetta á að kosta helst ekki neitt og vera hollt og gott .
" Alltaf er eitthvað grænt og gómsætt með hádegismatnum í skólanum .
" Það eru ávextir í boði á hverjum degi og yfirleitt salat með matnum eða grænmeti .
Ég er oft með iceberg , gúrkur og tómata .
Svo er ég með soðnar rófur og gulrætur með soðna fiskinum eða rúgbrauð .
" Í umræðu um uppeldismál heyrist oft að þetta og hitt ætti að vera kennt í skólum en sjaldnar rætt um ábyrgð foreldranna .
" Það kom faðir í heimsókn einn morguninn og fór að skammast í samstarfskonu minni .
Hann sagði barnið sitt vera of feitt og reyndi að kenna okkur um .
Krakkarnir borða fimm máltíðir á viku hér , " segir Ólafur en ljóst er að máltíðirnar á heimilinu eru mun fleiri .
" Og hvað með allt nammið ? " spyr hann .
Vinnur í Tjöruhúsinu á sumrin Þrátt fyrir sparnaðartal og slíkt er greinilegt að andinn í eldhúsinu hjá Ólafi og félögum er góður .
Skemmtilegur vetur er að baki , krakkarnir eru að fara að byrja í sumarfríi , en við tekur nýtt verkefni hjá Ólafi sem heldur á Ísafjörð .
" Ég er alltaf í Tjöruhúsinu á sumrin .
Vinur minn er með staðinn , " segir hann en veitingastaðurinn er þekktur fyrir glænýjan og sérlega gómsætan fisk .
" Þetta er alltaf splunkunýr fiskur , við fáum hann um morguninn og hann er kominn á pönnu í hádeginu .
" En hver er uppáhaldsmatur Ólafs ? " Ætli það sé ekki villibráð ? Hreindýr finnst mér rosalega gott .
Og villiendur .
Það finnst mér afskaplega góður matur .
" Tveir góðir eftirréttir Ólafur féllst á að gefa tvær uppskriftir að eftirréttum , önnur er ef til vill meira fyrir börnin en hin fyrir fullorðna en báðar eru bragðgóðar .
Það þurfa víst allir að gera vel við sig inn á milli .
Frönsk súkkulaðikaka 2 dl lagað kaffi 300 g dökkt súkkulaði 55% 300 g sykur 300 g smjör 5-6 egg Kaffið , súkkulaðið og sykurinn sett í pott og hitað .
Passa þarf upp á hitann .
Þegar þetta er bráðið er lögunin hrærð saman með sleif .
Þá er smjörinu blandað saman við og hrært þar til smjörið hefur samlagast .
Að lokum er eggjunum slegið saman við .
Best er að vera búinn að píska þau áður en þeim er blandað saman við .
Þegar eggin eru sett saman við má hitinn ekki vera meiri en 50°C .
Löguninni er hellt í form sem er klætt með smjörpappír .
Bakað í um 60-70 mínútur við 120°C og svo kælt .
Með kökunni er gott að bera fram ferska ávexti , ískrem og þeyttan rjóma .
Athugið að kakan er frekar saðsöm þannig að ein kaka ætti að duga fyrir 14-16 manns .
Heslihnetu- eða möndlu- " soufflé " 200 g heslihnetur eða möndlur 200 g sykur 9 eggjahvítur Hneturnar hakkaðar og ristaðar með sykrinum og 1/3 af hvítunum ( kælt , þó ekki ískalt ) .
Restin af hvítunum þeytt og blandað varlega saman við .
Sett í smurt form sem stráð hefur verið raspi í .
Bakað í um 30 mínútur á um 200°C .
Tekið úr forminu , kælt og penslað með súkkulaði .
Borið fram með ávaxtasalati .
