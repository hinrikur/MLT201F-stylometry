Lögregla í Missouri í Bandaríkjunum mætti nýverið hættulegum krókódíl , eða svo hélt hún .
Lögreglumenn í Independence , úthverfi Kansasborgar , brugðust við útkalli þess efnis að stór krókódíll hefði sést á tjarnarbakka í borginni .
Lögregluþjónn hringdi í dýraverndunarsamtök , sem ráðlögðu honum að skjóta krókódílinn úr því sem komið væri .
Lögreglan fór eftir þessum fyrirmælum og skaut krókódílinn ekki einu sinni heldur tvisvar en kúlurnar bara hrukku af dýrinu .
Var það vegna þess að krókódíllinn var úr steypu .
Eigandi lóðarinnar sagði lögreglu síðar að hann hefði sett krókódílinn þarna sem skraut til þess að halda börnum í burtu frá vatninu .
Íbúar hefðu því ekkert að óttast .
" Það eru engir krókódílar á þessum slóðum .
Við erum of norðarlega og það er of kalt , " sagði Bill Graham , talsmaður hins opinbera í þessum málum .
Lögreglumaðurinn viðurkenndi að atburðurinn hefði fengið mikla athygli .
" Þegar maður lítur til baka er þetta fyndið .
En við verðum að taka allar upphringingar alvarlega , " sagði hann .
