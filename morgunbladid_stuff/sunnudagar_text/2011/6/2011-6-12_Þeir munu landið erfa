Tveir af " heitustu " ungu leikmönnunum í ensku úrvalsdeildinni í knattspyrnu , Phil Jones miðvörður Blackburn Rovers , og Jordan Henderson , miðvellingur Sunderland , liðuðu sig upp í vikunni , ef svo má að orði komast – gengu til liðs við tvö sigursælustu félög Englands , Manchester United og Liverpool , fyrir háar upphæðir .
Manchester United hafði ekki staðfest kaupin á Phil Jones þegar Sunnudagsmogginn fór í prentun en hann mun hafa staðist læknisskoðun og samið um kaup og kjör við félagið í vikunni .
Kaupverð liggur ekki fyrir en er talið nema 16 milljónum sterlingspunda .
Ýmsum kann að þykja það hátt gjald fyrir leikmann sem aðeins hefur leikið ríflega þrjátíu leiki í ensku úrvalsdeildinni en á móti kemur að margt bendir til þess að Jones hafi burði til að komast í fremstu röð varnarmanna í Englandi á komandi misserum .
Það er afar sjaldgæft að átján ára unglingur vinni sér fast sæti í liði í ensku úrvalsdeildinni – hvað þá miðvörður .
Menn hafa keppst við að hæla Jones á síðustu dögum .
Kevin Gallagher , fyrrverandi miðherji Blackburn , lét t.a.m. hafa eftir sér að Manchester United væri að fá hann á kostakjörum .
Annar aðdáandi leikmannsins er Sam Allardyce , fyrrverandi knattspyrnustjóri Blackburn , en hann henti Jones út í djúpu laugina fyrir rúmu ári .
" Með tíð og tíma , þegar reynslan verður gengin í lið með honum , er ég sannfærður um að Phil mun vinna sér fast sæti í enska landsliðinu .
Það hjálpar honum klárlega að fara til Manchester United , þar þroskast menn hraðar , " segir hann .
Harry Redknapp , knattspyrnustjóri Tottenham , gengur enn lengra .
Kveðst sannfærður um að Jones sé framtíðarfyrirliði enska landsliðsins .
Ekki er nema ár síðan Sir Alex Ferguson festi kaup á öðrum ungum og efnilegum miðverði , Chris Smalling , sem kom fyrir 10 milljónir punda frá Fulham .
Hann er 21 árs að aldri og þótti komast býsna vel frá frumsýningu sinni í Leikhúsi draumanna .
Augljóst er að Sir Alex sér þetta tvíeyki fyrir sér í hjarta United-varnarinnar til lengri tíma .
Fyrst verður það þó að ryðja öðru vösku pari úr vegi , Nemanja Vidic ´ ´ , sem verið hefur hamrammur á liðnum leiktíðum , og hinum gamalreynda Rio Ferdinand .
Flest bendir til þess að sá síðarnefndi verði á undan til að víkja enda eldri ( 32 ára ) og viðkvæmari fyrir meiðslum .
Stór ákvörðun – stórt tækifæri Sir Alex mun án efa fylgjast spenntur með EM í Danmörku en Jones og Smalling munu að líkindum leika þar saman með enska U21-liðinu .
Enda þótt félagsskipti Jones séu ekki orðin opinber eru menn strax farnir að tjá sig um þau á Twitter .
Þannig sagði Wayne Rooney , erkispyrnir þeirra Fergusona : " Phil Jones er góður enskur leikmaður .
Einn harðasti varnarmaðurinn sem ég spilaði gegn á liðnu tímabili .
Hann getur líka leikið á miðjunni .
" Liverpool staðfesti í vikunni kaupin á Jordan Henderson , sem verður 21 árs á föstudaginn .
Hann hefur verið fastamaður á miðjunni hjá Sunderland í tvö ár og vakið mikla athygli fyrir framgöngu sína .
Svo mikla að Fabio Capello sá ástæðu til að gefa Henderson tækifæri með a-landsliði Englands gegn Frökkum síðastliðið haust .
Þótti hann pluma sig ágætlega við hlið Stevens Gerrards , fyrirliða Liverpool , enda þótt leikirnir hafi ekki orðið fleiri – ennþá .
Form Hendersons dalaði er leið á veturinn en það fældi Rauða herinn ekki frá enda erfitt að hafa uppi á tvítugum leikmanni sem er fullnuma og á aldrei vonda leiki .
Liverpool hefur ekki gefið kaupverðið upp en talið er að það gæti endað í 20 milljónum punda .
" Ég varð upp með mér þegar ég frétti að Liverpool hefði áhuga , " sagði Henderson á heimasíðu síns nýja vinnuveitanda .
" Þetta var stór ákvörðun og stórt tækifæri .
Það var vitaskuld erfitt að yfirgefa Sunderland , ég er þaðan og hef fylgt liðinu að málum allt mitt líf , en ég hlakka til framtíðarinnar hjá Liverpool .
" Henderson mun varla ganga inn í liðið hjá Kenny Dalglish enda engir aukvisar fyrir á miðjunni á Anfield , hinn ört vaxandi Lucas Leiva , Raul Meireles , sem sló í gegn á sínum fyrsta vetri í Englandi , Jay Spearing , sem skaust upp á stjörnuhimininn í vor , og svo auðvitað Steven Gerrard .
Henderson gerir sér fulla grein fyrir þessu en hlakkar til að æfa og spila með öllum þessum mönnum , einkum Gerrard .
" Hann er einn af bestu knattspyrnumönnum heims , maður sem alla dreymir um að æfa með til að taka framförum .
Við æfðum einu sinni saman með landsliðinu og það var í einu orði sagt stórkostlegt .
" Vonandi nær kappinn stjörnunum fljótt úr augunum .
Gríðarlega einbeittir og unun að vinna með þeim Það er ekki lítið mál að binda trúss sitt við Liverpool og Manchester United .
Stuart Pearce , þjálfari 21 árs-landsliðs Englendinga , hefur eigi að síður engar áhyggjur af því að Phil Jones og Jordan Henderson verði annars hugar þegar liðið hefur leik á Evrópumeistaramótinu í Danmörku á morgun .
" Báðir leikmenn eru gríðarlega einbeittir og unun að vinna með þeim , " segir hann .
" Þeir fengu leyfi hjá mér til að ganga frá sínum málum í vikunni og í þeirra sporum hefði ég hiklaust gert það líka .
Það er vont að hafa svona mikilvægt mál hangandi yfir sér þegar maður er að fara á stórmót og ég held að þeir séu á sama máli .
" Pearce tekur þó skýrt fram að um leið og mótið er hafið fái leikmenn ekki leyfi til að skjótast frá og semja við nýtt lið .
" Þegar menn eru komnir hingað til Danmerkur gengur landsliðið fyrir og allt sem getur truflað einbeitingu leikmanna minna verður illa séð .
" Pearce er ekki undrandi á því að sir Alex Ferguson og Kenny Dalglish hafi viljað tryggja sér Jones og Henderson .
" Væri ég knattspyrnustjóri hjá stóru félagsliði myndi ég ekki hika við að borga uppsett verð fyrir þá .
Annars vegar vegna hæfileika og hins vegar vegna andlegs þroska þeirra .
Þetta eru hvor tveggja skynsamir strákar sem vilja fyrir alla muni bæta sig .
" Það dregur eflaust ekki úr Pearce kjarkinn að lið hans hefur aldrei lotið í gras þegar Jones hefur leikið .
Hófu ungir að leika Phil Jones fæddist í Preston 21. febrúar 1992 .
Hann gekk til liðs við Blackburn Rovers tíu ára og hlaut eldskírn sína með aðalliði félagsins í deildabikarnum í september 2009 .
Jordan Henderson fæddist í Sunderland 17. júní 1990 .
Hann hefur leikið 71 deildarleik fyrir Sunderland frá 2008 og skorað fimm mörk .
Hann var um tíma í láni hjá Coventry .
