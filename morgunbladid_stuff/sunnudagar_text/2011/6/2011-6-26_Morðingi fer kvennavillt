Að kvöldi 25. júní 1977 hitti hin sextán ára gamla Jayne MacDonald nokkra vini sína á öldurhúsi í miðborg Leeds .
Létt var yfir fólki í sumarblíðunni og dans stiginn fram eftir kvöldi .
Kynntist Jayne þar átján ára gömlum pilti , Mark Jones að nafni , og um hálfellefuleytið yfirgáfu þau öldurhúsið ásamt fleiri ungmennum .
Fljótlega tvístraðist hópurinn en Mark og Jayne stöldruðu við í miðbænum og fengu sér snarl .
Mark bjó þar í grenndinni og hugðist skutla hinni nýju vinkonu sinni heim að því gefnu að bíll systur hans væri heima .
Svo var ekki og slæptust þau því um í næsta nágrenni fram til klukkan hálf-tvö aðfaranótt sunnudagsins 26. júní 1977 , þar sem Jayne hafði misst af síðasta strætisvagni kvöldsins .
Þá skildu leiðir til móts við sjúkrahús borgarinnar og ákvað unga fólkið að hittast aftur síðar .
Að því búnu gekk Jayne af stað áleiðis heim .
Þangað komst hún aldrei .
Hálfri klukkustundu síðar réðist ókunnugur maður á hana vopnaður hamri og eldhúshníf .
Hann barði Jayne fyrst í hnakkann með hamrinum .
Síðan dró hann hana á grúfu dágóða leið inn í ævintýragarð , þar sem hann barði hana aftur í höfuðið með hamrinum og stakk hana svo ítrekað í brjóst og bak þangað til hún lést .
Að því búnu hvarf hann á braut .
Tvö börn að leik fundu lík Jayne MacDonald morguninn eftir og gerðu lögreglu aðvart .
Í ljós kom að hún hafði verið lamin í þrígang í höfuðið með hamri og stungin um það bil tuttugu sinnum með hnífi .
Íbúar Leeds voru slegnir óhug við tíðindin enda þótt ódæðið hafi ekki komið sérstaklega á óvart , fjórar konur höfðu fallið fyrir morðingjahendi á sama svæði næstu tvö árin á undan , sú síðasta tveimur mánuðum fyrr .
Það sem greindi þær frá Jayne MacDonald var hins vegar sú staðreynd að þær drógu allar fram lífið með vændi .
Jayne vann hins vegar sem aðstoðarstúlka í búð og kom hvergi nærri harkinu á götum borgarinnar .
Enn hafði fjöldamorðinginn , sem gefið var nafnið Jórvíkurskíris-ristirinn , látið til skarar skríða og nú þótti ljóst að öllum konum steðjaði ógn af honum , ekki bara portkonum .
Leiddi þessi vindingur í málinu til mikillar ólgu , ekki bara í Leeds heldur um gjörvallar Bretlandseyjar .
Lögreglu var legið á hálsi fyrir að finna ekki morðingjann og allt tiltækt lið var fengið að rannsókninni .
Jórvíkurskíris-ristirinn náðist þó ekki fyrr en hálfu fjórða ári síðar .
Þá lágu átta konur til viðbótar í valnum , bæði vændiskonur og aðrar .
Morðinginn reyndist vera Peter Sutcliffe og var hann 34 ára þegar hann var gómaður .
Sutcliffe var kvæntur og hafði komið víða við á vinnumarkaði , meðal annars unnið sem bílstjóri og líkgrafari .
Á yngri árum nýtti hann sér oft þjónustu vændiskvenna og fór með tímanum að leggja fæð á þá stétt kvenna með þessum hörmulegu afleiðingum .
Eftir að hafa verið í haldi lögreglu í tvo sólarhringa gekkst Sutcliffe við því að vera Jórvíkurskíris-ristirinn og bar því í fyrstu við að rödd hefði gefið sér fyrirmæli um að höggva skörð í raðir vændiskvenna .
Hann væri með öðrum orðum að verða við guðs vilja .
Sutcliffe var metinn sakhæfur og dæmdur í tuttugufalt lífstíðarfangelsi árið 1981 .
Skömmu síðar var hann hins vegar greindur með geðklofa og hefur verið vistaður á viðeigandi stofnun síðan .
Strax við yfirheyrsluna yfir Sutcliffe í byrjun árs 1981 kom í ljós að hann hefði myrt Jayne MacDonald af misgá .
" Mér líður skelfilega yfir næsta morðinu sem ég framdi , á ungu stúlkunni Jayne MacDonald , " sagði hann í játningu sinni .
" Ég las fyrir skemmstu að faðir hennar hefði farist úr harmi og þá helltist þetta yfir mig aftur .
Mér varð ljóst hvílík ófreskja ég var orðinn .
Ég taldi á þessum tíma að hún væri vændiskona og ég hafði ríka þörf fyrir að myrða þær .
Ég hafði tapað vitglórunni .
" Aðstandendum Jayne hefur verið lítil huggun í því .
orri@mbl.is 