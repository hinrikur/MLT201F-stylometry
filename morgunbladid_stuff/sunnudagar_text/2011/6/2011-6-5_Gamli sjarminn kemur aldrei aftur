Sjómennskan er Guðmundi Þ. Jónssyni í blóð borin .
Faðir hans var skipstjóri og aldrei kom annað til greina í huga sonarins en að starfa við sjávarútveg .
Guðmundur er nú annar tveggja skipstjóra á Vilhelm Þorsteinssyni EA , frystitogara Samherja , og mikil aflakló .
" Hann var fyrstur í einn milljarð , fyrstur í tvo og nú fyrstur í þrjá , " sagði Þorsteinn Már Baldvinsson , forstjóri fyrirtækisins , rétt fyrir síðustu áramót þegar hann færði Guðmundi gjöf í hófi sem fyrirtækið hélt þegar það úthlutaði styrkjum til ýmissa samfélagsverkefna á Eyjafjarðarsvæðinu .
Skipstjórinn var þá nýkominn í land og höfðu Guðmundur og samstarfsmenn hans nýslegið Íslandsmetið ; verðmæti afla skipsins á síðasta ári var 3,3 milljarðar króna .
Gjöfin var reyndar í tilefni fimmtugsafmælis Guðmundar sem hann fagnaði daginn sem skipið kom að landi .
Skipstjórnin hvílir vissulega ekki á Guðmundi einum , en reyndar á fjölskyldunni , ef svo má segja .
Svo skemmtilega vill nefnilega til að hinn skipstjórinn á Vilhelm er Birkir Hreinsson , mágur Guðmundar , og fara þeir að jafnaði annan hvern túr .
Bryggjan nafli alheimsins " Þegar ég ólst upp á Bolungarvík snerist allt um fisk , " segir Guðmundur .
" Ég ólst upp við sjómennsku , byrjaði sjálfur á sjó 15 ára og hef verið þar alla tíð .
" Strax á barnaskólaárunum , upp úr miðjum sjöunda áratugnum , varð bryggjan á Bolungarvík nafli alheimsins .
" Eftir skóla henti maður töskunni inn í kjallarann heima og fór niður á bryggju .
Þá snerist lífið um það hve mikið bátarnir fiskuðu , hver mest á hverjum degi og hver hafði veitt mest í mánuðinum , " segir Guðmundur .
" Svo fór maður að beita fyrir karlana ; ég var farinn að gera mikið af því strax átta eða níu ára gamall .
Það var mikil línuútgerð í Bolungarvík á þessum tíma og ég var alltaf meira í beitingu en í frystihúsinu .
Lífið snerist um bryggjuna og beitningaskúrana .
Þetta breyttist eftir að togaraútgerðin hófst , var líka spennandi en öðruvísi ; það var meira líf í kringum litlu bátana .
" Sjórinn var þó ekki það eina sem Guðmundur kynntist í æsku .
" Frá því ég var átta ára var ég sveit á sumrin í nokkur ár og hefði alls ekki viljað missa af þeirri reynslu .
Það var mjög gaman í sveitinni og ég hafði gott af því .
Bærinn var reyndar bara rétt hjá Bolungarvík en maður fór samt ekki heim nema einstaka sunnudag og var í tvo eða þrjá tíma .
" Blundar kannski í honum bóndi ? " Ég á þrjár kindur í dag ! Eignaðist þær í haust og vinur minn í Svarfaðardal er með þær fyrir mig , ég kíki þangað annað slagið og nú eru fyrstu lömbin komin .
" Faðir Guðmundar , Jón Eggert Sigurgeirsson , var lengi skipstjóri á togaranum Heiðrúnu og áður á línu , þar sem Guðmundur byrjaði með honum .
Víðir bróðir hans fór sömu leið og er nú líka skipstjóri á Akureyri ; er á Kleifaberginu sem er í eigu Brims .
Um tíma voru feðgarnir skipstjórar , allir þrír .
" Þá töluðum við mikið saman þegar við vorum á veiðum .
Skiptumst á upplýsingum .
Mér finnst mjög gaman að tala um sjávarútveg , eflaust vegna þess að ég er alinn upp við það ; ég man ekki eftir því að talað hafi verið um mikið annað við eldhúsborðið heima ! Pabbi var mikill áhugamaður um sjávaútveg , hann var línuskipstjóri þegar ég var strákur og auðvitað smitaði það út frá sér .
Þess vegna hef ég alltaf haft mikinn áhuga á sjávarútveginum og ekki alltaf verið hress með það í seinni tíð hvernig fólk talar um hann .
Ég er ekki viss um að allir hafi nógu mikla vitneskju til að tjá sig um þessi mál eins og gert er .
Það hefur farið ofboðslega mikið í taugarnar á mér síðustu ár þegar talað er um að við séum ekki að skila neinu til þjóðarbúsins .
Alveg ofboðslega í taugarnar á mér , " segir Guðmundur með áherslu .
Stimplaðir hálfgerðir glæpamenn Oft er talað um að sjómenn gangi illa um auðlindina .
Guðmundur hafnar því .
" Ég var orðinn skipstjórnarmaður áður en kvótakerfið var sett á og hef verið allar götur síðan og er sannfærður um að gengið er miklu betur um auðlindina nú en áður var gert .
Það hefur verið staglast á því hve við séum vondir , að við hendum afla ; sjómenn eru stimplaðir sem hálfgerðir glæpamenn .
Ég vísa því á bug .
" Sjávarútvegsmálin eru mjög í brennidepli um þessar mundir eins og allir vita , vegna fyrirhugaðra breytinga á stjórnun fiskveiða og Guðmundur er vægast sagt óhress með hugmyndir stjórnvalda , eins og margir aðrir í sjávarútvegi .
Hann gengur svo langt að segja að verði breytingarnar að veruleika muni afleiðingarnar verða alvarlegri fyrir land og þjóð en efnahagshrunið árið 2008 .
Meira um það síðar .
Guðmundur reri fyrst með föður sínum en hóf ekki störf uppi í brú fyrr en 1983 , þegar hann varð 2. stýrimaður á Sléttanesi frá Þingeyri .
Hafði þá numið í Stýrimannaskólanum í Vestmannaeyjum .
Árið 1986 fékk Guðmundur örlagaríkt símtal frá Þorsteini Má Baldvinssyni , forstjóra Samherja , sem bauð honum vinnu .
" Þegar hann hringdi var konan mín á fæðingardeildinni hér á Akureyri , ég sagðist ekki geta ákveðið þetta alveg strax en Mái sagði mér um daginn að sjö dögum eftir að hann hringdi hefði ég munstrað mig hjá Samherja og farið til Noregs að sækja Margréti .
" Ég hafði aldrei verið á rækju fyrr en ég varð stýrimaður þar .
Hafði bara verið á ísfisktogurum .
" Smám saman fikraði Guðmundur sig svo upp stigann ; fór sífellt í betra lið , eins og knattspyrnumenn myndu segja .
Af Margréti fór hann á Hjalteyrina 1994 , þaðan á Baldvin Þorsteinsson eldri , sem fyrirtækið eignaðist 1992 og var þar skipstjóri til vors 2001 , þegar hann varð annar tveggja skipstjóra á Vilhelm .
" Mér er sýnt mikið traust með því að fá að stýra svona skipi .
Það er gaman og markmiðið að gera alltaf betur en árið áður .
" Tilfinningin verður að vera fyrir hendi Guðmundur hefur náð því markmiði að gera sífellt betur , en hann segist þó ekki horfa einungis til aflaverðmætis .
" Þegar ég lít til baka finnst mér árið 2007 það skemmtilegasta .
Þá fiskuðum við 64 þúsund tonn , sem er mesti tonnafjöldi sem við höfum náð .
Aflaverðmætið var þá 1400 milljónir .
Árið 1996 á Baldvini var líka mjög gott ár þegar við veiddum 8.300 tonn af bolfiski en verðmæti þess var reyndar ekki nema 700 milljónir .
Auðvitað skiptir aflaverðmæti mestu en þetta eru samt mjög eftirminnileg og góð ár .
Við vorum með mikinn kvóta og bæði frystum og settum í bræðslu .
Ég hef alltaf búið við það hjá Samherja að vera með góðan kvóta ; þokkalega góðan , skulum við segja , því maður vill alltaf meira ! " Hann segir það í raun engan sérstakan galdur að veiða mikið .
Að þefa uppi gjöful mið. " Það er í sjálfu sér ekki hægt að lýsa því .
Við erum með mjög góð tæki , en ég segi reyndar alltaf við strákana hjá mér að það sé ekki nóg – tilfinningin verði að vera fyrir hendi .
Það er eitthvað innra með manni sem skiptir líka miklu máli þegar ákveðið er hvert á að fara og hvar muni fiskast .
" Svo skiptir auðvitað miklu máli að starfa hjá góðri útgerð , bætir hann við , " og að hafa mikinn kvóta .
Málið snýst um það í dag .
" Guðmundur kom ekki nálægt uppsjávarveiðum fyrr en árið 2001 .
" Ég hafði aldrei farið á uppsjávarskip og brá í brún þegar Þorsteinn Már bað mig um það .
Leist satt að segja ekkert sérlega vel á .
Ég hafði verið mikill frystitogaramaður og frá 1986 til 2001 hafði ég verið með skip þar sem fryst var rækja eða bolfiskur .
Ég hafði aldrei séð þær græjur sem voru um borð í uppsjávarskipunum ! " Það er tvennt ólíkt .
" Hlutirnir ganga allt öðruvísi fyrir sig .
Ég hafði aldrei veitt loðnu og aldrei síld .
Ég hafði aldrei kastað nót .
Ég hafði verið skipstjóri á frystitogara og bara notað troll .
" Á árum áður segir Guðmundur að einhver " uppsjávarkarl " hafi verið fenginn til að leysa skipstjórana af þegar þeir fóru í frí , ekki stýrimaðurinn á skipinu .
" Ég held að Samherji hafi breytt því .
Uppsjávarveiðar eru allt annar hlutur en að vera á bolfiski , en þeir Samherjafrændur treysta sínum eigin mönnum .
" Á uppsjávarveiðum , sérstaklega á loðnu , er töluvert um hópveiði sem hann kallar .
Að skipin séu í hóp á litlu svæði .
Er þá keppt í því hver er fyrstur að fylla ? " Það er alltaf einhver keppni , en ekki eins og þegar veiðar voru frjálsar ; þá var sagt frá því í útvarpinu hver hafði veitt hvað en það er allt öðruvísi í dag .
Menn velta því stundum fyrir sér af hverju einhver veiðir ekki meira en raun ber vitni , en það er þá líklegast vegna þess að hann hafði ekki meiri kvóta , frekar en að gengið hafi illa að veiða .
Það er allt eins líklegt að hann hafi fiskað vel á meðan hann var að en hætt , því að kvótinn var búinn .
Þetta er allt annað en var í gamla daga .
" Þegar spurt er um vinnudag Guðmundar skipstjóra segist hann vakna á milli átta og níu á morgnana og sé að til miðnættis .
" Sumir segja að það sé allt of langur vinnudagur en þetta kemst upp í vana ; þegar maður er á sjó hugsar maður um vinnuna öllum stundum .
Formlegur vinnutími skipstjórnenda er 12 tíma vaktir .
Stýrimaðurinn kemur upp í brú um miðnætti og er á vakt til hádegis .
" Hásetar á Vilhelm vinna í átta tíma og fá síðan átta tíma hvíld .
Lengi voru það sex og sex en með núverandi fyrirkomulagi fá menn meiri tíma til hvíldar , því gjarnan er kíkt aðeins á sjónvarpið eða farið í tölvuna áður en menn fara að sofa eftir vakt .
Starf skipstjórnenda hefur mikið breyst í áranna rás , segir Guðmundur .
Töluverður tími fari nú orðið í skrifstofuvinnu , eins og hann tekur til orða .
Á tóninum má greina að honum þyki breytingin ekki skemmtileg .
" Það er rétt og gaman væri að gera samanburð á pappírsvinnunni 1990 og 2010 .
Mér finnst Fiskistofa orðin of mikið bákn og eins og fólk haldi að við séum alltaf að reyna að svindla .
Við skráum allan afla , sem er eðlilegt , en ein nýleg breyting er sú að við verðum að skila skrá yfir áhöfn áður en farið er frá bryggju .
Áður sendum við þær upplýsingar á skrifstofuna og hún kláraði þetta daginn eftir .
" Okkur er ekki treyst " Við lönduðum á Norðfirði í fyrrasumar og í hvert einasta skipti kom maður frá Fiskistofu um borð .
Það er svipað og ef maður keyrði aldrei öðruvísi en með lögregluna á eftir sér .
Okkur er ekki treyst .
" Finnst honum það óþægilegt ? " Já , mér finnst það og get fullyrt að menn standa ekki í neinu svindli .
Ég bölsótast oft yfir því sem þarf að gera og mér finnst óþarfi , en hef alltaf fengið sömu skilaboð frá útgerðinni : Þú skalt gjöra svo vel og fara eftir lögunum .
Það skiptir ekki máli hve vitlaus okkur þykja þau , við förum eftir þeim ! Aldrei á minni skipstjóratíð hef ég verið beðinn um að falsa pappíra eða gera eitthvað annað ólöglegt .
Slíkt hefur aldrei verið nefnt í mín eyru .
" Aðspurður segir Guðmundur samfélagið um borð mjög gott .
" Og með virðingu fyrir öllum öðrum hef ég gaman af þeim ungu strákum sem koma um borð .
Það er mikið líf í kringum þá og ég hef alltaf haft tilhneigingu til að fá unga menn í áhöfnina .
" Afþreying er mikil , margir hafa gaman af því að horfa á enska fótboltann en honum þykir sumir þó helsti duglegir í tölvunni .
" Ég er af gamla skólanum og hef verið frekar andsnúinn töluvæðingunni , til dæmis því að allir séu á Facebook og mér finnst það skrýtið þegar komið er í borðsalinn að allir fari beint í tölvuna .
Ég geri það ekki en skipti mér ekki mikið af – nema hvað ég hef bannað mönnum að tala um aflann á Facebook .
Sumu verður að halda innan samfélagsins um borð .
" Einstaka konur hafa verið í áhöfn hjá Guðmundi .
" Það hafa komið stelpur til mín á sjó annað slagið og mér finnst það góðra gjalda vert og þær eru alveg jafn góðar til vinnu og strákarnir , en ég er samt ekki sérlega hrifinn af því að ein stelpa sé um borð .
Þú getur ímyndað þér hvernig það yrði að vera einn með 24 kvenmönnum um borð í skipi .
" Er þetta mikið karlasamfélag ? " Já , og vinnan hentar ekki öllum , hvorki körlum né konum .
Vinna á frystitogara er mjög mikil .
Menn átta sig oft ekki á því að menn vinna frá því þeir fara um borð og þangað til komið er í land aftur .
Flestir fara annan hvern túr , eru mánuð úti og svipað í landi en ég hef trú á því að þeir vinni álíka mikið yfir árið og fólk í landi miðað við að það sé í fríi um helgar .
" Talið berst þá aftur að sjávarútveginum sem slíkum og fyrirhuguðum breytingum sem ræddar eru á Alþingi þessa dagana .
Þetta er Guðmundi mikið hjartans mál , eins og flestum sem tengjast sjávarútvegi .
Hann óttast hið versta .
" Ég er hræddur um að margt af 101-Reykjavíkur-fólkinu , sem tjáir sig hvað mest um sjávarútvegsmál , hafi ekki hugmynd um hvað málið snýst .
Fólk talar nú um að hverfa aftur til þess kerfis sem var áður en kvótakerfið var sett á ; fólk vill sjá sjarmann .
Hvaða sjarma ? Vill fólk sjá skip koma að landi með full dekk af fiski ? Það má sjá á gömlum myndum en þannig vinnur enginn í dag .
Enda er hráefnið í dag miklu betra en þegar vinnubrögðin voru þessi .
Gamli sjarminn kemur aldrei aftur .
" Hagræðingin sem orðið hafi í gegnum árin skipti gríðarlega miklu máli , segir hann .
" Árið 1990 var frystihús í Bolungarvík , frystihús í Súgandafirði , tvö á Ísafirði , eitt í Hnífsdal , eitt á Súðavík , Flateyri og Þingeyri .
Þetta verður aldrei aftur eða yrði að minnsta kosti mikil afturför því hagkvæmnin yrði svo lítil .
Þá yrði staðan eins og í gamla daga : útgerðarmenn á tröppum Stjórnarráðsins að biðja um aðstoð .
Ég er á þeirri skoðun að hlúa eigi að greininni eins og hún er , auðvitað má laga einhverja vankanta ; auðvitað má til dæmis segja að framsalið hafi farið illa í þjóðina .
" En þú hlýtur að skilja að fólki svíður það að menn gátu selt kvóta og farið með milljarða út úr greininni ? " Ég skil það vel og þá menn hefði átt að skattleggja .
Það var hins vegar ekki gert .
En það talar enginn um það núna að fyrirtækin keyptu skip dýrum dómum til úreldingar , til að minnka flotann .
Hann var orðinn allt of stór .
Nú er óvissan mikil og ekkert gerist .
" Samkvæmt skoðanakönnunum vill meirihluti þjóðarinnar breytingar á fiskveiðistjórnunarkerfinu .
Finnst þér það ekki skipta máli ? " Nei , mér finnst það ekki skipta máli .
Það eru engin rök , vegna þess að ég er sannfærður um að almenningur þekkir þessi mál ekki nógu vel .
Það er mikið bloggað um að útgerðarmenn séu asnar og vitleysingar en fólk veit ekki hvað það er að tala um .
Málið snýst ekki um að fara út á sjó á litlum bát og koma með 700 kíló af þorski í land .
Það mun ekki bjarga okkur .
" Ertu ekki bara að hugsa um þig sem sjómann ? " Nei , ég er að hugsa um þjóðfélagið í heild .
Ég er sannfærður um , þótt ég hafi ekki skoðað það ofan í kjölinn , að ekki komi minni afli á land á Bolungarvík nú en áður en kvótakerfinu var komið á .
Hann er bara allur seldur á mörkuðum .
Þannig er þetta í dag .
Þótt allur kvótinn yrði fluttur til Raufarhafnar er ekki þar með sagt að hann kæmi allur á land þar .
Unga fólkið flyst ekki þangað til að vinna í fiski .
Það vinna reyndar ekki sérlega margir í frystihúsi .
Það er bara eitthvað sem enginn þorir að tala um .
" Hann nefnir strandveiðar : " Það átti að vera rosalega flott ; allir þessi smábátar sem leggja að bryggju .
Ólína Þorvarðardóttir vill heyra vélargnýinn á vorin .
Staðreyndin er sú að allt eru þetta hraðskreiðir bátar sem veiða allan aflann á nokkrum dögum .
Þetta eru meira og minna sportveiðimenn sem taka frá hinum almenna atvinnusjómanni .
Dæmi eru um að menn sem seldu sig út úr greininni stundi strandveiðar og nú vill þessi þrýstihópur strax fá að veiða meira en verið hefur .
" Guðmundur kveðst óttast að margar útgerðir verði hreinlega " drepnar " ef fyrirhugaðar breytingar verði að veruleika .
Hvað þykir honum verst við hugmyndirnar ? " Mér finnst verst að taka eigi heimildir af mönnum og setja í potta sem ráðherra ákveður sjálfur hvert fara .
Mér finnst allt í lagi að taka veiðileyfagjald , talað er um að 30% af því komi út til byggðanna eftir nokkur ár miðað við veiðireynslu , en ef grannt er skoðað verða frystitogarar ekki inni í því viðmiði .
Því mun hluti veiðileyfagjaldsins ekki koma til Akureyrar , svo ég nefni dæmi , og Skagstrendingar fá ekkert vegna þess að þar hefur bara verið frystitogaraútgerð .
Veiðileyfagjald verður vissulega innheimt af útgerðinni á Skagaströnd en þangað rennur ekkert aftur .
Ég er ekki viss um að fólk geri sér almennt grein fyrir þessu .
Þróunin yrði því mjög slæm og ég er undrandi á því hve fólk er rólegt yfir þessu , til dæmis hér á Akureyri .
Ef breytingarnar verða að lögum myndi þetta fyrirtæki , Samherji , strax missa nokkur þúsund þorskígildistonn .
Akureyringar ættu að berjast gegn kvótafrumvörpunum fram í rauðan dauðann .
Halda menn að ekkert breytist ef kerfinu verður breytt eins og rætt er um ? Ég er hræddur um að ansi margir myndu missa vinnuna og margar fjölskyldur þar með lífsviðurværið .
Ætli stærstu skipin yrðu ekki fljótlega seld úr landi .
Ég veit að margir væru til í að kaupa þau .
" Útgerðin á hausinn á 15-20 árum Mikið hefur verið talað um að nýliðun sé lítil sem engin í útgerð .
Finnst þér ekki ósanngjarnt að ungir útgerðarmenn eigi erfitt með að komast að í greininni ? " Þeir hafa komist að og munu gera það áfram , nema fyrirhugaðar breytingar verði að veruleika .
Þá komast þeir örugglega ekki að því veðsetningin er engin og þá fá menn ekki lán .
Eftir það kemst enginn inn í greinina nema vera með fulla vasa fjár .
" Hvers vegna heldurðu að umræðan sé eins og hún er ? Stafar þetta af öfund að einhverju leyti ; finnst fólki að útgerðarmenn séu of ríkir ? " Ég vona að útgerðarmenn standi þokkalega .
Það væri ekki gott ef þeir stæðu illa en grimmdin út í þá finnst mér ótrúlega mikil .
Og svo er aldrei talað um sjómennina og fólkið í frystihúsunum ; bara um hve útgerðarmennirnir séu vondir .
Hvað er svona slæmt við þá ? Að þeir geri út skip og útvegi fjölda manns atvinnu ? Er það svo slæmt ? " Um borð í Vilhelm eru 24 þegar aflinn er frystur en 12-14 þegar veitt er í bræðslu .
Heldur rólegt hefur verið hjá áhöfninni undanfarið svo vægt sé til orða tekið .
" Trúir þú því að þetta skip hafi legið hér við bryggjuna síðustu þrjá mánuði ? Við höfum engan kolmunnakvóta og höfum því ekkert getað veitt .
Auðvitað hefðum við getað nýtt aðrar veiðiheimildir fyrirtækisins en þá hefðum við bara tekið af öðrum sjómönnum .
Tíminn hefur hins vegar verið notaður til að dytta að skipinu og við það hafa tugir iðnaðarmanna hér í bænum unnið .
Það skiptir miklu máli fyrir bæjarfélagið .
" Guðmundur bendi á að kakan stækki ekki þó fleiri skeri af henni .
" 200.000 tonn verða áfram 200.000 tonn þótt þau dreifist í fleiri áttir en reksturinn verður miklu óhagkvæmari .
Ef fyrirhugaðar breytingar verða að lögum er ég sannfærður um að útgerðin verði farin á hausinn eftir 15-20 ár og afleiðingarnar fyrir þjóðfélagið yrðu miklu verri en vegna hrunsins .
Menn hljóta að sjá þetta .
En fyrst um er að ræða kosningaloforð Samfylkingarinnar er allt í lagi að eyðileggja það sem búið er að byggja vel upp .
Ég vona svo sannarlega að menn sjái að sér og samþykki ekki þessar tillögur .
" Kristján Þór Júlíusson , alþingismaður Sjálfstæðisflokksins og fyrrverandi skipstjórnarmaður , fór einn túr sem háseti á Vilhelm í fyrrasumar .
Vert er að geta þess að Kristján , sem er fyrrverandi bæjarstjóri á Akureyri , var á sínum tíma stjórnarformaður Samherja .
" Ég held að strákarnir hafi gaman af því þegar einhver svona gestur kemur um borð , " segir Guðmundur og ekki stendur á svari þegar spurt er hvort fleiri úr hópi þingmanna hefðu gott af því að feta í fótspor Kristjáns .
" Já , ég er hræddur um það og þeir eru allir velkomnir , þó ekki allir í einu ! Ég er sannfærður um að skoðanir margra myndu breytast ef þeir kæmu í einn túr .
" " Mjög hjátrúarfullur " Guðmundur segist afar hjátrúarfullur og tvö dæmi þess má sjá í stýrishúsinu á Vilhelm – uppi í brú , eins og sagt er á sjónum – þar sem við spjölluðum saman í ró og næði þegar skipið lá við bryggju á Akureyri .
" Já , ég er mjög hjátrúarfullur , " segir skipstjórinn aðspurður .
Svartir kvenmannshanskar liggja uppi á borði eins og einhver hafi gleymt þeim þar í gær og steinsnar frá stól skipstjórans er bundinn trefill .
" Það var einhver kona sem gleymdi þessum hönskum hér og þeir eru búnir að vera í brúnni hjá okkur í ein átta ár .
Ég veit ekki hver á þá en eitt er víst að þeir verða hér áfram .
Við erum búnir að festa þá ! " segir Guðmundur og neitar því ekki að hanskarnir hafi fært þeim gæfu .
Og svo er það trefillinn : " Hingað kom kona um næstsíðustu áramót til þess að laga hjá okkur mataræðið , hún gleymdi treflinum sínum og það gekk svo vel í fyrsta túrnum þar á eftir að ég sagði henni að hún fengi trefilinn aldrei aftur ! " 