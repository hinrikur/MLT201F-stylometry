Það er sorglegt til þess að vita að sá smánarblettur , sem meirihluti Alþingis ákvað að setja á hið háa Alþingi í september í fyrra , mun verða þýðingarmikill hluti af Íslandssögunni .
Því verður haldið til haga af sagnfræðingum framtíðarinnar , sem munu skrifa Íslandssögu nútímans , að meirihluti þingsins ákvað að ákæra Geir H. Haarde , fyrrverandi forsætisráðherra , einan fyrrverandi ráðherra og draga fyrir landsdóm , en ekki þau Ingibjörgu Sólrúnu Gísladóttur , fyrrverandi utanríkisráðherra , Árna Mathiesen , fyrrverandi fjármálaráðherra , og Björgvin Sigurðsson , fyrrverandi viðskiptaráðherra , eins og meirihluti þingmannanefndar undir forystu Atla Gíslasonar hafði lagt til .
Meirihluti Alþingis ákvað því að efna til fyrstu og vonandi síðustu pólitísku réttarhaldanna á Íslandi .
Ekki fagur vitnisburður um vinnubrögðin þar á bæ .
Mér fannst í vikunni að Geir H. Haarde , bæði á blaðamannafundinum sem hann efndi til og einnig í viðtalinu við Þóru Arnórsdóttur í Kastljósi , kæmi fram af aðdáunarverðri yfirvegun og hófstillingu .
Þó fannst mér sem hann hefði látið höfuðskúrkana , sem báru ábyrgð á því , að meirihluti myndaðist fyrir að ákæra hann einan , sleppa allt of vel .
Geir tilnefndi þrjá þingmenn sem hann sagði bera höfuðábyrgð á því að efnt væri til pólitískra réttarhalda gegn sér og þeir voru Atli Gíslason , formaður þingmannanefndarinnar , Steingrímur J. Sigfússon , fjármálaráðherra og formaður VG , og Ögmundur Jónasson innanríkisráðherra .
En Geir minntist ekki einu orði á þá þrjá þingmenn Samfylkingarinnar sem sviku lit , skipulögðu taktíska kosningu , á þann veg , að Geir sæti einn uppi með ákæru .
Þetta var vitanlega ómerkileg og lágkúruleg persónuleg aðför að einum manni .
Þess vegna leyfi ég mér að rifja það upp hér hvaða þingmenn Samfylkingarinnar sviku lit á svo ómerkilegan hátt .
Þau voru Helgi Hjörvar , Sigríður Ingibjörg Ingadóttir og Skúli Helgason .
Taktík þeirra var að segja já við ákæru á hendur Geir , en nei við ákæru á hendur Ingibjörgu Sólrúnu Gísladóttur .
Og leikfléttan þeirra gekk svo sannarlega upp því 33 þingmenn samþykktu að ákæra Geir , en 30 þingmenn sögðu nei .
Þessir þrír þingmenn Samfylkingarinnar og að hluta til Mörður Árnason , sem sat hjá í atkvæðagreiðslunni um tillögu um ákærur á hendur Björgvini G. Sigurðssyni , eiga því þann vafasama heiður að hafa komið í höfn ákvörðun um pólitísk réttarhöld á Íslandi .
Vitanlega er pólitísk ábyrgð hinna 30 þingmannanna einnig mikil , bæði alls þingflokks VG , Hreyfingarinnar og hluta Framsóknar og Samfylkingar , framhjá því verður ekki horft .
En þingmennirnir 30 eiga sér það þó til málsbóta , að þeir voru samkvæmir sjálfum sér í atkvæðagreiðslunni um tillögurnar fjórar um ákærur .
Þeir hlupu ekki útundan sér .
Þótt ákvörðun þeirra hafi verið röng , kolröng , sitja þeir ekki uppi með sama stimpil ómerkilegheita og lágkúru og þeir þingmenn Samfylkingarinnar sem ég tilgreindi sérstaklega hér að ofan .
Aldrei þessu vant hafði Jóhanna Sigurðardóttir forsætisráðherra lög að mæla , eftir að niðurstaðan varð ljós í Alþingi , hinn 28. september í fyrra , þegar hún sagði : " Landsdómur er nokkuð sem á að vinda bráðan bug að að leggja niður og skoða líka lögin um ráðherraábyrgð .
Ég hef marggagnrýnt landsdóminn og nú sjáum við til hvers hann leiðir .
Ef tilefni er til að ákæra ráðherra þá á það að fara fram fyrir almennum dómstólum .
" Nú er bara að bíða og sjá hvort dómarar í landsdómi sjái ljósið og vísi málinu frá .
Það væri hið eina rétta í stöðunni , þótt vissulega hafi Geir líka sitthvað til síns máls , þegar hann segir að efnislegur dómur væri sennilega besta niðurstaðan fyrir hann .
