Þessi vika var góður dagur .
Hvernig er hægt að lýsa henni / honum öðruvísi ? Venjulega byrjar dagur á því að maður vaknar ...
en þennan dag bjó ég ekki við slíkan lúxus .
Ég á þriggja vikna gamla dóttur sem hefur breytt mér í gangandi klisju : Faðir sem sér ekki sólina fyrir henni .
Hún hefur vissulega raskað nætursvefni síðustu daga , en hún ber ekki ábyrgðina ein : Ég lagði mig í morgun klukkan níu , eftir að hafa verið vakandi , meira og minna , síðan á sunnudag .
Þá hafði ég loksins fundið innblásturinn sem ég hafði leitað eftir í handritsskrifum , og var hann valdur þess að sú næturhvíld fór fyrir lítið .
En það var allt í lagi , því ég hafði mánudaginn til hvíldar ...
eða hvað ? Á mánudag fékk ég símtal frá Steinda Jr .
( namedrop nr. 1 ) , sem vantaði leikstjóra fyrir tónlistarmyndband í lokaþætti sjónvarpsþáttarins síns .
Leikstjóri þáttanna , Ágúst Bent ( namedrop nr. 2 ) , átti sjálfur stórt hlutverk í laginu og vantaði þá því gestaleikstjóra til að taka í taumana .
Þennan heiður gat ég ekki afþakkað , þrátt fyrir óþægilega skamman fyrirvara .
Og þá fór svefn í vikunni einnig fyrir lítið .
Eftir blóð , svita og tár tókst mér að ljúka við myndbandið klukkan 9 í morgun .
Ég náði að leggja höfuðið á kodda í ca .
tvo tíma áður en Steindi og Bent kíktu í heimsókn til að sjá útkomuna .
Sjálfir voru þeir svo vímaðir af svefnleysi að þeir kinkuðu kolli sáttir .
Það nægði mér .
Með verkefnið að baki náði ég einbeita mér að dótturinni , sem ég hafði vanrækt hræðilega alla vikuna við bullandi samviskubit .
Ég og konan mín pökkuðum henni í barnavagninn og tókum stefnuna á " brunch " á Laundromat , eins og týpískum " hipstera-hjónum " í 101 sæmir .
Því miður var allt fullt á Laundromat , og þurftum við því að sætta okkur við að snæða ásamt úthverfaliði og túristum á Kaffi París .
Ekki segja neinum .
Á leiðinni heim komum við við í Bónus , þar sem konan mín fór hamförum í fagmannlegum innkaupum á meðan ég starði svefnsoltinn á litríkar hillurnar og flúorljósin .
Á leið þaðan hittum við kæran vin minn og samstarfsfélaga , Ara Eldjárn ( namedrop nr. 3 ) , og náði ég að setjast niður með honum í nokkrar mínútur til að afgreiða nokkur mál og slúðra .
Svo náði ég að leggja mig í tvo tíma , sem var mjög vel þegið .
Og eftir það knúsaði ég dótturina í aðra tvo tíma , sem var enn betur þegið .
Klukkan 20 hringdi ég í Hugleik vin minn ( namedrop nr. 4 ) og fékk hann til að kíkja með mér á Prikið til að sjá lokaþátt Steinda .
Ég fann að ég hafði vanrækt hann í barneignum mínum , og þótti mér brýn nauðsyn að leiðrétta það .
Á Prikinu var margt um manninn og stemningin góð .
Við fengum okkur bjór ...
og svo annan á Ölstofunni eftir það .
Þar ræddum við um oddatölur og Færeyjar við Árna Óla Ásgeirsson ( namedrop nr. 5 ) og þótti mér gaman að komast í kynni við smá félagslíf á ný , þó það væri ekki nema í mýflugumynd .
Daginn endaði ég svo heima með dótturina í fanginu , fullur af þakklæti .
Þakklæti fyrir góða vini , góða konu og yndislega dóttur .
Og þakklæti fyrir að enda þennan dag ...
loksins .
Svefnleysi setur mann í einkennilegt ástand .
Ég missi allt tímaskyn , sem verður til þess að ég held að hlutir sem gerðust á mánudag gerðust í dag .
Maður ráfar um eins og draugur , brennandi einhvern varasjóð af batteríum sem maður veit að mun bíta mann í rassgatið seinna .
Ég hafði verið fyrir framan tölvuna mína í sólarhring , nánast án pásu , að klára klippið á myndbandinu .
Ég geri það alls ekki að gamni mínu að " púlla all-night-era " , eins og maður segir á góðri ísl-ensku , en stundum verður maður að demba sér í geðveikina til að láta hluti gerast .
Þegar ég lagði loksins höfuðið á koddann , mundi ég eftir því að ég var búinn að lofa að skrifa um þennan dag í Moggann .
Upphaflega hafði ég áhyggjur af því að dagurinn yrði viðburðalítill , þar sem ég vissi að ég væri að koma úr svakalegri törn og bjóst ég allt eins við því að sofa allan daginn .
Það hefði ekki verið skemmtileg grein .
En núna , svona eftir á , eru áhyggjurnar aðrar .
Dagurinn var nokkuð viðburðaríkur eftir allt saman ...
full-viðburðaríkur ...
og það stærsta sem hann skilur eftir er pirringurinn yfir að hafa verið í of annarlegu ástandi í Bónus til að muna eftir að kaupa smotterí af gotteríi , svona til að halda upp á lífið og listina .
En langþráður svefninn losar úr þeim pirringi eins og öðrum .
Þá aðallega pirringnum yfir að missa svefn .
Ég var kominn með nóg af því að droppa svefni ...
og nöfnum .
Góða nótt .
