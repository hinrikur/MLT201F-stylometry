Gjörvöll heimsbyggðin þekkir kvikmyndaplássið Hollywood vestur í Kaliforníu en bærinn Holywood á Norður-Írlandi , skrifaður með einu l-i , var á fárra vitorði þar til fyrir nokkrum dögum .
Það er að öllum líkindum breytt til frambúðar og eflaust bara spurning um tíma hvenær handritið sem þar hefur verið í vinnslu síðustu tvo áratugi verður að bíómynd .
Í þessu rúmlega 12.000 manna samfélagi skammt norðan við höfuðborgina Belfast er borin og barnfædd nýjasta stjarna íþróttaheimsins , kylfingurinn Rory McIlroy sem sigraði með fádæma glæsibrag á opna bandaríska meistaramótinu um síðustu helgi , rúmum mánuði eftir 22. afmælisdaginn .
Hann varð þar með sá yngsti til að fagna sigri á Opna bandaríska síðan 1923 .
Rory lék holurnar 72 á 16 höggum undir pari , færri höggum en nokkrum hefur áður tekist .
Byrjaði ungur Íbúar Norður-Írlands eru ekki nema um 1,8 milljónir og með ólíkindum að tvö ár í röð skuli kylfingur þaðan fagna sigri á US Open , einu af risamótunum fjórum og því sem jafnan er talið það erfiðasta .
Graeme McDowell , sem bar sigur úr býtum í fyrra , er áratug eldri en Rory en tók strákinn snemma undir sinn verndarvæng , gaf honum góð ráð og þeir leika gjarnan saman æfingahring fyrir mót .
Rory er einkabarn foreldranna , Gerrys og Rose McIlroy .
Faðirinn er afbragðskylfingur og sögur herma að hann hafi byrjað að segja stráknum til þegar hann var 18 mánaða ! Rory litli varð strax áhugasamur , bað föður sinn nær daglega um að fara með sér á völl Holywood-klúbbsins og hæfileikarnir þóttu koma snemma í ljós ; hann sló til að mynda 40 metra langt högg aðeins tveggja ára og var fljótur að ná tökum á tækninni .
Strax í grunnskóla fékk Rory viðurnefnið Makki hnífur ; ekki að hann þætti jafn ófyrirleitinn og sú persóna í Túskildingsóperunni ; og þó : hann gekk jafn fljótt og auðveldlega frá andstæðingum sínum , en í tilfelli McIlroys var um að ræða skólafélagana á golfvellinum .
Einmitt nú er honum hrósað fyrir " drápseðli " í keppni , sem hann virtist þó skorta á US Masters-mótinu í Augusta í apríl á þessu ári .
Þar kastaði hann frá sér sigri á síðasta degi eftir frábæra byrjun .
Fyrstu 18 holur mótsins lék hann á 65 höggum og fyrir síðasta dag hafði hann fjögurra högga forskot .
En síðasta hringinn lék Rory á 80 höggum og féll niður í 15. sæti .
Enginn forystusauður hefur leikið síðasta hring á Masters jafn illa og gríðarlega mikið var fjallað um málið í heimspressunni .
Margir óttuðust að niðurstaðan yrði honum mikið áfall en svo var ekki .
Tíu dögum eftir mótið hittust Rory og umboðsmaður hans , Andrew " þykki " Chandler , og ræddu málin .
Umbinn segir svo frá að eftir fáeinar mínútur hafi hann áttað sig á því að " áfallið " myndi ekki hafa nein sálræn áhrif á kylfinginn .
Á næstu mótum gekk honum reyndar illa en kom , sá og sigraði á US Open eins og frægt er orðið .
Gefum Chandler orðið : " [ Rory ] leit á mig og sagði : Ég skil satt að segja ekki öll þessi læti , Þykki , vegna þess að þetta var golfmót – og ég er bara tuttugu og eins .
Hann missti af græna jakkanum en hann missti ekki sjónar á heildarmyndinni .
" Rory var strax á unga aldri sá besti í sínum aldursflokki á heimaslóðunum og fyrsta alþjóðlega sigurinn vann hann á heimsmeistaramóti á Miami í Flórída í flokki 9-10 ára .
Í viðtali við bandarísku sjónvarpsstöðina CNN árið 2009 sagði skólastjóri McIlroys í grunnskóla að snemma hefði verið ljóst hvert ævistarf drengsins yrði .
Hann hefði staðið sig mjög vel í námi og því hefði hann ekki þurft að mæta í alla tíma , svo honum gæfist meiri tími á golfvellinum en ella .
" Við sáum strax að framtíð hans væri í golfinu og ég vildi ekki að skólinn yrði honum Þrándur í Götu , " sagði skólastjórinn .
Ef allir skólastjórnendur væru svona skilningsríkir ! Stórskemmtileg upptaka er til úr norður-írskum sjónvarpsþætti frá 1999 , skömmu áður en Rory náði 10 ára aldri .
Hann kom þá fram í viðtalsþættinum The Kelly Show og þótti aðdáunarvert hve hann kom vel fyrir og sýndi síðan hvernig hann æfði sig heima ; vippaði boltanum inn í þvottavél móður sinnar af nokkurra metra færi ! Í fyrstu þremur tilraununum var hann nálægt því að hitta í opið og það tókst í þeirri fjórðu .
Glæsileg tilþrif .
Þeir sem til þekkja segja foreldrana hafa alið Rory ákaflega vel upp , hann sé ákveðinn en þó jarðbundinn og framkoma hans ætíð til fyrirmyndar .
Það kostaði skildinginn að drengurinn æfði sig jafn mikið og raun ber vitni og þvældist um til að keppa .
Foreldrarnir lögðu sig alla fram til að sonurinn mætti æfa við sem bestar aðstæður .
Móðir hans vann í verksmiðju og faðirinn stóð gjarnan tvöfaldar vaktir á barnum þar sem hann starfaði , til að þéna sem mest .
Nú er kominn tími til að borga til baka , segir Rory .
" Ég sagði þeim á sínum tíma að ef ég yrði góður og þénaði peninga á golfinu myndi ég sjá um þau .
" Á grænni grein Fyrir sigurinn á US Open um síðustu helgi fékk hann tæpar 170 milljónir króna og norður-írskir fjölmiðlar spá því að þess verði ekki langt að bíða að Rory verði tekjuhæsti íþróttamaður á Bretlandi – skjótist fram úr knattspyrnukappanum David Beckam og Formula 1 ökuþórnum Lewis Hamilton .
Norður-Írinn var í liði Evrópu sem sigraði í Ryder-bikarkeppni ungmenna árið 2004 og hann varð Evrópumeistari áhugamanna 2006 .
Árið áður , 16 ára , setti hann vallarmet á Dunluce-vellinum , öðrum tveggja valla Royal Portrush í heimalandinu .
Rory var í eina viku efstur á heimslista áhugamanna 2007 , þá 17 ára , en ári síðar skráði hann sig atvinnumann í íþróttinni , vann fyrsta mótið sem slíkur á Evróputúrnum 2009 og ári síðar á PGA .
Rory McIlroy er spáð slíkum frama að nafn hans er nú þegar nefnt í sömu andrá og goðsagnarinnar Jacks Nicklaus , sem vann 18 risamót á ferlinum , og Tigers Woods , besta kylfings heims til margra ára , sem hefur sigrað á 14 risamótum .
Strax í æsku leit McIlory mjög upp til Woods .
Hann var átrúnargoð stráksins .
Það var því skiljanlega stór stund þegar Woods lét hafa eftir sér 2009 að Norður-Írinn ætti eftir að verða sá besti í heimi , en gefa yrði honum tíma .
" Ég fékk gæsahúð þegar Tiger sagði þetta .
Það er ekki hægt að fá meira hrós en að hann taki svona til orða .
En það stígur mér ekki til höfuðs ; ég veit ég þarf að æfa vel áfram og einbeita mér að því sem ég er að gera , " sagði Rory síðar þetta sama ár .
Ferskur andblær Þekktir kylfingar hrósuðu McIlroy í hástert fljótlega eftir að hann varð atvinnumaður .
" Betri en Tiger á þessum aldri , " sagði Mark O ' Meara , sem einu sinni sigraði á opna breska .
" Rory er langbesti ungi kylfingurinn sem ég hef leikið með , " sagði Geoff Ogilvy , sigurvegari Opna bandaríska 2006 .
Sumir spekingar taka svo djúpt í árinni að sigrar Woods á risamótum verði varla mikið fleiri , bæði vegna þess hve McIlroy er orðinn góður og af því að Bandaríkjamaðurinn hefur dalað undanfarin misseri , bæði vegna meiðsla og einnig spilar örugglega inn í margfalt framhjáhald hans , skilnaður og allt það fjölmiðlafár sem því fylgdi .
Enginn efast reyndar um hæfleika Tígursins á golfvellinum og ekki skyldi afskrifa hann ; Tiger er einn fremsti kylfingur sögunnar .
En snillingurinn sá þykir heldur þurr á manninn , jafnvel hrokafullur og gefa lítið af sér .
Mörgum sem tengjast golfinu þótti framkoma hans í einkalífinu kusk á þann hvítflibba sem íþróttin er jafnan talin , svartur blettur á þessari fáguðu íþrótt , og Norður-Írinn ungi , frjálslegur í fasi , brosmildur og heiðarleikinn uppmálaður , sé nauðsynlegur , ferskur andblær , stígi jafnvel niður sem frelsandi engill , reiðubúinn að auka hróður golfsins á nýjan leik .
" Ég á langt í land " Rory tekur þó öllum vangaveltum með stóískri ró .
" Ég á enn langt í land , " segir hann um samanburð við Tiger og bendir á að goðið hafi sigrað á 13 fleiri risamótum ! " Þegar maður sigrar svona ungur á risamóti er líklega óhjákvæmilegt að vera borinn saman við Tiger .
En hann er Tiger Woods .
Ég er ánægður að fá að hampa verðlaunagrip sem nafn hans er letrað á .
" Eftir að írski kylfingurinn Pádraig Harrington sagði Norður-Írann þann sem ætti mesta möguleika á að ná meti Jacks Nicklaus og vinna 18 risamót , setti McIlroy upp hálfgerðan skelfingarsvip .
" Það er gaman þegar fólk segir talar svona , en staðreyndin er sú að ég hef bara unnið eitt risamót ! " Rory McIlroy er , eins og nærri má geta , dáðasti sonur Holywood .
Nafn plássins , sem er vel að merkja borið fram alveg eins og Hollywood , er komið úr latínu ; Sanctus Boscus sem þýða mætti sem Heilagur skógur .
Það voru Normannar sem fyrst notuðu nafnið um hið skógi vaxna svæði umhverfið klaustrið í St .
Laiseran á norðausturströndinni .
Elsta heimildin um enska nafnið Haliwode er á skjali frá 14. öld .
Heimamenn kalla bæinn Ard Mhic Nasca á gelísku .
Frægasti íþróttamaður Norður-Íra er knattspyrnugoðið George Best .
Hann hafði meiri hæfileika en flestir og var einn besti leikmaður heims á hátindi ferilsins , en spilaði rassinn úr buxunum .
Nú hefur þessi fámenna þjóð eignast aðra stórstjörnu .
Rory McIlroy er ákafur stuðningsmaður Manchester United , sem Best lék einmitt með á hátindi ferilsins , en Norður-Írar eru vissir um að aðeins það og þjóðernið eigi þeir sameiginlegt .
• Byggt á Belfast Telegraph , Guardian og CNN .
Stórmál fyrir Norður-Írland Fjárhagur Norður-Írlands hefur verið bágborinn undanfarin misseri en nú þykjast menn sjá fram á bjartari tíma .
Sigur Rorys McIlroy á Opna bandaríska muni skipta þjóðina miklu máli fjárhagslega .
Tilkynnt var í vikunni að ferðamönnum til Norður-Írlands hefði fækkað um 300.000 á milli ára .
" Öll umfjöllunin í fjölmiðlum er ómetanleg , " var haft eftir stjórnmálamanni .
Hann benti á að 30 sekúndna auglýsing í sjónvarpi lokakvöld golfmótsins kostaði 300.000 dollara , andvirði um 35 milljóna króna , en látlaus umfjöllun hefði verið um McIlroy í fjóra daga samfleytt og héldi áfram .
Tekjur Norður-Íra af útlendingum sem koma til að spila golf eru 13-14 milljónir punda árlega , um tveir og hálfur milljarður króna .
Heimamenn eru vissir um að vegna McIlroys muni sú tala hækka og tekjurnar aukast .
Svo gerast þær raddir sífellt háværari að Opna breska meistaramótið fari fram á Norður-Írlandi á ný , en þar var það síðast 1951 .
Er Royal Portrush-völlurinn þó talinn einn sá besti á Bretlandseyjum .
" St .
Andrews [ í Skotlandi ] er tiltölulega lítill staður en almenningur er tilbúinn að ferðast töluverðar vegalengdir til að fylgjast með mótinu , " segir Robert Cully hjá norður-írska ferðamálaráðinu .
Skortur á gistingu í grennd við völlinn er meðal þess sem talið er standa í vegi fyrir því að Opna breska fari þar fram .
Landið er sjö sinnum minna en Ísland , og Cully segir : " Á Norður-Írlandi er fólk aldrei í meira en tveggja klukkustunda fjarlægð frá neinu .
Næga gistingu er að finna í landinu .
" 