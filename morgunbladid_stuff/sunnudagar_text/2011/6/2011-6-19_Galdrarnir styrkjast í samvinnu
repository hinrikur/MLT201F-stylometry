Bragi Þór Hinriksson kvikmyndaleikstjóri lýsir sér sem afslöppuðum kvikmyndagerðarmanni , sem vill heldur segja góða sögu en leita að fullkomnun .
Honum er annt um að öll fjölskyldan skemmti sér saman í bíó og er núna að gera þriðju Sveppa-myndina .
Hann ætlar líka að gera stuttmynd ásamt fóstursyni sínum um geðrof , sem fjallar um persónulega reynslu stráksins og fjölskyldunnar af þessum óboðna gesti .
Texti : Inga Rún Sigurðardóttir ingarun@mbl.is Myndir : Eggert Jóhannesson eggert@mbl.is Bragi Þór Hinriksson tók sér tíma fyrir spjall í hádegishléi í tökum á þriðju myndinni um ævintýri Sveppa og félaga í upptökuveri Latabæjar .
" Mynd þrjú var lofað í endann á mynd númer tvö , " segir Bragi Þór en myndirnar tvær eru Algjör Sveppi og leitin að Villa og Algjör Sveppi og dularfulla hótelherbergið .
Báðar þessar myndir nutu mikilla vinsælda en samtals fóru um 70.000 manns á þær í bíó .
Þriðja myndin ber nafnið Algjör Sveppi og töfraskápurinn og verður frumsýnd í byrjun september .
Sveppi og Bragi Þór skrifa handritin að myndunum saman , Bragi Þór leikstýrir , Sveppi leikur aðalhlutverk og svo framleiða þeir myndirnar saman .
Hann er að sjálfsögðu ánægður með velgengni myndanna .
" Við hugsuðum , hvar eru svona myndir í dag eins og Nýtt líf og Dalalíf , svona léttmetismyndir , " segir hann en þeim fannst vanta skemmtilegar fjölskyldumyndir .
Stóð í röð til að fá miða á Löggulíf " Við stefndum að því að gera létta mynd , sem væri hægt að stilla upp á plakati við hliðina á Disney-mynd eða Toy Story , búa til íslenskan valkost , " segir Bragi Þór og rifjar sæll upp að hafa staðið í röð við Borgarbíó á Akureyri úti á Ráðhústorgi að bíða eftir miðum á Löggulíf .
" Ég horfði á Stellu í orlofi um daginn í flugvél en ég hafði ekki séð hana lengi .
Það vantar svona glaðlegar myndir núna , eitthvað sem lyftir brún .
" Hann rifjar líka upp að þegar Löggulíf var frumsýnd var það viðburður að íslensk mynd kæmi í bíó .
Núna eru þær töluvert fleiri og íslensk kvikmyndagerð vissulega í uppgangi en hann er ekki ánægður með orðið sem honum finnst íslenskar myndir hafa á sér .
Hann segir marga hugsa að íslensk mynd jafngildi því að vera leiðinleg mynd .
" Við vildum breyta því .
Íslenskar myndir eru ekki leiðinlegar ! Við erum að gera mjög góða hluti en þurfum að sinna áhorfendunum betur og það er það sem vakti fyrir okkur .
" Samstarf Braga Þórs og Sveppa byrjaði ekki í bíómyndunum .
" Við byrjuðum á því að gera þætti á Stöð 2 , sem segja frá Sveppa í herberginu sínu , " segir hann en Sveppa-þættirnir hafa verið á dagskrá hverja helgi í fjögur ár .
Hver þáttur er með þema , samanstendur af sex bútum og sýndar eru teiknimyndir inni á milli .
" Síðan gerðum við sérstakan jólaþátt , Algjör Jóla-Sveppi .
Þá fór hann út úr herberginu sínu í fyrsta skipti , í heimsókn til ömmu sinnar .
Við gerðum smá mynd úr þessu með ekkert lið í kringum okkur , bara hljóðmann , tökumann og ljósamann .
Myndin var 46 mínútur og ríghélt .
Það tók þrjá daga að taka hana upp .
Við horfðum hvor á annan og sögðum , ef við getum þetta , gætum við þá ekki gert bíómynd ? " Svarið var já .
Hann segir gott að hafa prófað sig áfram í ævintýraheimi Sveppa í sjónvarpi áður en hann færðist á hvíta tjaldið .
" Maður komst þarna með fæturna inn í einhvern heim , víkkaði hann , byrjaði að skoða alla króka og kima .
" Uppreisnargirnin í eðlinu En er ekki gaman að fá tækifæri til að sökkva sér inn í svona ævintýraheim ? " Jú , aldeilis .
Reglur eru beygðar á hátt sem er vanalega ekki leyft í kvikmyndagerð .
Þegar við vorum að taka fyrstu myndina áttuðum við okkur á því þegar við vorum búnir að taka nokkrar senur að aðalleikarinn var með giftingarhring á sér .
Við tókum hann þá bara af .
Þannig að þegar þú horfir á myndina er hann í víða skotinu með giftingarhring en í nærmynd er hann farinn af .
Það er svolítil uppreisnargirni í okkur .
Þú getur eytt öllum deginum í að fullkomna eitthvert skot en ertu að segja góða og skemmtilega sögu ? Það er miklu sterkara en að leita að fullkomnun , " segir hann og útskýrir vinnuaðferðir þeirra nánar .
" Við vinnum hratt , aðlögum okkur að hugsanlegum mistökum en við erum að gera þetta fagmannlega .
Við erum bara aðeins afslappaðri en aðrir kvikmyndagerðarmenn .
" Bragi Þór og Sveppi vinna vel saman enda í góðri æfingu .
Reyndar nær samstarf þeirra enn lengra aftur en Sveppa-þættirnir .
" Ég gerði sjónvarpsþátt sem hét Búbbarnir fyrir nokkrum árum .
Þetta var brúðugrínþáttur á Stöð 2 .
Við unnum náið saman þar og það var rótin að Sveppa-þáttunum sem fóru í gang tveimur árum síðar , " útskýrir hann og heldur áfram .
Alvöru töfraskápur í herberginu " Það er skemmtilegt að bjóða upp á alíslenskt barnaefni .
Ég tala nú ekki um ef það virkar , " segir hann en aðsóknin á Sveppa-myndirnar talar sínu máli .
Hann fellst á að segja aðeins frá næstu mynd .
" Allir krakkar vita að Sveppi er með skáp í herberginu sínu , það er þessi töfraskápur .
Hann býr yfir duldum eiginleikum sem Sveppi og Villi læra á í þessari mynd .
Þetta er í alvörunni töfraskápur , " segir hann dularfullur í bragði .
Auk Sveppa og Villa leikur Gói í myndinni en hann er líka fastagestur í þáttunum .
Hvernig er að vinna með þessum strákum ? " Það er bara yndislegt .
Það er besta efni sem leikstjóri getur ímyndað sér að vinna með svona gaurum .
" Eftir að Bragi Þór og Sveppi eru búnir að skrifa handritið lesa þeir allir yfir það saman .
" Þá fæðast oft góðir punktar sem eru til að styrkja söguna og galdrana .
Það eru allir ótrúlega mikið í takt hver við annan í þessum hópi .
Þeir skilja mig og það sem ég vil ná myndrænt .
Þeir skilja hver annan .
Þetta gengur eins og smurð vél .
" Viðtalið fór fram undir lok síðasta mánaðar , á fjórða degi af tökum , en áætlað var að tökurnar stæðu yfir út næstu viku .
Æsilegur eltingaleikur í myndinni " Við förum bæði í Þjóðskjalasafn Íslands og Þjóðminjasafnið .
Það er eltingaleikur sem fer frá Þjóðminjasafni niður Háskólalóðina , framhjá Norræna húsinu , út á flugvöll , yfir flugbrautina og niður í Nauthólsvík .
Æsilegur eltingaleikur ! " Það er kannski nóg til af barnaefni á íslensku en ekki úr íslenskum veruleika en fólk hefur auðvitað gaman af því að sjá staði sem það þekkir .
" Þetta er ævintýri sem gerist á okkar tímum , í okkar umhverfi , borg og landi .
" Leikstjórinn rifjar upp ævintýramyndirnar sem höfðuðu til hans þegar hann var strákur .
" Myndir eins og Back to the Future , E.T .
, Indiana Jones og Star Wars .
Það er gaman að heimfæra æsinginn , ævintýrið og hasarinn í þessum myndum .
Mér finnst við svolítið hafa náð því .
Það er alltaf eitthvað að gerast og hetjurnar uppskera ávallt laun erfiðis síns .
" Hann kemur með vísanir úr þessum gömlu myndum í eigin myndum .
" Eins og í mynd númer tvö eru þeir í Ghostbusters-göllum , með byssur að skjóta á drauga , " segir Bragi Þór en honum finnst mikilvægt að koma með eitthvað sérstaklega fyrir foreldrana .
" Við könnumst allir við það að fara með börnin okkar í bíó á mynd sem við okkur finnst ekkert skemmtileg .
Börnin horfa en við erum hrjótandi úti í sal .
Okkur er mjög umhugað um að gera eitthvað fyrir foreldrana líka og lítum á Toy Story og Shrek í þessum efnum .
Koma með eitthvað sem krakkarnir ekki skilja en foreldrarnir eru ofboðslega þakklátir fyrir og gera þannig bíóferðina með fjölskyldunni enn meira virði .
" Byrjaði í auglýsingum Bragi Þór stofnaði fyrirtækið Hreyfimyndasmiðjuna árið 1997 , þegar hann var aðeins 23 ára .
" Ég stefndi til að byrja með inn á auglýsingar .
Ég var alltaf að reyna að fá að leikstýra auglýsingum fyrir stærri fyrirtæki en það gekk illa að sannfæra þau því ég var nýr í þessu .
Ég ákvað að búa til eitthvert batterí til að koma sjálfum mér á framfæri .
" Það gekk eftir og Hreyfimyndasmiðjan gerði margar auglýsingar .
Það var síðan árið 2003 sem Bragi Þór gerði sína fyrstu stuttmynd , Síðasta kynslóðin : Boðorðin 10 , sem fjallar um ungan athafnamann , jakkafataklæddan Range Rover-eiganda , sem brýtur öll boðorðin á einum degi .
Hann segir auglýsingagerð góða þjálfun .
" Þar er virk kvikmyndagerð , frá viku til viku , og þar fá menn reynsluna og þjálfunina .
" Talið berst að Latabæ því viðtalið fer einmitt fram í græna herberginu í upptökuveri þáttanna .
" Það var virkilega gott fyrir kvikmyndabransann að fá Latabæ hingað inn .
Menn fengu að prófa nýjustu tækni .
Hér inni er eitt fullkomnasta " green screen " stúdíó í Evrópu .
Síðustu ár hefur verið mikill uppgangur í íslenskri kvikmyndagerð hvað varðar fagmennsku og aðgang að tækjum .
Það er frábært starfsfólk hérna , " segir hann og nefnir erlendu myndirnar sem hafa verið teknar hér en hann vann sjálfur einmitt við mynd Clints Eastwood , Flags of our Fathers .
Honum finnst gott að vera kvikmyndaleikstjóri á Íslandi í dag og segir yfirbygginguna í kringum bandarískar myndir vera mikla og strangar verkalýðsreglur í gildi .
Gleði í samvinnunni " Hér er meiri samvinna og hún smitar út frá sér í gleði sem síðan smitast í myndina .
Eins og í Eastwood-myndinni þá fengum við lánaða ljósastanda í ljósadeildinni , þurftum að kvitta upp á lánið og svo fóru þau með þá út í fjöru .
Það byrjaði síðar að flæða að og við sáum að þeir voru að fara að lenda í sjó .
Við hlupum til og ætluðum að taka þá en máttum það ekki því það var í verkahring ljósadeildarinnar .
Það fólk var hins vegar langt í burtu svo standarnir blotnuðu allir og ryðguðu .
Þetta fannst manni svolítið asnalegt .
Hér er meiri ástríða fyrir kvikmyndagerð .
Hana vantar víða í bíómyndir í heiminum finnst mér .
Það skilar sér á tjaldið ef þér er annt um það sem þú ert að segja og gera .
" 