Körfuboltaliðið Dallas Mavericks komst árið 2006 í lykilstöðu í úrslitaeinvígi við Miami Heat .
Með Þjóðverjann Dirk Nowitzki í broddi fylkingar vann Dallas fyrstu tvo leikina .
Eftirleikurinn hefði átt að vera auðveldur , en það fór á annan veg .
Miami vann undir forustu Dwyane Wade næstu fjóra leikina og varð meistari .
Og Nowitzki fékk viðurnefnið Nowinski .
Nú er Dallas aftur í lykilstöðu og aftur er andstæðingurinn Miami .
Liðið hefur unnið þrjá leiki af fimm og þarf aðeins að landa einum sigri í viðbót til að verða meistari .
Ekkert væri Þjóðverjanum kærara .
Fáir útlendingar hafa verið jafn aðsópsmiklir í NBA-deildinni og hann .
Vissulega hafa ýmsar stjörnur átt glæstan feril í NBA án þess að vera meistarar .
Nægir að nefna Charles Barkley og Patrick Ewing .
En án titils vantar eitthvað .
Nowitzki hefur átt góðar rispur í úrslitarimmunni , sérstaklega í síðasta leikhlutanum .
Í fjórða leikhluta í leikjunum fimm hefur hann skorað samanlagt 52 stig .
Hann hefur hitt úr 13 af 27 skotum utan af velli og úr 24 vítaskotum af 24 .
Hann hefur tekið fleiri vítaskot í fjórða leikhluta en allt Miami-liðið samanlagt .
Það kemur þó ekki í veg fyrir að spekingarnir velti fyrir sér hvort hann sé of linur til að verða meistari .
Umtal um linkind hefur einmitt loðað við evrópska leikmenn í NBA og er Spánverjinn Pau Gasol hjá LA Lakers sennilega besta dæmið um það og gildir þó einu þótt hann hafi verið burðarás í meistaraliði undanfarinna tveggja ára .
Nowitzki getur þó huggað sig við að þessa dagana eru íþróttaspekingarnir uppteknari af frammistöðu LeBron James hjá Miami .
James er ein skærasta stjarna NBA , en á vorin þegar kemur að úrslitum á hann til að breytast í kalstjörnu .
Hann hefur aðeins skorað 11 stig í fjórða leikhluta leikjanna hingað til .
Wade hefur dregið liðið áfram af gríðarlegri seiglu og Chris Bosh hefur sömuleiðis átt góða leiki .
James var hins vegar óvenju atkvæðalítill í fjórða leiknum og skoraði aðeins átta stig .
Hann lék mun betur í fimmta leiknum á fimmtudag og var með þrefalda tvennu , 17 stig , 10 fráköst og 10 stoðsendingar , en hvarf á lokasprettinum .
Í fyrri umferðum úrslitakeppninnar fengu bæði Boston Celtics og Chicago Bulls að kenna á því að nokkurra stiga forusta var lítils virði gegn Miami undir lok fjórða leikhluta .
Þá tóku James , Wade og Bosh leikina yfir og völtuðu yfir andstæðingana .
Í rimmuni við Dallas hefur dæmið snúist við .
Nú missir Miami tökin á lokasprettinum .
Í fyrsta sigurleik Dallas var Miami með 88-73 forustu eftir að Wade skoraði þriggja stiga körfu og 7:14 voru eftir .
Dallas fór á flug , skoraði 22 stig gegn fimm stigum Miami á lokasprettinum og sigraði .
Í leik fjögur var Miami með 74-65 forustu þegar 10:12 voru eftir .
Dallas skoraði 21-9 og vann .
Í fimmta leiknum náði Miami 99-95 forustu , en þá skoraði Dallas 17 stig gegn fjórum stigum Miami og knúði fram sigur .
Talnaleikir af þessum toga breyta því hins vegar ekki að Miami er í góðri stöðu .
Liðið spilar á heimavelli það sem eftir er .
Nowitzki var varkár eftir leikinn á fimmtudag og benti á að þrír sigrar væru ekki ávísun á þann fjórða .
Lakers voru í sömu stöðu og Miami í viðureigninni við Celtics í fyrra , 2-3 undir , unnu síðustu tvo leikina á heimavelli og hömpuðu tiltlinum .
Miami gæti hæglega leikið það eftir þótt nú sé liðið komið upp að vegg .
Eitt er þó víst , spennan verður mögnuð þegar blásið verður til leiks í dag , sunnudag , og þriðjudag ef til þess kemur .
Það er nú eða aldrei ! LeBron James mun hafa verið andvaka nóttina fyrir leik Miami og Dallas á fimmtudag .
Um tvöleytið fór hann á Twitter og skrifaði : " Það er nú eða aldrei ! " James sagði að hann hefði bara verið að " skrifa skilaboð til sjálfs mín " , en reyndar eru stuðningsmenn hans á Twitter í kringum tvær milljónir .
Leikvangur baðaður í linnulausum hávaða Tilþrif leikmanna virðast fá sérstakan þunga í American Airlines-höllinni í Dallas – orðið íþróttahús er of fátæklegt til að lýsa fyrirbærinu .
Þegar leikmenn rekja bolta eða troða boltanum í körfuna er eins og taki undir í húsinu og það þótt áhorfandinn sé fyrir framan sjónvarpið í annarri álfu .
Hávaði er orðinn hluti af upplifuninni við að fara á körfuboltaleiki í NBA og aðstæður í Dallas urðu blaðinu New York Times tilefni til að taka höllina þar sérstaklega fyrir .
60 hátalarar hanga yfir vellinum .
Hljóðnemar í körfuspjaldinu magna upp hljóðin í hringnum , ískur undan skósólum og jafnvel blótsyrði leikmanna .
Sérstakt kerfi er notað til að hljóðin frá leiknum berist upp til þeirra áhorfenda , sem sitja lengst frá vellinum – þá sjaldan , sem ekki gellur við tónlist og almennur hávaði í kerfinu .
Ekki veitir af .
United Center , heimahöll Chicago Bulls , sem reist var 1994 , kæmist fyrir inni í höll Dallas Mavericks .
Mikla vinnu þarf að leggja í hljóðheim hússins .
Í slíku gímaldi getur bergmál og endurkast hljóðs verið vandamál og því þarf að einangra markvisst og vanda til þess hvernig hljóðið berst til hátalaranna .
Hávaðinn á leikjunum er á milli 90 og 110 desibel , sem er svipað og á rokktónleikum , og þeir standa í tvo og hálfan tíma að jafnaði .
Bandarísk heilbrigðisyfirvöld setja hættumörk við 115 desibel .
Þá fer heyrnin að skemmast .
Hávaðinn fælir síður en svo frá og ólíklegt að heyrn skaddist í nokkrum leikjum .
Öðru máli gegnir um leikmennina sjálfa , en þjálfarar tækju sennilega seint í mál að þeir lékju með eyrnatappa .
Í eina tíð var kannski tilkynnt hver hefði skorað síðustu körfu , en nú er hávaðinn linnulaus .
Margir eru með suð í eyrunum í sólarhring eða lengur eftir að hafa setið heilan leik í slíkum hávaða .
Heima í stofu er hins vegar auðvelt að lækka .
