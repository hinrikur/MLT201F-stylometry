Ég er stundum spurður að því hvaða hjálpargögn verði mér notadrýgst í skrifum mínum .
Satt að segja vefst mér þá tunga um tönn ; það er nefnilega ekki hlaupið að því að rjúka í bókaskápinn sinn og velja bók til að bjarga því sem bjargað verður ef manni sýnist það , sem á blaðinu stendur eftir mann sjálfan , vart standa undir nafni sem góður texti .
Í einu verka sinna greinir Þórbergur Þórðarson , sá mikli stílsnillingur , frá því er hann eitt sinn reyndi að ráða bót á sjúkdómi sem hrjáði ungan mann nokkurn .
Sá er fyrst greindi sjúkdóminn , sóknarprestur úti á landi , taldi augljóst að allt æði mannsins benti til þess að hann þjáðist af sulli í höfði sem lýsti sér með því að hann leitaði " að ám og lækjum eins og vönkuð kind , situr þar og rær og því hraðar eftir því sem straumhraðinn er meiri " .
Þórbergur afneitar snarlega kenningunni um höfðusullinn en gerir sér þess í stað grein fyrir að hér er upprennandi séní á ferð sem beri að hlúa að , enda minnti hegðan mannsins mjög á margan andans jöfurinn , t.d. Jónas Hallgrímsson sem " var allur í bunulækjum og bakkafögrum ám " .
Lækningin sýnist Þórbergi liggja í augum uppi .
Brýnt sé að halda sjúklingnum frá " guðsorðalestri , sálmasöng , mógröfum og kirkjugöngum " og auk þess skuli forða honum frá ómerkilegum blöðum og tímaritum " lítilsigldum litteratúr " o.fl. Þess í stað skuli haldið að hinu unga efni í snilling " frumlegri ljóðgerð og listrænum prósa " , ekki síst Hvítum hröfnum og Bréfi til Láru sem , eins og fyrir tilviljun , eru verk eftir Þórberg sjálfan sem raunar hlýtur að hafa þekkt sjálfan sig í sjúkdómslýsingu prestsins .
Ég leyfi mér að taka undir orð Þórbergs , að nokkru leyti að minnsta kosti .
Ég tel að vísu að ekki geti skaðað neinn að hlusta á presta flytja mál sitt ef þeir sýna tungumálinu tilhlýðilega virðingu , og sálmasöngur getur vart orðið til tjóns nema um óvenjulegt hnoð sé að ræða undir leiðinlegu lagi .
Það er hins vegar þetta með frumlega ljóðagerð og listrænan prósa sem ég staldra við .
Hvað er frumleg ljóðagerð og listrænn prósi ? Þar á Þórbergur sennilega við skáldskap þar sem möguleikar tungumálsins eru nýttir til hlítar , þar sem lognmolluleg og svæfandi orð og orðatiltæki eru útlæg , allt það sem vanabundin notkun hefur gert máttlaust og deyjandi og hefur engan slagkraft lengur .
Hér má minna á að Þórbergur varði mestallri starfsævi sinni til þess að rannsaka tungumálið og eðli þess , hvernig því mætti beita best .
Verk hans eru staðfesting þess hversu vel tókst þar til .
Ég get ekki stillt mig um að birta hér lítinn kafla úr Íslenskum aðli Athöfnin , sem lýst er , telst ekki til tíðinda – nema málfarslegra .
Þórbergur býst til að kveðja elskuna sína og fýsir að líta þannig út að hún heillist og geta víst allir sett sig í því í spor hans .
Hann þarf því að raka sig og hefst nú athöfnin : Það skal samt burt af andskotans smettinu .
Og svo tók ég að sarga upp skeggbroddana einn eftir annan , útflúraði allt skeggstæðið með dreyrandi flumbrum , hamaðist því arvítugar á helvítis ógæfunni , svipti í sundur húðinni hér og þar , beit á jaxlinn , bölvaði hástöfum , æjaði , ákallaði frelsara mannkynsins , forhertist aftur .
Og loks , þegar þessari heiftúðugu styrjöld átti að heita lokið , glóði ásýndin þarna í speglinum , útsöxuð og blóðþrútin eins og fullt tungl í eldmistri .
Svona eiga karlmenn að raka sig – með orðum .
Fullyrða má að flestum þeim sem flytja mál sitt , hvort sem er munnlega eða skriflega , er jafnan mikið í mun að á þá sé hlustað og textinn hrífi .
Glögg þekking á tungumálinu og möguleikum þess er þar traustur grundvöllur .
Traustastur verður hann með lestri góðra bóka eins og Þórbergur bendir raunar á .
Þessi staðhæfing er að vísu svo margtuggin að jaðrar við klisju en svo er þó ekki .
Köllum það fremur algild sannindi .
Ég vík aftur að upphafi þessa pistils , spurningunni um hvaða bækur hafi dugað mér best í skrifum mínum .
Ég svara henni svona : Engin ein bók , heldur ótal bækur .
Ég þarf að vísu eins og flestir að fletta upp í íslenskri orðabók til að gæta að stafsetningu , en miklu oftar nýti ég mér Íslenska samheitaorðabók sem æði oft hefur bent mér á blæbrigði sem að góðum notum gætu komið – og ég minni á að það var einmitt Þórbergur Þórðarson og Margrét kona hans sem gáfu eigur sínar til þess að sú bók mætti líta dagsins ljós .
Við heiðrum minningu snillingsins með því að læra af bókinni .
