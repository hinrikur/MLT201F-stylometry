Dálkinum barst bréf með athugasemd við tungutak sem varðar okkur öll .
Bréfritara þótti miður að fornöfn og kyn í pistlum mínum væru sveigð frá hinu viðtekna með því að skrifa " mörg " og " öll " þegar hefðbundið væri að skrifa " margir " og " allir " .
Margir telja að allir ættu að vera hressir með gamla lagið á þessu , sem minnir á gilda röksemd í svissneskri þjóðmálaumræðu : " Das ist normal , " svona hefur þetta alltaf verið og því mun það verða svona áfram .
Þessi hugsunarháttur varð til þess að í Sviss fengu konur ekki kosningarétt fyrr en árið 1971 .
Þegar nýja biblíuþýðingin kom út árið 2007 gaus upp umræða um það sem kallað er " mál beggja kynja " og þykir eðlilegt mál í nágrannaríkjum þar sem fólki er annt um að lögboðnar hugmyndir um jafnrétti , óháð uppruna , trúarbrögðum , aldri og kyni , endurspeglist í orðum og athöfnum .
Í veröldinni er löng hefð fyrir hinum þaulreyndu stjórntækjum kúgun , valdbeitingu , misrétti , þöggun og útilokun en lýðræðishugsjónir okkar tíma hafa lagt kapp á að uppræta þá hefð og móta nýja siði , ekki síst í tungumálinu .
Hér á landi hefur tungumálið svo mikla sérstöðu að þeirri hefð sem þar hefur mótast verður seint hnikað þótt hugmyndirnar breytist .
Því vilja mörg að ég skrifi frekar " margir " um sig .
Sem segir margt um alræði tungutaksins hjá vorri þjóð , ekki ósvipað því að við vorum nokkur ár að ræða hvernig ætti að nefna " alnæmi " á íslensku – áður en umræða hófst um viðbrögð og varnir við sjúkdómnum .
Það sætti tíðindum að Hið íslenska biblíufélag skyldi taka svo ótvírætt af skarið með samþykkt sinni í júní árið 2004 og mæla fyrir um að í hinni nýju biblíuþýðingu skyldi leitast við að koma til móts við kröfur um mál beggja kynja og m.a. talað um trúsystkin fremur en -bræður þegar ótvírætt væri vísað til beggja kynja .
Með þessari samþykkt skipaði Biblíufélagið sér í forystusveit umbótaafla í þjóðfélaginu .
Eðli málsins samkvæmt hlýtur hin djúpstæða breyting á viðhorfum til jafnréttismála sem gengið hefur yfir vestræn samfélög alla síðustu öld að endurspeglast í breytingum á tungutaki .
Sú hugarfarsbreyting er nú viðurkennd í öllum stofnunum og lögum samfélagsins þótt enn sé verið að vinda ofan af vanahugsun um ástæðulaus kynhlutverk .
Það eru veik rök í málinu að hefð tungumálsins sé með tilteknum hætti þegar breytingin felst í því að vinna gegn aldagamalli hefð og kúgun sem hefur m.a. verið viðhaldið með tungumálinu .
Sú hefð stendur djúpum rótum í heimspeki og trúarbrögðum Vesturlanda og því leitar fólk þangað þegar þessi mál eru hugleidd eins og á sýningu Þóru Þórisdóttur á vegum Listvinafélags Hallgrímskirkju , sem nú stendur yfir .
Þegar við höfnum tiltekinni hefð , sem hefur í þessu tilfelli getið af sér misrétti og útilokun , er óhjákvæmilegt að þess sjái stað í tungutakinu og það breytist frá því sem áður var .
Tungumálið er ekki stikkfrí þegar kemur að breytingum á grundvallarhugmyndum í samfélaginu um réttlæti og jafnrétti .
Tilfinning margra er sú að málfræðilegt kyn hafi ekkert með raunverulegt kyn að gera þegar kennari gengur inn í stofu og spyr hvort allir séu ekki mættir .
Á móti kemur vitnisburður stúlkna og fulltíða kvenna sem segja slíkt tungutak útilokandi fyrir sig .
Ekki er hægt að afneita slíkum tilfinningum og segja konunum að þeim finnist þetta ekki .
Sjálfur kenni ég í þjóðfræðinni við HÍ þar sem konur eru í meirihluta og stundum er enginn karl viðstaddur .
Í því samhengi þykir mér óeðlilegt að spyrja hvort allir séu mættir og skima svo eftir því hvort einhver karl sé í hópnum .
Beiting tungumálsins er enginn mömmuleikur , eins og gömlu kommarnir töluðu stundum um rússnesku byltinguna til að afsaka ofbeldi og misgjörðir í nafni hugsjónanna .
Þau sem ráða tungutakinu ráða því hvernig talað er um menn og málefni , hvaða orð eru notuð , hvað er gott og jákvætt , hvað er með og hvað ekki .
Tungutakið er máttugt valdatæki og með því hafa forréttindahópar allra alda viðhaldið stöðu sinni og útilokað þau sem ekki hafa átt upp á pallborðið hverju sinni .
Okkur ber engin málfræðileg skylda til að standa vörð um slíkt misrétti .
