Fyrir réttum fimmtíu árum hætti ungur drengur í skóla og réð sig í byggingavinnu .
Hann óraði ekki fyrir því þá en byggingar áttu eftir að verða hans ævistarf .
Undanfarin sautján og hálft ár hefur Magnús Sædal Svavarsson verið byggingarfulltrúi Reykjavíkur en lætur senn af störfum að eigin ósk og snýr sér að allt öðru .
Texti : Orri Páll Ormarsson orri@mbl.is Mynd : Ernir Eyjólfsson ernir@mbl.is Bjart er yfir Magnúsi Sædal Svavarssyni þegar hann tekur á móti mér á heimili sínu í Breiðholtinu þetta eftirmiðdegi – húsi sem hann byggði með eigin höndum .
Því fer víðsfjarri að það sé eina húsið sem hann hefur tekið þátt í að byggja um dagana en ferill Magnúsar í faginu spannar nú hálfa öld .
Lengst hefur hann gegnt embætti byggingarfulltrúa Reykjavíkurborgar en lætur af störfum á næstu vikum .
Þau tímamót eru tilefni heimsóknar minnar .
Magnús er menntaður húsasmíðameistari en lauk einnig prófi sem byggingatæknifræðingur frá Tækniskóla Íslands árið 1973 .
Hann vann í stuttan tíma hjá Öryggiseftirliti ríkisins en réðst til Rafmagnsveitu Reykjavíkur í ársbyrjun 1974 og hafði umsjón með byggingaframkvæmdum á hennar vegum í áratug .
Miklar framkvæmdir voru á vegum Rafmagnsveitunnar á þessum tíma , meðal annars uppbygging nýs aðveitukerfis í borginni og bygging höfuðstöðva Rafmagnsveitunnar á Suðurlandsbraut 34 .
1984 réðst Magnús til byggingardeildar borgarverkfræðings en hlutverk hans þar var að sjá ásamt öðrum starfsmönnum um mannvirki borgarsjóðs , byggingu , hönnun , eftirlit , viðhald og fleira .
Upphaflega var um ársleyfi frá rafmagnsveitunni að ræða en Magnús ílentist hjá borgarverkfræðingi og tók við stöðu deildarstjóra tæknideildar .
" Þarna kom ég að byggingu allra tegunda mannvirkja sem hið opinbera sér um að reisa , svo sem skólum , sundlaugum , bókasöfnum og byggingum fyrir aldraða , " segir hann .
Hlutirnir þurfa að standast Árið 1993 var staða byggingarfulltrúa Reykjavíkurborgar auglýst og sótti Magnús um .
Hann var ráðinn og tók við embættinu 1. nóvember 1993 .
" Á þeim tímapunkti var ég kominn með mjög víðtæka reynslu á sviði mannvirkjagerðar og hefur það nýst mér prýðilega í starfi .
Það er ekki auðhlaupið að taka við embætti af þessu tagi , þar sem framfylgja þarf ákveðnum lögum og reglum , og koma inn í nýtt umhverfi þar sem framkvæma þarf stjórnsýslugerðir .
Þar verða hlutirnir að standast .
" Sett voru ný skipulags- og byggingalög 1997 og við það segir Magnús mikla breytingu hafa orðið á störfum byggingarfulltrúa .
Tekið var upp nýtt kerfi í sambandi við byggingarstjóra og ýmsar fleiri breytingar gerðar .
" Það hefur gríðarlega mikið breyst á þessum rúmu sautján árum sem ég hef verið í þessu starfi .
Skráning mannvirkja er allt önnur heldur en var , betri skil eru orðin á gögnum og umhverfið allt orðið harðara .
Þar á ég við að með stjórnsýslulögum 1993 voru kröfur hertar til muna , auk þess sem fólk er orðið miklu betur meðvitað um rétt sinn en áður .
Það kallar á vandaðri vinnubrögð sem eru vitaskuld af hinu góða .
" Þegar Magnús tók við embættinu var starfandi pólítískt kjörin byggingarnefnd , eins og verið hafði allar götur frá 1839 , en 1995 tók borgin þátt í svokölluðu reynslusveitarfélagsverkefni sem fólst m.a. í því að fela byggingarfulltrúum í auknum mæli afgreiðslu mála .
" Þetta kerfi þróaðist með þeim hætti að í dag er hin pólitískt kjörna byggingarnefnd í raun horfin og byggingarfulltrúinn tekinn við því hlutverki .
Þetta er til mikilla bóta að mínu viti enda virkar regluverkið í þessum geira mjög vel .
Embættismenn þurfa að fara að stjórnsýslulögum .
" Rafrænar umsóknir Um síðustu áramót tóku ný mannvirkjalög gildi og þar koma , að sögn Magnúsar , fram enn fleiri nýjungar og breytingar á fjölmörgum sviðum .
" Í framtíðinni sé ég fyrir mér þær breytingar að til dæmis öll umfjöllun um byggingarleyfi verði rafræn en menn eru þegar byrjaðir að feta þá slóð .
Ég sé líka fyrir mér að hlutverk embætta byggingarfulltrúa verði hrein stjórnsýsluembætti en núgildandi lög opna fyrir það að hluti af starfssviðinu færist yfir á markað .
" Spurður hvort eitthvað hefði mátt betur fara í tíð hans sem byggingarfulltrúa svarar Magnús því til að borgarbúar hafi byggt of hratt í " bólunni " eftir aldamótin .
" Það var erfitt að hafna öllu sem þar var lagt á borð fyrir menn .
Ég beið alltaf eftir því að byggingariðnaðurinn myndi stranda en sá að vísu ekki fyrir mér að allt annað myndi hrynja í leiðinni .
Þetta var ég farinn að óttast upp úr 2005 enda steinhættur að botna í því magni bygginga sem fór gegnum pípurnar hjá okkur .
Hafa ber þó í huga að Reykjavíkurborg steig ekki trylltasta dansinn í sambandi við íbúðarhúsnæði á þessum tíma , önnur sveitarfélög gerðu það .
Ef eitthvað er voru byggðar færri íbúðir í Reykjavík en oft áður .
Í minni tíð hefur verið lokið við um tíu þúsund íbúðir sem eru um 20% af íbúðum í Reykjavík .
Til eru sveitarfélög sem byggðu mun meira .
" Gríðarlega illvíg mál Byggingarfulltrúi hefur aðkomu að ýmsum málum , ekki öllum jafnskemmtilegum , eins og gefur að skilja .
Nágrannaerjur eru í því sambandi Magnúsi efst í huga .
" Samskipti við borgarana geta stundum verið mjög erfið .
Það getur komið til deilna á milli þeirra sem stigmagnast þangað til þeir eru farnir að leggja fæð hverjir á aðra .
Þetta eru oft gríðarlega illvíg mál sem krafist er að við stígum inn í og leysum .
Enda þótt við séum öll af vilja gerð að sætta mál er það stundum þannig að engar sættir nást .
Þá er gripið til þvingunarúrræða sem maður vonar að dugi .
Það gengur því miður ekki alltaf , sum mál rísa upp aftur og aftur eftir að hafa legið í láginni og önnur mál verða aðeins leyst með einum hætti – dauða .
Þegar menn deyja verður ekki áfram haldið .
Dauðinn hefur stundum verið góður bandamaður minn ! " Hann glottir .
Eftir að hafa starfað í tæpa fjóra áratugi á vettvangi borgarinnar , á þremur vinnustöðum , segir Magnús góð samskipti við samstarfsfólk standa upp úr .
" Reykjavíkurborg hefur á að skipa miklu úrvalsliði .
Mannauður borgarinnar er mikill .
Fólk vinnur af metnaði og áhuga og leggur sig fram um að gera sitt besta .
Hlutverk okkar er að þjóna borgarbúum og bæta samfélagið og það tel ég okkur vera að gera .
" Spurður hvort hinn almenni borgarbúi skynji þetta segir Magnús það mjög misjafnt .
" Ég er sannfærður um að mjög margir gera það en það eru líka margir sem eru vissir um að við séum bara að naga blýanta og reyna að leggjast í götu þeirra .
Ætli þetta velti ekki á úrlausnum mála .
Embætti byggingarfulltrúa er í eðli sínu ekki vel fallið til þátttöku í vinsældakeppni .
" Ekki sagt fyrir verkum Ellefu stjórnmálamenn hafa gegnt starfi borgarstjóra frá því Magnús tók við sínu embætti .
Hann segir lítil sem engin samskipti þarna á milli .
" Það eru helst mál sem varða einhverja heild , eins og þegar við fórum að gera athugasemdir við útlit bygginga í miðborginni .
Annars er það einfaldlega þannig að pólitískt kjörnir fulltrúar segja byggingarfulltrúa ekki fyrir verkum , regluverkið er afdráttarlaust hvað það varðar .
Í svona stóru sveitarfélagi , eins og Reykjavík , láta menn sér ekki einu sinni detta það í hug .
Þetta er meira vandamál í smærri sveitarfélögunum , þar eru menn jafnvel beggja vegna borðsins .
" Magnús átti rétt á því að hætta sem byggingarfulltrúi fyrir þremur árum en nýtti ekki það tækifæri vegna þess að á þeim tíma var langþráður draumur að rætast , að embættið flytti í nýtt og betra húsnæði .
" Húsnæðið í Borgartúni 3 var þegar sprungið þegar ég tók við embættinu og það stóð starfseminni fyrir þrifum .
Mér hafði til dæmis ekki tekist að ljúka við að endurskipuleggja embættið og setja upp svokallað gæðakerfi fyrir alla verkferla .
Nú erum við loksins flutt í nýtt og rýmra húsnæði í Borgartúni 12-14 og aðstaðan orðin allt önnur .
Einnig er búið að setja upp gæðakerfið og að óbreyttu verður það vottað fyrir mitt næsta ár .
Ég hef því náð mínu markmiði og get látið af störfum með góðri samvisku .
" Magnús er á besta aldri , 65 ára , og fullsnemmt að setjast í helgan stein .
Spurður hvað taki nú við kemur hann sér betur fyrir í stólnum áður en hann bregst til svars .
" Ég hef alla tíð þurft að skila gríðarlegu vinnuframlagi í störfum mínum fyrir borgina og fyrir vikið lítið getað sinnt mínum áhugamálum .
Það getur verið erfitt að hætta störfum en það kemur alltaf að þeim punkti .
Annaðhvort eru menn bornir út úreltir eða dauðir eða þeir víkja sjálfir fullir áhuga .
Það síðastnefnda á við um mig .
Ég sé allskonar spennandi verkefni framundan á vettvangi byggingarfulltrúa en það verður alltaf þannig .
Maður hefur ekki á föstu hvað maður hefur langan tíma í þessu lífi og þess vegna vel ég að hætta núna meðan heilsan og orkan gera mér kleift að sinna mínum málum .
" Byrjaður að læra sagnfræði Og hvaða mál skyldu það vera ? " Ég hef ýmis áhugamál en líklega stendur sagnfræðin upp úr .
Ég hef lesið mikið gegnum tíðina og ákvað síðastliðið haust að sjá hvernig mér gengi í slíku námi , settist á skólabekk í Háskóla Íslands og reikna með að halda þar áfram .
Ekki er þar með sagt að ég stefni að því að verða sagnfræðingur , vil helst ekki plaga þá ágætu stétt með því , aðalmarkmiðið er að kynna mér hvernig sagnfræðingar vinna .
Það er margt í minni ættarsögu sem mig langar að skoða betur og beita þá við það faglegum vinnubrögðum .
" – Þú sækir þetta nám sumsé í þröngu eiginhagsmunaskyni ? " Já , það má segja það , " svarar Magnús hlæjandi .
" Ég hef alltaf verið á móti fúski , hvort sem er í byggingum eða öðru og þess vegna finnst mér nauðsynlegt að temja mér fagleg vinnubrögð í sagnfræðigrúski mínu .
Það er ekkert markmið í sjálfu sér að ljúka prófi , við sjáum bara til hvert áhuginn leiðir mig .
" Magnús er kvæntur tveggja barna faðir og barnabörnin orðin tvö .
Hann vonast að sjálfsögðu til að fjölskyldan komi til með að njóta góðs af þessari breytingu á hans högum á komandi misserum .
Þá hefur hann löngum tekið virkan þátt í félagsstörfum , meðal annars á vettvangi Oddfellow , og mun halda því áfram .
" Svo er ég óþreytandi að skoða Ísland og hef miklu meira gaman af því að ferðast innanlands en utan .
Það tengist söguáhuganum .
Ég var ekki nema átta ára þegar kista Páls biskups var grafin upp í Skálholti en linnti ekki látum fyrr en ég hafði fengið að skoða steinkerið .
" Hljóp í skarðið fyrir Serra Magnús hefur komið að mörgum óvenjulegum verkefnum á starfsferlinum en eitt af þeim minnisstæðustu tengist listaverki Richards Serra í Viðey sem sett var upp fyrir tveimur áratugum .
" Ég var fenginn til að aðstoða listamanninn við uppsetningu verksins og var það mikið verk .
Þetta eru miklir stuðlabergsdrangar .
Fórum við Serra út í Viðey og reistum saman eitt súlupar .
Síðan átti mínu hlutverki að vera lokið og hann að taka við .
" Það fór á annan veg .
" Daginn eftir hringdi Serra hingað heim , kvaðst vera veikur og bað mig að koma og hitta sig á hóteli .
Þá kom í ljós að hann var að fara heim til Bandaríkjanna og vildi að ég kláraði að setja verkið upp .
" Þú veist alveg hvað ég er að hugsa og hvernig ég vil hafa þetta , " sagði Serra .
" Magnús gat ekki skorast undan þessu og reisti súlurnar sem eftir voru á fimm dögum með hjálp verktaka .
" Ég kemst líklega ekki nær því sjálfur að vera listamaður en að reisa verk eftir þennan heimsfræga mann ! " Þrír spanna öldina Bygginganefnd var sett á laggirnar árið 1839 í Reykjavík en embætti byggingafulltrúa varð til þegar fyrsta byggingareglugerðin var gefin út 1904 .
Fyrsti maðurinn til að gegna því embætti var Knútur Ziemsen sem síðar varð borgarstjóri .
Ellefu menn hafa til þessa dags gegnt stöðu byggingafulltrúa , þar af spanna þrír öldina að langmestu leyti : Sigurður Pétursson , sem var í tæp fjörutíu ár , Gunnar Sigurðsson og Magnús Sædal Svavarsson .
Endurbygging Viðeyjarstofu stendur upp úr Magnús hefur komið að fjölda skemmtilegra verkefna í störfum sínum fyrir Reykjavíkurborg en segir þrjú standa upp úr : Viðeyjarstofu , Borgarleikhúsið og Húsdýra- og fjölskyldugarðinn .
Árið 1986 gaf ríkissjóður Reykjavíkurborg Viðeyjarstofu á 200 ára afmæli borgarinnar og tók Davíð Oddsson borgarstjóri þá ákvörðun um að láta endurbyggja stofuna á tveimur árum eða jafnlöngum tíma og tók að byggja hana í upphafi , 1753-55 .
" Það gekk eftir , " segir Magnús .
" Þetta var mjög skemmtilegt verkefni en gríðarlega erfitt .
Ég held að enginn hafi rennt í grun hvað þetta ætti eftir að verða vinnufrekt og erfitt í framkvæmd , meðal annars vegna þess að það skorti hafnaraðstöðu í Viðey .
Það var heldur ekki komið rafmagn út í eyna og ekki vatn .
Flytja þurfti allt efni að á prömmum og búa til steypuna úti í Viðey .
Stærsti og erfiðasti þátturinn var svo fornleifagröfturinn sem unninn var undir styrkri handleiðslu núverandi þjóðminjavarðar , Margrétar Hallgrímsdóttur .
" Leiddur út í skóg Magnús segir þetta verkefni standa upp úr á sínum ferli , ekki síst fyrir þær sakir að þjóðin hafi staðið heilshugar á bak við það .
" Maður skynjaði það mjög sterkt á sínum tíma og verkefnið fékk gríðarlega athygli .
Ég held að það hversu vel tókst til með Viðeyjarstofu hafi líka orðið til þess að menn tóku öll þessi steinhús frá 18. öldinni og endurbyggðu og sóma þau sér nú vel í okkar byggingasögu .
" Magnús rifjar upp skemmtilega sögu í sambandi við gólfefni Viðeyjarstofu .
" Menn voru mikið að velta efnisvali fyrir sér þegar ábendingar bárust frá dönskum arkitekt um það að Danir væru farnir að nota timbur sem unnið væri úr trjám sem ræktuð voru í Danmörku og mæltu eindregið með að við notuðum það efni .
Úr varð að ég fór utan með það í huga að kaupa gólfborð í stofuna .
Þegar ég kom á staðinn var ég hins vegar leiddur út í skóg og spurður hvaða tré ég vildi .
Þar voru falleg tré sem aldrei yrði leyft að höggva á Íslandi og mátti ég ekki seinni vera á ferðinni en það tók drjúgan tíma að vinna trén og þurrka .
Þetta rétt slapp á þeim tíma en væri varla hægt í miðstýringunni í dag .
Það stóð á endum , þetta var síðasta verkið sem við unnum úti í Viðey , að leggja gólfið .
" Gott og ódýrt leikhús Framkvæmdir við Borgarleikhúsið hófust árið 1974 en miðaði hægt fyrstu árin .
" Þegar Davíð Oddsson tók við starfi borgarstjóra árið 1982 tók hann strax ákvörðun um að láta setja kraft í þessa byggingu og tók ég við stjórn verkefnisins árið 1984 og fylgdi því eftir til loka .
Þetta var mjög skemmtilegt verkefni og eftirminnilegt þegar haldin var veigamikil tæknisýning í húsinu á 200 ára afmæli Reykjavíkur 1986 .
Eftir það var síðan lokið við byggingarframkvæmdir og Reykvíkingar eignuðust þarna ekki bara gott leikhús heldur líka ódýrt miðað við það sem gert hefur verið síðan .
" Þriðja varðan sem Magnús nefnir er að hann sá um verkefnisstjórn við byggingu húsdýragarðsins og síðar stækkun hans í fjölskyldugarð .
" Það hafði verið ákveðið þegar húsdýragarðurinn var gerður að hann yrði stækkaður og bætt við skemmtigarði .
Menn höfðu samt frekar óljósar hugmyndir um hvernig þessi viðbótargarður yrði gerður .
Hvað í garðinum yrði og á hverju hann byggðist .
Sumarið 1989 var ég á ferðalagi í Noregi með fjölskyldu mína .
Fórum við m.a. til Lillehammer og þar er í nágrenninu lítill bær sem heitir Hundefossen .
Þar er einkarekinn stór og vinsæll fjölskyldugarður .
Þennan garð heimsóttum við og þá sá ég að þarna var fundin fyrirmynd að því sem við höfðum verið að leita að .
" Heim kominn upplýsti Magnús garðyrkjustjóra Reykjavíkurborgar , en hann var sá aðili sem rak húsdýragarðinn , um hvers hann hafði orðið vísari og sýndi myndir sem hann hafði tekið .
" Þetta varð til þess að við garðyrkjustjóri heimsóttum garðinn að nýju og sömdum síðar við eiganda hans að verða okkur til ráðgjafar en hann bjó yfir mikilli reynslu og þekkingu á málefninu .
Fjölskyldugarðurinn í Hundefossen var byggður á norskum menningararfi .
Var okkar garður lagaður að þeim norska með íslenskum bakgrunn .
Einkunnarorð garðsins voru í upphafi þau sömu og þess norska ; að vera , gera , leika og læra .
Við hönnun garðsins var gert ráð fyrir viðbót síðar sem átti að hnykkja enn frekar á einkunnarorðum hans .
Af þeim áformum hefur ekki orðið , því miður .
Stækkaður Fjölskyldu- og húsdyragarður var opnaður , muni ég rétt , vorið 1993 og voru heimsóknir í garðinn liðlega 200.000 fyrsta árið .
" 