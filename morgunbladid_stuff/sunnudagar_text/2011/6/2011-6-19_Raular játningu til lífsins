Listamaðurinn Bergur Thorberg vann nýlega til verðlauna fyrir myndbandsportrett sitt Mr. Gissurarsons confession í samkeppni sem var opin öllum listamönnum á Norðurlöndum .
Þetta var í þriðja skiptið sem keppnin var haldin en hún fer fram annað hvert ár .
Í keppninni var staða portrettsins innan myndlistar á Norðurlöndum skoðuð sérstaklega og í kjölfar hennar sýningin Portræt Nu 2011 opnuð í Friðriksborgarkastala , Det Naturhistoriske Museum , í Danmörku hinn 6. maí síðastliðinn .
Dómnefnd skipuð 10 fulltrúum allra Norðurlandaþjóðanna valdi 50 verk af 501 sem barst í keppnina og voru sex verðlaun veitt sérstaklega .
Þrenn verðlaun féllu Íslendingum í skaut en auk Bergs hlaut Íslenski gjörningaklúbburinn verðlaun fyrir verkið Amos og Katrín Matthíasdóttir fyrir Matthías Hildi .
Sýningin er svokölluð farandsýning og mun ferðast áfram eftir að henni lýkur í Friðriksborgarkastala 1. ágúst næstkomandi .
Talandi portrett Bergur segir að með portrettverki sínu , Mr. Gissurarsons confession , hafi hann nálgast portrettlistina á nýjan hátt og hlotið verðlaunin í keppninni fyrir það .
Flestir listamannanna hafi verið með hefðbundin máluð portrett eða ljósmyndir en hans hafi verið eina talandi verkið á sýningunni og þannig skorið sig úr .
Hann segir verk sitt vera örstutt myndband sem sé um leið portrett af manni .
Í verkinu eru bæði ljóð og tónlist eftir Berg sem " módel " hans , eins og hann segir sjálfur , raular .
" Portrettið er af Guðmundi Gissurarsyni sem ég kynntist fyrir nokkrum árum .
Verkið er byggt á samtölum okkar á tveggja til þriggja ára tímabili áður en portrettið varð til svo verkið er ekki eitthvað sem var gert á einum degi eða viku .
Það er svo mikils virði ef einhver vill gefa listamanni þann tíma sem hann þarf til að ná því fram sem hann vill , " segir Bergur .
Hann segist viljandi hafa sett Guðmund í nokkuð ógnvænlegt umhverfi þegar hann var að taka hann upp .
" Hann lítur út eins og glæpamaður í yfirheyrslu .
Ég skapaði þetta umhverfi til þess að skerpa á myndinni og koma því á framfæri að við erum öll bæði fangar í eigin líkama og fangar í samfélaginu .
Við erum í stöðugum yfirheyrslum .
Verkið heitir " confession " og það má segja að þetta sé játning til lífsins .
Aðaltilgangur minn með portrettinu var að áhorfandinn skynjaði svipað í sjálfum sér og hann upplifir við að horfa á portrettið , " segir Bergur .
Í umsögn Åslaug Krokan Berg um verkið segir meðal annars að verkið sé afdráttarlaust og kröftugt í einfaldleika sínum .
Að hennar sögn er þetta játning til lífsins og stöðu mannsins í heiminum .
Verk um mannkynið og þá staðreynd að þegar upp er staðið er manneskjan alltaf einsömul .
Bergur segir sköpun portrettsins vera samspil listamanns og " módels " .
Listamaðurinn vinni og " módelið " gefi .
Þetta samspil leiði svo til einhvers konar lokaniðurstöðu og síðan taki áhorfandinn við .
" Það er það sem er mest spennandi ef vel tekst til , þetta viðprjón áhorfandans .
Hvernig hann móttekur verkið og upplifir það .
Þú hefur bara sjálfan þig til að miða við og oftar en ekki blandast sjálfsmynd þín inn í .
Ef þú ert að gera portrett ertu að miklu leyti líka að gera sjálfsmynd .
Áhorfandinn miðar svo líka við sjálfan sig og fer kannski ósjálfrátt að horfa inn í eigið líf þegar hann skoðar verkið .
Þá er maður náttúrlega ánægður , " segir Bergur og bætir við að þetta eigi í raun við um öll verk , þau eigi að lifa sjálfstæðu lífi .
Með hrærigraut á bakinu Bergur er hvað þekktastur fyrir svokölluð kaffimálverk sín sem hann hefur unnið að í um 20 ár en þau málar hann með kaffi á bæði pappír og striga og hafa þau verið til sýnis víða um heim .
" Ég vinn þessi verk öll á hvolfi og fer þannig bakleiðina inn í verkið .
Ég nota líka tækni þar sem ég snerti ekki strigann þegar ég er að gera verkin .
" Að eigin sögn hefur Bergur komið víða við og hafði prófað ýmislegt áður en hann fór yfir í málaralistina .
Hann segist hafa byrjað menntun sína í leiklist auk þess að hafa starfað mikið í tónlist áður en hann fór að mála .
" Í dag er þetta orðinn einn hrærigrautur .
Þetta er eins og að vera með bakpoka á bakinu .
Þú ert starfandi listamaður og þegar þú stendur frammi fyrir einhverjum verkum er gott að hafa pokann á bakinu og allt það sem þú hefur safnað í hann .
Hann er eins konar saga þín og það er gott að geta teygt sig í hann .
Hvað sem er getur svo komið upp úr honum .
" Endursköpun manneskjunnar Bergur segir að sér hafi fundist portrettið mjög góð leið þegar hann var að byrja í málverki .
" Í einu andliti ertu með ansi margt .
Andlitið sjálft er lykill að manneskjunni því það er yfirleitt það fyrsta sem þú átt samskipti við .
Allt sem þú þarft að vita er í andlitinu og það hjálpar þér svo ef þú heldur áfram í listum .
Portrettið var því mjög gott inngönguport fyrir mig og myndbandsportrettið eðlilegt framhald af því .
" Í dag eru portrettmyndir úti um allt að sögn Bergs .
Portrettlistina segir hann þó gamla , frá því fyrir Krist .
Hún hafi svo þróast með tímanum en lengi vel hafi portrettmyndir verið forréttindi yfirstéttarfólks sem hafði efni á því að láta mála af sér portrettmyndir og gerði það sem eins konar minnisvarða um sjálft sig .
Með útbreiðslu myndavélarinnar og netsins séu portrettmyndir orðnar mun algengari áður og verið sé að taka andlitsmyndir um allan heim , hvort sem það er af fólki eða einhverju öðru .
" Núna þegar portrettmyndir eru orðnar svona almennar byggist góð portrettmynd enn frekar á sambandi listamanns og " módels " eins og ég sagði áðan .
Þetta er ekki eitthvað sem er gripið úr lausu lofti heldur er jafnvel innri mynd manneskjunnar .
Þú ert eiginlega að endurskapa eða -túlka manneskjuna , ekki bara útlitið heldur allt hitt líka , " segir hann .
Bergur bendir á að hægt er að sjá portrettverk hans Mr. Gissurarsons confession á www.youtube.com / user / thorberg123 .
