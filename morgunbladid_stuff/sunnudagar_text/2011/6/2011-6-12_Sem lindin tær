Óhætt er að fullyrða að sumarplata ársins 2010 hafi verið Þú komst í hlaðið , með Helga Björnssyni og reiðmönnum vindanna .
Mánuðum saman vermdi hún efsta sæti Tónlistans og setti víst Íslandsmet .
Alvinsælasta lag hennar var Sem lindin tær .
Eins og margir vita er hinn góðkunni Bjarki Árnason ( 1924-1984 ) höfundur íslenska textans og kom lagið fyrst út á 15 laga hljómplötu með Karlakórnum Vísi síðla árs 1969 .
Fálkinn gaf hana út .
Einsöngvari í umræddu lagi var Guðmundur Ó. Þorláksson en um undirleik sáu Hljómsveit Vísis og félagar úr Sinfóníuhljómsveit Íslands .
Það var geysivinsælt í þessum flutningi og er enn .
Fleiri hafa raunar gert því skil .
Guðrún Gunnarsdóttir söng það á geisladiskinum Minningar 3 árið 1994 , Álftagerðisbræður á geisladiskinum Bræðralög 1999 og Karlakórinn Jökull í Austur-Skaftafellssýslu einnig það sama ár , á diskinum Í jöklanna skjóli , Hlöðver Sigurðsson á geisladiskinum Svona var á Sigló : skip og bátar – bryggjur og plön , 2004 , og svo Dúi Benediktsson á geisladiski Miðaldamanna 2007 , sem hafði að geyma texta ( og nokkur lög ) Bjarka Árnasonar .
Þar á ofan var fyrsta upptakan endurútgefin á snældunni Hér við Íshaf árið 1988 , en hún var gefin út í tilefni af 65 ára söngafmæli Karlakórsins Vísis og svo aftur árið 2004 og þá á tveimur geisladiskum , í tilefni 80 ára afmælis hans ; og svo enn árið 2008 , en þá kom út safndiskurinn Svona var 1969 : 16 vinsæl lög frá árinu 1969 .
Jafnframt lét Guðný , dóttir Guðmundar Ó. Þorlákssonar , taka saman 14 bestu lög hans og gefa út á diski 21. júní 2008 , en þá hefði Guðmundur orðið 80 ára .
En hvaðan er lagið ? Jú , það er ítalskt að uppruna , eftir þá Franco Cassano og Corrado Conti og heitir Melodia ; textinn er eftir Gianni Argenio .
Það kom fyrst út á B-hlið smáskífunnar Ricorda ricorda með ítölsku söngkonunni Isabellu Iannetti árið 1968 .
Textinn var svona ( bein íslensk þýðing er innan hornklofa ) : Canta triste la cicala [ Söngtifurinn syngur leiður ] tra i cespugli laggiú .
[ inni í runnanum þarna niðurfrá .
] Scende l ' ombra della sera , [ Kvöldskugginn kemur niður , ] chissá dove sei tu ? [ hver veit hvar þú ert ? ] Chiudo gli occhi e ti sorrido , [ Ég loka augunum og brosi til þín , ] vedo il sole che si é acceso .
[ ég sé sólina sem kviknar á .
] Lo sogno un colle verde e un cielo blu [ Mig dreymir græna hæð og bláan himin ] e da quel colle stai scendendo tu , [ og niður af þessari hæð ert þú að koma , ] tra i fiori si é aperto un sentiero [ á milli blómanna hefur opnast leið ] e tu stai correndo , [ og þú ert hlaupandi , ] corri incontro a me .
[ hleypur í áttina að mér .
] Nell ' aria c ' é tanta poesia [ Loftið er ljóðrænt ] e la melodia [ og melódískt ] e io canto a te .
[ og ég syng til þín .
] Sul mio viso brilla il sole [ Á andlit mitt skín sólin ] e una lacrima d ' amore .
[ og ástartár .
] Á svipuðum tíma var lagið markaðssett á spænsku með umræddri söngkonu .
Í byrjun árs 1969 kom það út á tveggja laga plötu með enskum texta eftir Roger Greenaway og Roger Cook og hét það nú The way it used to be ; það var á A-hlið , en A Good Thing Going á B-hlið .
Flytjandi var breski söngvarinn Engelbert Humperdinck .
En nú hafði laglínunni verið breytt nokkuð .
Textinn var á þessa leið : Lonely table just for one in a bright and crowded room , while the music has begun I drink to memories in the gloom ; though the music ' s still the same , it has a bittersweet refrain .
So play the song the way it used to be , before she left and changed it all to sadness .
And maybe if she ' s passing by the window she will hear a love song and a melody .
And even if the words are not so tender she will always remember the way it used to be .
Friends stop by and say hello , and I laugh and hide the pain .
It ' s quite easy ' til they go , then the song begins again .
Sama ár kom lagið aftur út á Ítalíu , en nú með öðrum texta eftir sama höfund og áður , Gianni Argenio ; nauðsynlegt var að semja nýjan vegna tilfæringanna sem Bretar höfðu gert – fyrst þessi leið var farin í stað þess að endurútgefa fyrri gerðina .
Flytjandi núna var Jimmy Fontana ( á A-hlið var Melodia , á B-hlið Amore a primavera ) .
Nú var textinn orðinn svona : Suona , suona , melodia , [ Spilaðu , spilaðu , melódía , ] eri bella , eri mia , [ þú varst falleg , þú varst mín , ] vedo un ' ombra , sembri tu , [ ég sé skugga , virðist vera þú , ] quant ' eri bella , non so più .
[ þú varst svo falleg , ég veit ekki lengur .
] Mare grande , mare blù , [ Stóra haf , hafið bláa ] sembri piangere anche tu .
[ það er eins og þú grátir líka .
] Ma quando sento questa melodia [ En þegar ég heyri þessa melódíu ] rimpianto e la tristezza vanno via , [ hverfa grátur og sorg , ] le cose de passato le cancello , [ ég þurrka út hluti úr fortíðinni , ] il mio mondo adesso [ heimurinn minn núna ] è questa melodia , [ er þessi melódía , ] i sogni del passato non li voglio , [ ég vil ekki draumana úr fortíðinni , ] ma vorrei riaverti [ en ég vildi hafa þig ] ancora quì con me .
[ aftur hér hjá mér .
] Per chi suoni , melodia ? [ Fyrir hvern ertu að spila , melodía ? ] Eri bella , eri mia .
[ Þú varst falleg , þú varst mín .
] Mare grande , mare blù , [ Stóra haf , hafið bláa , ] sembri piangere anche tu .
[ það er eins og þú grátir líka .
] Í þessari mynd hefur þessi perla lifað á Ítalíu og gerir enn , en upphaflega útgáfan , með Isabellu Iannetti , týndist og gleymdist .
Um þetta leyti er Karlakórinn Vísir á Siglufirði að viða að sér efni á nýja hljómplötu og Bjarki ákveður að þýða ekki enskuna heldur gera nýjan texta .
Og afraksturinn er Sem lindin tær .
Þá var sungið : Ó , hve gott á lítil lind , leika frjálst um hlíð og dal , líða áfram létt sem hind , líta alltaf nýja mynd , lauma kossi ' á kaldan stein , kastast áfram tær og hrein .
Ég vildi að ég væri eins og þú og vakað gæti bæði dag og nætur .
Þá öllu skyldi kveða óð um unað , ást og trú sem aldrei bregst en hugga lætur .
Já , ef ég mætti lifa eins og lindin silfurtær sem lög á sína undrastrengi slær .
Hvísla ljóði ' að grænni grein , glettast ögn við lítil blóm .
Lauma kossi ' á kaldan stein , kastast áfram tær og hrein .
Þetta er skrifað upp eftir hljóðupptökunni 1969 .
Frumtexti Bjarka Árnasonar hefur samt varðveist til þessa dags .
Hann er vélritaður 5. apríl 1969 og í hann settar pennalagfæringar litlu síðar .
En það merkilega er , að hann fellur ekki að laginu – hvorki fyrri eða seinni útgáfunni .
Eins og hér á undan má sjá eru fyrstu erindi ítölskunnar og enskunnar sex ljóðlínur og viðlagið einnig , en íslenski frumtextinn er einungis með fjórar línur og svo aftur jafn margar í öðru erindi ; viðlagið er hins vegar með sex .
Líklega hefur Bjarki ort þetta eftir snögga hlustun og ekki munað allt í þaula , en textinn hefur svo verið felldur að laginu eftir prófun , í samræmi við það sem Bretar höfðu gert .
Þegar lagið kemur út í annað sinn á Íslandi , í flutningi Guðrúnar Gunnarsdóttur , hefur það verið stokkað upp , búið er að kasta sex-línu forminu en taka upp fjórar línur tvisvar og taka svo millikaflann óbreyttan .
Ástæðan er sú , að Guðrún leitaði til dætra Bjarka og fékk upprunalega textann : Ó , hve gott á lítil lind , leika frjáls um hlíð og dal , líða áfram létt sem hind , líta alltaf nýja mynd .
Hvísla ljóði að grænni grein , glettast ögn við lítil blóm , lauma kossi á kaldan stein , kastast áfram tær og hrein .
Ég vildi að ég væri eins og þú og vakað gæti bæði daga og nætur .
Þá öllu skyldi kveða óð um unað , ást og trú sem aldrei bregst en hugga lætur .
Já , ef ég mætti lifa eins og lindin silfurtær sem lög á sína undrastrengi slær .
Um tvær mismunandi gerðir er því að ræða upp frá þessu hér á landi .
Álftagerðisbræður fylgja Vísismönnum og eins gera Hlöðver Sigurðsson og Miðaldamenn , en Karlakórinn Jökull og Helgi Björnsson taka hina stefnuna .
Bjagaður texti Ekkert þeirra sem tekið hafa lagið upp á sína arma á Íslandi – nema e.t.v. Guðrún Gunnarsdóttir – hefur farið alveg rétt með textann , alltaf hefur einhverju skeikað .
Guðmundur Ó. Þorláksson ( 1969 ) söng t.d. " frjálst " í annarri línu í stað " frjáls " og hafði " dag " í stað " daga " , þótt vissulega sé erfitt að heyra muninn og álitamál hvernig eigi með það að fara .
Og að beiðni kórstjórans , Gerhards Schmidt ( Geirharðs Valtýssonar ) , setti hann áherslublástur á orðið " undrastrengi " , til að fá í það meiri kraft , sagði í raun " hundrastrengi " , en það virkaði í eyrum margra – og þar á meðal höfundarins , við litla hrifningu – eins og " hundrað strengi " .
En þar eð alla hljómplötuna varð að taka upp í einu rennsli í útvarpshúsinu gamla við Skúlagötu , á þremur klukkutímum , var ekkert hægt við þessu að gera .
Sennilega er Guðrún Gunnarsdóttir ( 1994 ) með þetta allt rétt , en ekki er það samt óyggjandi , því dálítið snúið er að greina hvort sungið er " lítið " blóm eða " lítil " og " dag " eða " daga " .
Álftagerðisbræður ( 1999 ) eru með " lítið " blóm í staðinn fyrir " lítil " en syngja greinilega " daga " .
Karlakórinn Jökull ( 1999 ) söng " dag " í stað " daga " og eins gerði Hlöðver Sigurðsson ( 2004 ) ; hann var jafnframt með " huggast " í stað " hugga " sem gjörbreytir merkingu setningarinnar .
Miðaldamenn ( 2007 ) fara rangt með tvennt , syngja annars vegar " dag " í stað " daga " og " Að öllu skyldi kveða " í stað " Þá öllu skyldi kveða " .
Og Helgi Björnsson ( 2010 ) tekur þetta hvort tveggja upp og glettist jafnframt við " lítinn fót " í staðinn fyrir " lítil blóm " og er með " hundrað " strengi .
Hinn fallegi texti Bjarka Árnasonar um lindina komst snemma bjagaður á Netið og er þar enn í ýmsum furðulegum útgáfum , eins og reyndar mörg önnur ljóð .
Þar er eins og menn fari oftar en ekki af stað meira af kappi en forsjá og vandvirkni .
Hinar ýmsu söngtextasíður eru besta vitnið um þetta .
Og þegar nú á tímum er algengast að leita einmitt þangað að slíkum gögnum , í stað þess að fara á bókasöfn eða í aðrar hirslur , sem kannski ekki er vitað hvar nákvæmlega finnast , er ekki nema eðlilegt að slysin verði .
Það fylgdi textablað hljómplötunni með Karlakórnum Vísi á sínum tíma .
Og textinn var þar réttur .
Engum hugkvæmdist samt að leita það uppi , að því er best verður séð .
Til að koma í veg fyrir að svona gerist er bráðnauðsynlegt að koma upp einhverri miðstöð þar sem hægt er að fá vottaða söngtexta , uppáskrif og stimpil um að þeir séu villulausir – eitthvað svipað og Íslensk tónverkamiðstöð , ITM , hefur verið að gera síðan 1968 .
Fyrir það mætti greiða einhverja tiltekna upphæð .
Slíkt mætti líka gjarnan ná yfir sálma og annan kveðskap .
Samband tónskálda og eigenda flutningsréttar ( STEF ) , Tónlist.is , málræktarsvið stofnunar Árna Magnússonar í íslenskum fræðum og fleiri aðilar gætu tekið höndum saman um þetta eða einhverjir aðrir riðið á vaðið .
Alla vega er ljóst að núverandi fyrirkomulag er vonlaust , býður upp á pytti sem auðvelt er að detta í en verra úr að komast , eins og dæmin sanna .
Höfundur þakkar Brynhildi Bjarkadóttur , Hannesi P. Baldvinssyni , Jónasi Ragnarssyni , Kristínu Bjarkadóttur , Leone Tinganelli og Steinunni Magnúsdóttur fyrir veitta aðstoð .
Bjarki Árnason ( fæddur 3. maí 1924 , dáinn 15. janúar 1984 ) Fæddur Þingeyingur , sjálfmenntaður harmonikkuleikari sem spilaði fyrir dansi í sinni heimasveit .
Bjarki flutti til Siglufjarðar 1943 og bjó þar síðan .
Hann starfaði fyrst á Hóli í Siglufirði , síðar sem byggingarmeistari og kaupmaður .
Á Hóli samdi hann meðal annars " Dísir vorsins " 1943 og " Hólasveinabrag " , sem urðu fljótt mjög vinsæl og fóru um allt land sem " húsgangar " án þess þó að vera nokkurn tímann hljóðrituð .
Bjarki var vinsæll dansspilari á síldarárunum á Siglufirði og spilaði mikið , oftast undir sínu eigin nafni , einn eða með öðrum , svo sem Þórði Kristinssyni , Sæmundi Jónssyni , Guðmundi og Þórhalli Þorlákssonum ( Gautar ) og fleirum .
Hann var þekktur hagyrðingur og liggur eftir hann mikið magn af gamanvísum og lausavísum , margar landskunnar .
Um 1963 fer Bjarki að gera texta við ýmis lög fyrir karlakórinn Vísi , til dæmis " Okkar glaða söngvamál " , " Siglufjörður " ( lag og texti ) og fleiri .
Guðmundur Ó. Þorláksson ( Gauti ) sló svo í gegn með texta Bjarka , " Sem lindin tær " , við erlent lag .
Það er svo í kringum 1970 að þeir félagar Bjarki og Þórður Kristinsson leiða saman hesta sína að nýju , hefja ballspilamennsku og stofna upp úr því hljómsveitina Miðaldamenn ásamt Magnúsi Guðbrandssyni og Sturlaugi Kristjánssyni .
Á þeim árum semur Bjarki marga dægurlagatexta við erlend lög , svo sem " Mónika " , " Ævisaga " , " Vilt ' ekki eiga mig ? " , " Kysstu mig " , og svo framvegis .
Heimild : http://is.wikipedia.org .
