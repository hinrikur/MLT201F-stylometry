Undanfarið hef ég aðallega verið að lesa höfunda sem þurfa ekki sárlega á því að halda að vera komið á framfæri , gamla karla sem hafa ýmist fengið Nóbelsverðlaun eða verið tilnefndir oftar en einu sinni .
Eina bók las ég hins vegar í miklu lestrarmaraþoni í vor sem mér þykir þess verð að auglýsa svolítið ; það er skáldsaga eftir kúbanska höfundinn Virgilio Piñera , sem heitir á frummálinu La carne de René en ég las í ensku þýðingunni sem René ' s Flesh .
Piñera var ljóð- og leikritaskáld , smásagna- og skáldsagnahöfundur og Hold Renés var hans fyrsta skáldsaga , kom út árið 1952 .
Það carne sem kemur fyrir í titlinum getur á spænsku þýtt bæði hold og kjöt og sú tvíræðni er í raun lykillinn að bókinni , en verður óhjákvæmilega dálítið stirð í þýðingu .
Ég ráðlegg því þeim sem lesa spænsku á annað borð að reyna frekar að verða sér úti um upprunalega útgáfu bókarinnar en enska þýðingu , þótt hún sé að öðru leyti ágætlega gerð .
Aðalpersóna sögunnar er René , veikbyggður unglingspiltur .
Hann á yfirgangssaman og ráðríkan föður sem er fylgismaður undarlegs sértrúarsöfnuðar sem tignar holdið og kjötið framar öllu .
Faðirinn reynir með öllum ráðum að vígja René inn í þennan dýrkendaflokk , meðal annars með því að láta hann snerta ógeðsleg sár sem faðirinn hefur rist í eigið hold og neyða hann til að standa í röðinni í kjötbúðinni , en René ræður ekki við verkefnið og fellur í yfirlið .
Svo fer að faðir hans sendir hann í piltaskóla söfnuðarins þar sem nemendurnir eru hafðir í taumi og með múl eins og hundar og þjálfaðir í ögun og dýrkun holdsins .
Hómóerótískur og sadómasókískur andi svífur yfir vötnum .
En þótt René sýni mótþróa og takist á endanum að sleppa úr kjötskólanum er raunum hans ekki lokið .
Alla bókina er René að berjast við fólk sem vill eiga hann og ráða yfir honum , gjarnan í holdlegum skilningi .
Þetta fólk er hvað öðru einkennilegra ; kjötdýrkandi faðir hans , væmin eldri nágrannakona sem girnist hann , drykkfelldir og sadískir kennarar í piltaskólanum , að ekki sé minnst á akfeitan og útlimasmáan mann sem heitir einfaldlega Kjötbolla og á unglingspilta fyrir elskhuga sem rúlla honum um stofugólfið með priki .
Ég hef lesið svolítið af ljóðum eftir Piñera og það er sami fáránleikablær yfir þeim og þessari skáldsögu .
Hún er uppfull af skrítnum persónum og absúrd uppákomum , hugmyndaauðgi og pervertisma .
Það finnst mér skemmtilegt .
