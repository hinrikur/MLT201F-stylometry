Sigurður A. Magnússon rithöfundur er orðinn 83 ára gamall .
Eftir hann liggur fjöldi bóka ; endurminningar , ævisögur , ferðasögur , skáldsögur , ljóð og leikrit , auk fjölda þýddra verka .
Bækurnar verða ekki fleiri því Sigurður er hættur að skrifa .
Hann segist sáttur við lífshlaup sitt .
" Ég hef gert alls konar mistök í lífinu , ég veit samt ekki hvort ég myndi gert margt öðruvísi ef ég fengi annað tækifæri , " segir hann .
" Ég hef átt farsælt líf , miðað við uppruna minn , fátækt og ömurleika í æsku .
Mér finnst hafa ræst ótrúlega vel úr því öllu saman .
Nú er ég kominn á þann aldur að ég sé ekkert framundan nema grafarbakkann .
Minnið er tekið að bresta og líkaminn að hrörna .
Svona er lífsins gangur og ekkert við því að segja .
" Finnurðu illa fyrir aldrinum ? " Ég er með stöðugan svima og verð að gæta mín þegar ég geng um og fjórum sinnum hef ég legið kylliflatur á götunni .
Það eru margir fyrirboðar um það sem koma skal .
Auðvitað verð ég stundum leiður vegna þess að ég er að hrörna .
En aðalatriðið er að ég er þakklátur fyrir líf mitt .
Ég á mjög mikið af góðum vinum sem hafa styrkt mig í þeirri trú að ég hafi gert eitthvað sem skiptir máli .
Sú tilfinning er mjög góð .
Blessunarlega hræðist ég ekki dauðann , sjálfs mín vegna yrði ég frekar feginn en hitt .
En ég býst við að afkomendur verði eitthvað daprir .
" Hvernig er daglegt líf þitt ? " Ég vakna , les blöðin , fer út að ganga , hitti vini mína og les bækur .
Ég les samt minna en ég gerði , hef ekki eins mikið úthald og áður , það er ellin .
" Þú hefur verið afar afkastamikill rithöfundur .
Geturðu enn skrifað ? " Nei .
Það er erfitt fyrir mig að lifa með því að geta ekki lengur skrifað .
Ég get ekki neitað að því fylgir viss tómleiki .
" Þú talar hreinskilnislega um dauðann .
Hvaða trúarhugmyndir hefurðu í dag , trúirðu á líf eftir dauðann ? " Trúarhugmyndir mínar hafa verið sveiflukenndar í gegnum tíðina .
Ég var mjög trúaður á yngri árum en nú er ég fullur efa .
Ég trúi ekki á himnaríki en hugsanlega tekur eitthvað við eftir dauðann .
Ég geri þó jafnvel ráð fyrir að ekkert taki við , og það væri kannski það allra besta .
" Stoltastur af metsölubókunum Þú hefur skrifað fjöldann allan af bókum .
Hvaða verkum þínum ertu stoltastur af ? " Ég hef fengið margar fallegar kveðjur vegna þýðingar minnar á Ódysseifi eftir James Joyce .
Ætli ég sé ekki stoltastur af bókunum sem seljast best .
Undir kalstjörnu er metsölubókin mín og mest er vitnað í hana .
Sennilega hefur mér tekist einna best upp þar .
" Heldurðu að þú hafir lagt meiri tilfinningu í þá bók en aðrar ? " Bæði það og svo er hún skrifuð úti í Berlín .
Fjarlægðin getur hafa haft áhrif á það hvernig ég skrifaði hana .
Það er líka mikið drama í þeirri sögu .
" Bókin er uppvaxtarsaga þín en líka saga föður þíns sem átti börn með þremur systrum og svo segirðu frá erfiðum móðurmissi .
Hvaða áhrif heldurðu að það hafi haft á þig að missa móður þína ungur ? " Ég var níu ára þegar hún dó .
Þetta var hræðilegur missir , gríðarlegt áfall sem tók mig langan tíma að jafna mig á .
Ég hef velt því fyrir mér hvað gerðist .
Opinberlega er sagt að hún hafi verið með veikt hjarta og það hafi dregið hana til dauða .
Hún dvaldi á berklahæli í mörg ár en kom svo heim til okkar .
Systir hennar , sem bjó hjá okkur , hafði þá eignast barn með pabba .
Rétt áður en mamma dó fór ég með henni út að ganga á Kirkjusandi .
Það var mjög þungt yfir henni og ég gat varla fengið hana til að tala við mig .
Skömmu seinna var hún dáin , það var mikið af blóði í herberginu þegar komið var að henni .
Það hefur hvarflað að mér að hún hafi fyrirfarið sér .
" Hvaða tilfinningar hefurðu borið til föður þíns , manns sem átti börn með tveimur systrum móður þinnar ? " Ég ber til hans óstjórnlega sterka og jákvæða tilfinningu .
Ég var harðfullorðinn þegar hann lést en við jarðarförina fékk ég það mikið grátkast að menn héldu að ég hefði misst vitið .
Tengslin við hann voru mjög sterk , þrátt fyrir að hann væri brogaður .
" Og mamma þín elskaði hann ? " Það held ég að hljóti að hafa verið .
Allar þessar þrjár systur elskuðu hann .
" Hvatning sem breytti lífinu Þú hefur skrifað ótrúlegan fjölda bóka .
Byrjaðirðu snemma að skrifa ? " Þörfin fyrir að tjá mig í skrifuðu máli vaknaði snemma .
Ég fór ekki í skóla fyrr en ég var átta ára gamall og var súpertossi .
Ellefu ára lenti ég í bekk þar sem Magnús Sigurðsson , síðar skólastjóri , kenndi .
Pabbi hans hét Sigurður Magnússon og var læknir , og ég man að mér fannst gott að vita af þessum nafna mínum .
Einn daginn áttum við nemendurnir að skrifa ritgerð um vorið .
Daginn eftir sagði Magnús að sá sem best hefði skrifað ætti að lesa sína ritgerð upphátt fyrir bekkinn .
Ég átti bestu ritgerðina .
Þessi atburður varð hvatning sem breytti lífi mínu .
Ég , tossinn , varð efstur á fullnaðarprófi í Laugarnesskólanum .
Ég þakka Magnúsi það og engum öðrum .
Hann var skilningsríkur , elskulegur og uppörvandi kennari .
Ef það er eitthvað sem mér finnst einkenna líf mitt öðru fremur er hversu annað fólk hefur greitt götu mína , fólk sem ég hitti af tilviljun .
Líf mitt hefur verið röð af tilviljunum en stundum hugsa ég : Er þetta guðleg forsjá ? " Nefndu mér dæmi um þetta .
" Rúmlega tvítugur fór ég til Kaupmannahafnar með 50 danskar krónur í vasanum .
Ég bjó í KFUM-húsinu og þegar ég var að verða blankur kom til mín maður og bauð mér vinnu við að hafa umsjón með íþróttavelli í staðinn fyrir frítt fæði og húsnæði .
Ég tók því kostaboði .
Ég fór síðan til Grikklands og var á siglingu um slóðir Páls postula þegar ég hitti prest sem spurði hvort ég vildi ekki vera í Grikklandi um veturinn .
Ég sagðist vilja það .
Hann hafði samband við biskup og kom mér inn í klaustur þar sem ég fékk frítt fæði og húsnæði .
Seinna fór ég til Bandaríkjanna með eitt heimilisfang í vasanum .
Guðmundur Steinsson , vinur minn , átti ítalskan vin og gaf mér heimilisfang hans .
Þegar ég kom að heimili mannsins sagði mágur hans mér að maðurinn væri á Ítalíu og spurði hvaðan ég væri .
Ég sagðist vera frá Íslandi .
" Ísland , ég á íslenska konu , komdu inn , " hrópaði hann glaður .
Hann var dyravörður í háskóla í New York og vildi koma mér að við skólann .
Hann hafði samband við eiganda skólans sem bauð mér frítt bókmenntanám í ár í kvöldskóla .
Ég þurfti að finna mér vinnu með skóla og fór á vinnumiðlun .
Þegar ég mætti á skrifstofuna var maður að ljúka við símtal .
Ég sagði honum að mig vantaði dagvinnu .
" Þetta er merkilegt , það var verið að hringja í mig frá veitingastað þar sem vantar aðstoðarþjón , " sagði hann .
Ég fékk það starf .
Þá var framtíð mín í Ameríku ráðin .
Ég var þar í fjögur og hálft ár og starfaði meðal annars sem fréttaritari hjá Sameinuðu þjóðunum .
Allt þetta flandur mitt á milli landa fór vel , vegna þess að ég hitti rétta fólkið sem vildi greiða götu mína .
Það hefur hvarflað að mér að þarna hafi guðleg forsjá komið mér til aðstoðar .
" Menn sem gleymast ekki Þú ferðaðist mikið árum saman .
Eru tengslin við Grikkland ekki sterkustu tengsl sem þú hefur átt við land fyrir utan Ísland ? " Það er óhætt að segja það .
Grikkir eru alveg sérstök þjóð , öðruvísi en aðrar þjóðir sem ég hef kynnst .
Þeir eru ótrúlega opnir og skemmtilegir .
Það er margt líkt með Íslendingum og Grikkjum , eins og til dæmis gestrisnin .
Á Íslandi þótti , og þykir vonandi enn , glæpsamlegt að úthýsa manni á ferðalagi sem er í þörf fyrir húsaskjól .
Grikkir hugsa sömuleiðis á þennan veg og eru eins og Íslendingar ótrúlega gestrisnir og hafa mikinn áhuga á náunganum .
Þeir eru samt meiri tilfinningamenn en Íslendingar og spilltari en við , og er þá mikið sagt .
Indland heillaði mig líka .
Ég var blaðamaður í mörg ár á Morgunblaðinu og eitt sinn fór ég á blaðamannafund hjá Indverja sem vann að því að styrkja menningartengsl milli Íslands og Indlands .
Ég sagði honum að mig hefði alltaf langað til Indlands .
Hann sagði mér að skrifa sér sem ég gerði þegar ég var í Grikklandi .
Hann svaraði mér og sagði að ef ég gæti fengið tvo góða menn til að mæla með mér gæti hann útvegað mér ókeypis húsnæði í fjóra mánuði á Indlandi .
Halldór Laxness og Gylfi Þ. Gíslason skrifuðu meðmælabréf .
Ragnar í Smára hafði gefið mér tvær tuttugu mynda seríur af eftirprentunum eftir helstu málara okkar og ég hélt sölusýningu á þeim myndum í Aþenu og það borgaði ferðina til Indlands .
Ég hélt svo aðra sýningu í Delí og þangað kom Nehru og ég man að hann virkaði alveg ótrúlega feiminn .
Ég ferðaðist vítt og breitt um Indland , sá mikla fátækt víða , og skrifaði bók um þá ferð .
Ég hitti Dalai Lama sem þá talaði enga ensku og ég talaði við hann með aðstoð túlks .
Hann var hláturmildur og elskulegur .
Einn af þeim mönnum sem gleymast ekki .
" Þú hefur kynnst fjölmörgum listamönnum , hverjir eru þeir eftirminnilegustu ? " Ég hélt mikið upp á Halldór Laxness þótt okkur semdi ekki alltaf .
Ásmundur Sveinsson var sérstakur öðlingur , Guðmundur Steinsson var einn af mínum bestu vinum og við Gunnar Eyjólfsson höfum þekkst í áratugi .
Ég nefni líka kæra vini , Þorstein Gylfason , Árna Bergmann , Atla Heimi Sveinsson og Einar Pálsson leikstjóra og leikritahöfund .
Svo eru Njörður P. Njarðvík systrungur og Steinar Sigurjónsson frændi minn .
Ég gæti nefnt svo ótalmarga aðra sem hafa auðgað líf mitt með því að gefa mér vináttu sína , en það er líklega ekki pláss fyrir þá nafnarunu .
" Hvaða niðurstöðu hefurðu komist að , eftir rúm áttatíu ár , um það hvernig best sé að lifa ? " Best er að lifa í sátt við sjálfan sig og aðra .
Það er allur gangur á því hvernig maður gerir það .
Ég hef verið umdeildur en mér finnst ég hafa lifað í sátt við umhverfið .
Ég er sáttur maður , ekki síst vegna þess að ritstörfin hafa gefið mér þá fullnægju sem ég leitaði .
" 