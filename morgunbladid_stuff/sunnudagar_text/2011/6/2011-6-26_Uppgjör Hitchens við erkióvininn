Osama bin Laden var varla horfinn í vota gröf þegar fyrsta greiningin á þýðingu andláts hans kom út á bók – reyndar rafbók .
The Enemy eftir Christopher Hitchens , sem fékk sér bandarískan ríkisborgararétt eftir hryðjuverkin í Bandaríkjunum 11. september 2001 , talar eins og búast mátti við tæpitungulaust .
Hitchens vakti fyrst athygli með beittum skrifum af vinstri væng stjórnmálanna .
Þegar hann kúventi vændu gamlir bandamenn hann um svik .
Af spruttu heiftarlegar deilur og hann varð að finna sér nýjan vettvang fyrir skrif sín .
Ekki er þó hægt að gefa sér fyrirfram hvaða afstöðu Hitchens tekur .
Fyrir nokkrum dögum birtist umsögn eftir Hitchens um nýja bók , On the Dismantling of American Culture , eftir leikskáldið David Mamet þar sem hann gerir grein fyrir sinnaskiptum sínum og hvernig hann sneri baki við félagshyggjunni .
Fyrirfram hefði mátt ætla að Hitchens mundi gera góðan róm að skrifum ferðafélaga um lendur hugmyndafræðinnar , en það er öðru nær .
Hann tekur Mamet á beinið .
Fastir dálkar Hitchens birtast þessa dagana á síðum tímaritsins Vanity Fair og þar gerir hann meðal annars grein fyrir erfiðri baráttu sinni við krabbamein af sömu beinskeytni og hann fjallar um önnur mál .
Annars er óhætt að mæla með skrifum Hitchens því að hann er bráðsnjall penni , en ekki má gleyma að hann hefur lýst sjálfum sér sem " óþolandi og pirrandi " .
Og ekkert er honum heilagt , ekki einu sinni Móðir Teresa , sem hann hjólaði í undir fyrirsögninni Trúboðsstellingin .
Hitchens gerir atlögu að öllum tilraunum til að setja bin Laden á stall hvort sem það var með því að halda fram að hugmyndafræði hans snerist með einhverjum hætti um að frelsa hina kúguðu öreiga þessa heims eða hann sjálfur væri einhvers konar frelsishetja , til dæmis í anda Che Guevara , svo notaður sé samanburður úr formála inngangs að útgáfu á ræðum hryðjuverkaleiðtogans .
Hugmyndafræði bin Ladens sé ekkert annað en íslamskur fasismi og hann miskunnarlaus morðingi , sem hafi stutt kúgunaröfl , myrt saklausa borgara og aldrei lyft litlafingri fyrir lítilmagnann .
Hitchens er sérstaklega þakklátur fyrir að bin Laden hafi verið " afhjúpaður sem æxli á rotnandi líkama gjaldþrota og miskunnarlauss ríkisbákns og hann hafi verið allsendis ófær um að leggja nokkurt skiljanlegt mat á flóðbylgjuna – maður vonar að það sé flóðbylgja frekar en aðeins bára – krafna um veraldlega gerð borgaralegs samfélags þar sem valdhafarnir þurfa að gera gerðum sínum skil .
" Hitchens bætir því við að ekki sé hægt að hugsa sér " betri staðfestingu á lífskraftinum " en þar sem honum er teflt gegn " sjúkri dásömun á dauðanum og á þessum dauða í lífi , sem fylgir lamandi trúræði þar sem kvenleiki og tónlist og bókmenntir eru kæfð og ungum mönnum breytt í vélræna slátrara " .
Hitchens finnst að mistök hafi verið að blása til " hnattræns stríðs gegn hryðjuverkum " , baráttan hefði ekki átt að blossa upp og fjara út heldur vera stöðugur , kröftugur logi þar sem allt væri gert til að grafa undan tilkalli hans til að vera málpípa hinna þjáðu í heiminum eða leiða byltingu þriðja heimsins gegn Bandaríkjunum .
Þá kveðst hann aldrei hafa skilið hvers vegna menn sögðu af veikum mætti þegar stríðið gegn þessum óvini gekk illa bæði á hinum pólitíska vettvangi og hinum hernaðarlega að um væri að ræða " endalaust stríð " .
" Stríðið gegn hjátrú og hugsunarhætti alræðis er endalaust , " skrifar hann .
" Það er háð í síbreytilegri mynd aftur og aftur í hverju landi og af hverri kynslóð .
Í bin Ladenisma mætum við á ný hinni hræðilegu blöndu alræðispersónuleikans og glundroða níhilistans og anarkistans .
Hægt er að vinna tímabundna sigra , en ekki til frambúðar ...
En það er í þessari baráttu sem við fáum vöðvana og sinarnar , sem gera okkur fært að verja siðmenninguna , og siðferðilegt hugrekki til að segja að hún sé þess virði að berjast fyrir hana .
" 