Beryl Bainbridge – The Girl in the Polka-dot Dress * * * ½ Enska skáldkonan Beryl Bainbridge lést fyrir rétt tæpu ári og kepptist þá við að ljúka við skáldsögu þá sem hér er gerð að umtalsefni .
Hún náði því ekki en fól ritstjóra sínum og samstarfsmanni til margra ára að ljúka verkinu sem kom svo út í lok maí .
Í sem skemmstu máli segir bókin frá ferðafélögum , ensku stúlkunni Rose , sem er reyndar um þrítugt , en einkar barnaleg í hugsun , og Bandaríkjamanninum Harold .
Þau þekkjast lítið en örlögin hafa hagað því svo að þau eru á leið frá Baltimore til Kaliforníu í leit að dularfullum manni , Fred Wheeler .
Rose vill finna hann til að höndla hamingjuna , en Harold til að drepa hann .
Ferðalagið er draumkennt og lok þess ekki síður þar sem þau eru viðstödd þegar Robert Kennendy er myrtur – Rose í hvítum kjól með svörtum doppum , eins og alræmt er meðal samsæriskenningasmiða .
Siri Hustvedt – The Summer Without Men * * * * The Summer Without Men segir frá konu á sextugsaldri , Miu , sem fer af hjörunum þegar eiginmaður hennar til margra ára segir við hana að hann vilji taka pásu frá hjónabandinu til að eiga regluleg mök við íturvaxinn franskan kollega sinn , konu , sem er tuttugu árum yngri .
Þetta tekur svo á Miu að hún er lögð inn á geðsjúkrahús og þegar hún nær áttum fer hún til fjörgamallar móður sinnar í smábæ langt frá stórborginni og sumarið fer í að drekka kaffi með gömlum konum og kenna unglingsstúlkum ljóðagerð .
Hún tekur líka til við að skoða líf sitt , róta í gömlum tilfinningaflækjum , skyggnast í spegil og reyna að átta sig á þeirri konu sem blasir við .
Eins og búast mátti við slitnar upp úr sambandi eiginmannsins við frönsku daðurdrósina þegar mesti bríminn fer af þeim og þá blasir við spurningin : Á Mia að taka við karli aftur ? Af lýsingunni má ráða að þetta sé nokkuð dæmigerð skvísubók , en þó ekki – pælingarnar eru dýpri , mikið um tilvitnanir í ljóðskáld og heimspekinga .
Sjónarhornið er mjög feminískt , sem er vel , en textinn dálítið loðmollulegur á köflum .
Árni Matthíasson arnim@mbl.is 