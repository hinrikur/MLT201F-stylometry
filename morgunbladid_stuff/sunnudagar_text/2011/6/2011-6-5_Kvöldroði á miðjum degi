Almyrkvi á sólu var 30. júní 1954 .
Stjarnfræðingar reiknuðu út að tungl gengi fyrir sólu um hádegi þennan dag og hvergi sæist betur til þessa náttúrufyrirbæris en syðst á landinu .
Fjöldi fólks gerði sér því ferð austur í Vík í Mýrdal , á Dyrhólaey og að Skógum undir Eyjafjöllum til að fylgjast með þessum einstæða atburði .
Var Flugfélag Íslands með sérstaka ferð austur á Skógasand en þangað var flogið reglulega á vegum félagsins á þessum árum .
" Nú er kl. orðin rúmlega 12 .
Titrandi sólmyrkvarákir bylgjast yfir landið og gefa umhverfinu einhvern dularfullan og annarlegan svip , " sagði ritstjórinn Sigurður Bjarnason frá Vigur í frásögn sinni í Morgunblaðinu .
" Við erum að verða hálf loppin .
...
Svartur sandurinn , sem við stöndum á verður þungbúnari á svipinn og skrúðgrænt landið upp af honum missir smám saman lit sinn .
Það skyggir smám saman meira .
Sólskífan er orðin örmjó .
Útsýnið þrengist .
Nú sést varla orðið til Vestmannaeyja .
Út við sjóndeildarhringinn bregður kvöldroða á himininn , eins og rétt eftir sólarlag , " segir Sigurður og heldur áfram : " Nú er sem nótt hafi fallið yfir .
Stjörnur tindra á himni , dimm ský ber við sjóndeildarhringinn og kvöldroðinn má heita horfinn .
Allir litir eru horfnir úr landslaginu , túnin eru ekki lengur græn og fólkið á sandinum er álengdar séð eins og dökkur skuggi .
Manni verður hrollkalt .
Örstutta stund , fyrst eftir almyrkvann , er óhætt að horfa berum augum á hina svörtu kringlu , sem milljónir manna beina nú athygli sinni að .
Undir Eyjafjöllum blikar rafmagnsljós í bæjarglugga .
" Algjör sólmyrkvi stóð í um það bil eina mínútu .
Jafn skyndilega og sól sortnaði birti svo aftur og við " höfum verið vitni að undursamlegu fyrirbrigði , séð myrkur og ljós víkja hvort fyrir öðru á örskömmum tíma , dag og nótt takast í hendur og skilja á ný með furðulegum hætti , " segir í áðurnefnri Morgunblaðsgrein .
Sólmyrkvar verða þegar tungl er nýtt .
Alskuggi tunglsins hittir þá jörð og nær þar yfir takmarkað svæði í senn , en þetta svæði færist eftir jörðinni meðan myrkvi stendur .
Meginatriðið er að hver sólmyrkvi nær aðeins yfir ákveðið svæði eða belti á yfirborði jarðar , segir á vísindavef Háskóla Íslands .
Á vef almanaks HÍ eru upplýsingar um næstu sólmyrkva á Íslandi .
Við þurfum , skv. því sem þar kemur fram , að bíða í 14 ár eftir að sjá næsta almyrkva sem verður 20. mars 2015 .
Ferill myrkvans þá liggur sunnan og austan við Ísland og hér verður deildarmyrkvi og í Reykjavík mun tungl hylja 97% af þvermáli sólar .
En þangað til bíðum við – og hver veit nema við upplifum þá eitthvað líkt því sem sást á Skógasandi árið 1954 þegar menn sáu myrkur og ljós víkja hvort fyrir öðru á örskömmum tíma .
Sigurður Bogi Sævarsson sbs@mbl.is 