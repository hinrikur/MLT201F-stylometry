Slagsmál þjálfara , 13 gul spjöld , 3 rauð spjöld og 34 áhorfendur handteknir .
Enn einu sinni voru allt annað en úrslitin á allra vörum að loknum leik Celtic og Rangers í skoska boltanum í mars síðastliðnum .
Liðin hafa eldað grátt silfur saman í yfir hundrað ár en fjandskapur milli áhangenda liðanna er af öðrum toga en gengur og gerist í íþróttum .
Slagsmál og handtökur eru tvöfalt fleiri og heimilisofbeldi eykst til muna í Vestur-Skotlandi í þeim umferðum skosku úrvalsdeildarinnar sem erkifjendurnir í Glasgow leiða saman hesta sína .
En hvað veldur þessum mikla fjandskap félaganna ? Óboðnir kaþólskir gestir Hungursneyð og sjúkdómsfaraldur á Írlandi um miðja 19. öld urðu til þess að fjölmargir íbúar landsins , flestir kaþólskir , leituðu betra lífs annars staðar .
Þeir fátækustu sem ekki höfðu efni á miða til Bandaríkjanna fóru meðal annars til Skotlands .
Í Skotlandi voru flestir mótmælendatrúar og leist þeim illa á kaþólsku gestina sem var fyrir vikið ekki tekið fagnandi .
Þeir héldu því hópinn , mynduðu eigin samfélög þar sem börn þeirra gengu í kaþólska skóla .
Undir lok aldarinnar stofnaði einn innflytjendanna , kaþólskur prestur , knattspyrnufélagið Celtic .
Opinberi tilgangurinn var að safna fé til að berjast gegn fátækt í austurhluta Glasgow-borgar .
Barátta gegn fátækt var þó ekki eina ástæða þess að félagið var stofnað .
Hinir fátæku kaþólikkar höfðu áhyggjur af þeim áhrifum sem athvörf og matargjafir mótmælendanna gætu haft á hugsanagang svangra barna sinna .
Þau vantaði samastað og knattspyrna var einnig kjörinn vettvangur fyrir Írana að sanna sig fyrir heimamönnum .
Knattspyrnufélag var því prýðislausn .
Liðið fékk óskabyrjun þegar það sigraði Rangers 5-2 í sínum fyrsta opinbera knattspyrnuleik árið 1888 .
Rangers var stofnað rúmum áratug fyrr handan árinnar Clyde í vesturhluta Glasgow .
Ólíkt Celtic sem var frá stofnun félag írsk-kaþólskra verkamanna var Rangers óháð trú og stétt .
Góður árangur Celtic á upphafsárunum gerði Skotana áhyggjufulla .
Binda þurfti enda á titlasöfnun kaþólikkanna og leita að liði sem gæti veitt Celtic keppni .
Þegar Rangers fór að vinna glæsta sigra á nágrönnum sínum flykktu Skotar sér á bak við liðið sem smám saman varð trúarlegt og þjóðernissinnað andsvar við innflytjendunum .
Hvert tækifæri var nýtt í leikjum liðanna til þess að syngja níðsöngva um óvininn og stuðningsmenn Celtic svöruðu í sömu mynt .
Félögin maka krókinn Allar götur síðan hafa leikir liðanna einkennst af mikilli baráttu innan vallar sem utan .
Bikarúrslitaleikur liðanna árið 1909 var sögulegur .
Raunar var um endurtekinn úrslitaleik að ræða þar sem fyrri leiknum hafði lyktað með jafntefli .
Á þeim tíma voru sögusagnir uppi um að liðin gerðu í því að skilja jöfn til þess að drýgja tekjur sínar enda mikil aðsókn á leikina .
Kaldhæðnisleg staðreynd að á meðan fjandskapur liðanna byggðist að einhverju leyti á fátækt voru vel sóttir leikirnir mikil tekjulind fyrir bæði félög .
Viðurnefni félaganna Old Firm hefur verið tengt þessu viðhorfi félaganna til þess að nýta sér áhuga og deilur stuðningsmanna til þess að maka krókinn .
Þegar leiknum lauk með jafntefli og þau skilaboð bárust að ekki yrði framlengt heldur yrði leikinn þriðji leikur urðu stuðningsmenn beggja liða brjálaðir .
Þeir reyndu að brjótast inn í aðstöðu leikmanna og stjórnarmanna árangurslaust svo þeir sneru sér að vellinum .
Mörkin voru toguð niður , skorin í sundur og fóru fjölmargir stuðningsmenn heim með hluta af stöng eða slá .
Kveiktur var bálköstur við annan enda vallarins þar sem áhorfendabekkir brunnu til kaldra kola .
Þá var kveikt í á þriðja tug inngönguhliða vallarins .
Þegar slökkviliðið kom á svæðið mætti þeim grjótkast frá þúsundum stuðningsmanna beggja liða .
Það kom fáum á óvart þegar skoska knattspyrnusambandið féllst á tillögur félaganna um að slaufa fyrirhuguðum þriðja úrslitaleik um bikarinn .
Fjandskapurinn eykst Þótt stuðningsmennirnir hafi í raun staðið saman í ólátunum 1909 er það undantekning á því hvernig málum hefur verið háttað .
Kreppan í Skotlandi á þriðja áratug síðustu aldar gaf tóninn .
Atvinna var af skornum skammti og hart barist um þá vinnu sem í boði var .
Þegar hart er í ári er blórabögguls leitað og skoska kirkjan benti á innflytjendurna , írsku ógnina .
Billy Boys , hópur úr röðum stuðningsmanna Rangers , áttu þátt í því að koma Ku Klux Klan á fót í Glasgow og spennan jókst .
Skotvopn og hnífar fóru á loft í bardögum þar sem gengi úr röðum stuðningsmanna liðanna börðust til síðasta blóðdropa .
Átök milli kaþólikka og mótmælenda á Írlandi og síðar Norður-Írlandi skvettu einnig olíu á eldinn .
Stoltið hefur alltaf verið mikið og fáni írska lýðveldisins fylgir Celtic hvert sem liðið fer á meðan sameinuðum fána Bretlands og þar með talið Norður-Írlands er haldið á lofti af stuðningsmönnum Rangers .
Ólíkar aðferðir félaganna Knattspyrnufélögin fóru ólíkar leiðir í uppbyggingu sinni .
Forsvarsmenn Rangers ákváðu að leyfa einungis mótmælendum að klæðast bláum búningi félagsins og reyndar starfaði enginn fyrir félagið ef hann var annarrar trúar .
Hinn 26 ára gamli framherji Alex Ferguson skrifaði undir samning við uppeldisfélag sitt Rangers árið 1967 .
Ferguson sem í dag hefur titilinn Sir og þjálfar Manchester United er sjálfur mótmælandi en kona hans Cathy kaþólsk .
Stjórnarmaður Rangers forvitnaðist um trúmál eiginkonu hans og sér Ferguson enn þann dag í dag eftir viðbrögðum sínum við þessari móðgandi fyrirspurn .
Öskur og læti hefðu verið eðlileg viðbrögð en svo spenntur var hann að skrifa undir að hann gerði ekkert veður út af framkomu stjórnarmannsins .
Celtic útilokaði hins vegar engan á grundvelli trúar sinnar og hafði því úr stærri hópi leikmanna að velja .
Kenny Daglish var til að mynda uppalinn stuðningsmaður Rangers sem beið í ofvæni eftir að félagið byði honum samning .
Þegar Rangers lét bíða eftir sér stökk Celtic á kappann sem varð goðsögn í hvíta og græna búningnum .
Þjálfarinn Jock Stein stýrði liðinu til síns glæstasta sigurs árið 1967 þegar liðið varð Evrópumeistari félagsliða fyrst breskra liða .
Sigurinn vakti mikla athygli í Evrópu enda mikil fátækt í Glasgow auk þess sem allir leikmenn Celtic ólust upp í innan við 50 kílómetra fjarlægð frá heimavelli liðsins .
Aðspurður sagði Stein einhverju sinni að þyrfti hann að velja á milli tveggja jafngóðra leikmanna , mótmælanda og kaþólikka , væri valið einfalt .
" Ég vel mótmælandann því Rangers kaupir ekki kaþólikka .
Ég fæ því báða leikmennina á endanum .
" Liðin hafa skipst á að vinna skosku deildina og má í raun segja að einokun þeirra hafi staðið jafnlengi yfir og deildarkeppnin hefur verið við lýði .
Liðin hafa unnið 95 titla samanlagt af 114 og hefur Rangers vinninginn með 53 titla .
Áfengisbann á leikvöngum Öryggisgæsla er alltaf mikil þegar Glasgow-liðin mætast en hún fór út um þúfur þegar liðin mættust á Hampden Park í Glasgow , þjóðarleikvangi Skota , í úrslitum bikarsins árið 1980 .
Celtic skoraði eina mark leiksins í framlengingu og fögnuður stuðningsmanna mikill .
Átaka milli stuðningsmanna liðanna var að vænta að loknum leik og var lögreglan við öllu búin fyrir utan leikvanginn .
Fámennt lögreglulið innan vallar gerði enga tilraun til að koma í veg fyrir að ungir stuðningsmenn Celtic hlypu inn á völlinn til þess að fagna með hetjunum sínum .
Eldri stuðningsmenn fylgdu í kjölfarið og skyndilega var grasið þakið stuðningsmönnum beggja liða .
Bjórdósum og múrsteinum var kastað , sparkað og slegið , og lítið sem örfáir lögreglumenn gátu gert .
Þeir riðu um á hestum og notuðu kylfur til þess að reyna að sundra fjöldanum .
Slasaðir áhorfendur fengu aðhlynningu í mörkunum á báðum endum vallarins og yngsta kynslóðin grét af hræðslu .
Yfir tvö hundruð stuðningsmenn voru að lokum handteknir .
Í kjölfarið voru sett lög sem bönnuðu áfengisneyslu á knattspyrnuvöllum í Skotlandi .
Enskar hetjur til Rangers Skoska knattspyrnukempan Graeme Souness var ráðinn sem spilandi stjóri hjá Rangers undir lok níunda áratugarins .
Souness hafði spilað sem atvinnumaður á Englandi allan sinn feril og fljótlega gekk hver Englendingurinn á fætur öðrum til liðs við Rangers .
Enskum liðum var meinuð þátttaka í Evrópukeppnum á þessum tíma sökum atburðanna á Heysel-leikvanginum árið 1985 .
Souness nýtti sér það til þess að fá enska leikmenn yfir landamærin sem var fá heyrt á þeim tíma .
Fram að því flúðu hæfileikaríkustu skosku leikmennirnir suður þar sem launin voru mun hærri og knattspyrnan betri .
Innreið ensku leikmannanna var í óþökk stuðningsmanna Rangers til að byrja með .
Félagið hafði þó ekki unnið deildina í mörg ár og því ljóst að ákvarðanir Souness stæðu og féllu með árangri hans .
Deildin vannst strax á fyrsta ári og Englendingarnir sem gengu til liðs við félagið í kjölfarið fengu mun hlýrri viðtökur .
Souness var þó rétt að byrja .
Líkt og allir aðrir knattspyrnustjórar hafði hann verði spurður að því hvort hann myndi nokkurn tímann kaupa kaþólskan leikmann .
Souness hafði svarað því til að ef leikmaðurinn væri nógu góður myndi hann kaupa hann óháð trúarbrögðum .
Aðrir þjálfarar höfðu gefið sama svar án þess að þora að standa við stóru orðin .
Souness meinti það sem hann sagði enda voru börnin hans kaþólsk líkt og eiginkona hans .
Kaþólikki svíkur lit Árið 1989 bárust fréttir þess efnis að skoski landsliðsmaðurinn Maurice Johnston væri genginn í raðir Rangers eftir nokkurra ára veru í Frakklandi .
Fréttirnar ollu miklu fjaðrafoki enda Johnston kaþólskur .
Þá var hann í guðatölu hjá stuðningsmönnum Celtic þar sem hann spilaði fyrir Frakklandsdvölina og jafnmikið hataður af Rangers-mönnum .
Nokkrum dögum fyrr hafði hann komið fram í sjónvarpsviðtali í Celtic-búningi þar sem hann lýsti því yfir að hann væri aftur á leið í herbúðir þeirra , hann vildi hvergi annars staðar spila .
Enn átti þó eftir að skrifa undir samninginn .
Líkt og trúin geta peningar flutt fjöll og í þessu tilfelli fór Johnston úr hvítum og grænum búningi Celtic í bláan búning Rangers á augabragði .
Í vesturenda Glasgow kveiktu stuðningsmenn Rangers í treflum og ársmiðum í mótmælaskyni .
Blómakransar voru lagðir fyrir utan Ibrox , heimavöll liðsins , til minningar um félag byggt upp af mótmælendum .
Stuðningsmannafélög á Norður-Írlandi bönnuðu allar ferðir á leiki liðsins og kaup á Rangers-vörum , og eftirlíkingar af Graeme Souness voru brenndar á báli .
Austan árinnar beindist gremja stuðningsmanna Celtic að Johnston sjálfum .
Morðhótanir bárust og veggjakrot með skilaboðum til Johnston varð algeng sjón á götum borgarinnar .
Fyrstu dagana sem leikmaður Rangers var flogið daglega með Johnston til Englands þar sem hann gisti og síðar valdi hann að búa í Edinborg frekar en Glasgow .
Stuðningsmenn Rangers tóku Johnston í sátt enda spilaði hann lykilhlutverk í meistaraliði félagsins tvö ár í röð .
Ekki spillti fyrir sigurmark á lokamínútunni í leik gegn Celtic á Ibrox .
Stuðningsmenn Celtic munu hins vegar seint fyrirgefa svikin .
Allt snýst um peninga Í dag eru leikmenn úr öllum áttum velkomnir í herbúðir Rangers og hafa fjölmargir kaþólikkar spilað með liðinu á undanförnum árum .
Þrátt fyrir að stuðningsmennirnir hafi tekið kaþólska leikmenn liðsins í sátt og fagni mörkum sem þeir skora til jafns við mörk eigin trúbræðra virðist hatrið í garð Celtic engu minna .
Á Ibrox er enn sungið um dauða Íra og sameinað Bretland .
Stuðningsmenn Celtic virðast hafa tekið út meiri þroska en nágrannar sínir .
Celtic Park hefur því sem næst verið laus við ofsatrúarsöngva í lengri tíma .
Lítill hópur stuðningsmanna liðsins og stuðningsmenn írska lýðveldishersins IRA lætur þó enn öllum illum látum á útivöllum .
Öfgatrúin skapar liðunum þó sérstöðu og gefur trúræknum knattspyrnuáhugamönnum um allt Skotland ástæðu til þess að halda frekar með risunum í Glasgow en næsta félagsliði í hverfinu .
Fleiri stuðningsmenn skila sér í meiri miðasölu og aukinni sölu á varningi .
Ef ekki væri fyrir Celtic nyti Rangers engrar sérstöðu .
Til þess að viðhalda fjárhagslegu heljartaki sínu og yfirburðum í skoskri knattspyrnu eru félögin háð hvort öðru .
Það virðist því félögunum í hag að viðhalda að einhverju leyti fjandskapnum .
Flutningur Celtic og Rangers úr skosku úrvalsdeildinni í þá ensku er umræða sem blossar upp með reglulegu millibili .
Þjóðernisstolt beggja félaga virðist að engu orðið þegar sá gluggi opnast því forráðamönnum félaganna líst afar vel á þann möguleika .
Ljóst er að sögulegu einvígi Celtic og Rangers yrði að einhverju leyti að fórna kæmi til slíks flutnings .
Svo virðist sem félögin geti sætt sig við það enda tekjumöguleikar í ensku úrvalsdeildinni margfalt meiri .
Ofbeldið heldur áfram Heimsókn á grannaslag Celtic og Rangers hefur verið líkt við ferðalag aftur til fortíðar .
Þjóðfánum er flaggað líkt og sjálfstæðisbarátta Íra standi enn yfir og söngvar gefa til kynna að stuðningsmenn eigi eitthvað sökótt hvorir við aðra .
Samt eru ár og dagar síðan bláfátækir skoskir mótmælendur og kaþólskir Írar börðust um mat og atvinnu á strætum Glasgow .
Með bættum efnahag og menningu mætti ætla að umburðarlyndi ykist og ættu stuðningsmenn knattspyrnuliða ekki að vera undantekning á því .
Fjölskylda Marks Scott er til vitnis um að svo er ekki .
Að loknum leik Celtic gegn Partick Thistle haustið 1995 gekk hinn 16 ára gamli Scott ásamt tveimur félögum sínum heim á leið frá leikvanginum .
Þeir gerðu sér grein fyrir því að leið þeirra lægi um hverfi Rangers-stuðningsmanna .
Skynsamir klæddust þeir jakka yfir Celtic-treyjum sínum og treflana földu þeir í vösunum .
Móðir Scott hafði rennt upp jakka hans fyrir leikinn og beðið hann að fara varlega .
Scott hló að áhyggjum móður sinnar .
" Engar áhyggjur , mamma .
Svoleiðis gerist ekki lengur .
" Á leið sinni framhjá krá nokkurri dró Rangers-stuðningsmaður tilefnislaust upp hníf og skar hinn unga Scott á háls með þeim afleiðingum að hann lét lífið .
Að loknum úrslitaleik bikarsins vorið 1999 þar sem Celtic og Rangers mættust varð hinn 16 ára Thomas McFadden fyrir barðinu á tveimur stuðningsmönnum Rangers .
McFadden hafði horft á leikinn á krá þar sem móðir hans starfaði en hún hafði bannað honum að fara á leikinn , svo hrædd var hún um son sinn .
Fjögur stungusár þar af tvö í hjartastað urðu McFadden að bana og fékk félagi hans lífshættulega áverka .
Líkt og í tilfelli Scott var árásin tilefnislaus .
Þessar sorgarsögur eru því miður ekkert einsdæmi .
Alvarlegustu fréttirnar undanfarna mánuði snúast um þjálfara Celtic Norður-Írann Neil Lennon .
Frá því að Lennon gekk til liðs við Celtic sem leikmaður í upphafi þessarar aldar hefur líf hans tekið stakkaskiptum .
Árið 2002 þurfti hann að draga sig út úr landsliðshópi Norður-Írlands og leggja landsliðsskóna á hilluna vegna morðhótunar en Lennon var lykilmaður í liðinu .
Fyrir tveimur árum var hann lagður inn á spítala sökum barsmíða stuðningsmanna Rangers eftir að hann hætti sér út á lífið .
Á undanförnum mánuðum hafa nokkrar bréfsendingar með sprengjum og byssukúlum stílaðar á þjálfarann verið stöðvaðar .
Í kjölfar þessara alvarlegu hótana sá fjölskyldan sig knúna til að flytja en erfiðlega gengur að hafa uppi á ódæðismönnunum sem flest bendir til að séu frá Norður-Írlandi .
Öryggisverðir fylgja Lennon hvert fótmál en þrátt fyrir það náði stuðningsmaður Hearts , mótmælendaliðsins frá Edinborg , að hlaupa inn á völlinn í heimaleik liðsins gegn Celtic og slá til Lennon .
Verðirnir skárust í leikinn og buguðu manninn sem var sem betur fer óvopnaður .
Banna söngva Í kjölfar ólátanna í viðureign liðanna í mars síðastliðnum ákvað forsætisráðherra skosku heimastjórnarinnar að grípa í taumana .
Fulltrúar lögreglunnar og skoska knattspyrnusambandsins settust niður og sömdu áætlun , í samvinnu við fulltrúa Celtic og Rangers , sem nýtur fjárhagslegs stuðnings heimastjórnarinnar .
Til stendur að útiloka dæmda ofbeldismenn frá leikjum liðanna , lögreglumenn munu ræða við leikmannahópa beggja liða , koma á í veg fyrir ofsadrykkju í nágrenni vallanna fyrir leik auk þess sem stuðningsmenn sem syngja söngva er byggjast á trúarfordómum verða aðvaraðir og að lokum handteknir .
Þá á að vanda valið við dag- og tímasetningu leikja liðanna .
Liðin mættust einu sinni áður en tímabilinu lauk nú í maí .
Þótti hegðun áhorfenda til fyrirmyndar en hafa verður í huga að öryggisgæslan var mun meiri en tíðkast .
Fróðlegt verður að fylgjast með hvort árangur náist til langtíma litið .
