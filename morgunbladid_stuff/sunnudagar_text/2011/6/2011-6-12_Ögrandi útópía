Ísraelsmaðurinn Ilan Volkov , sem tekinn er við starfi aðalhljómsveitarstjóra Sinfóníuhljómsveitar Íslands , brennur í skinninu að vinna reglulega með sveitinni .
Hann hefur mjög skýra sýn á starfið og ætlar að nýta tímann vel .
Íslensk verk verða ekki látin sitja á hakanum í hans tíð .
Texti : Orri Páll Ormarsson orri@mbl.is Mynd : Kristinn Ingvarsson kring@mbl.is Þegar Ilan Volkov talar um tónlist fer hann á flug .
Allt fer á ferð , munnurinn , hendurnar , augun : Maðurinn talar með öllum líkamanum .
Útilokað er að hrífast ekki með .
Nýi aðalstjórnandi Sinfóníuhljómsveitar Íslands hefur bersýnilega brennandi áhuga á sínu starfi .
Við sitjum í forsal Hörpunnar okkar og mann langar helst að hlaupa inn í Eldborgina og byrja að spila .
Ég sit þó á mér enda yrði sá gjörningur engum manni til góðs .
Volkov er í sinni fyrstu heimsókn á Íslandi eftir að hann var ráðinn aðalhljómsveitarstjóri Sinfóníunnar til næstu þriggja ára og er að kynnast Hörpu í fyrsta skipti eftir að tónlistarhúsið var tekið í notkun .
" Ég var síðast hér á landi í september og kom þá hingað í Hörpu og leist vel á allar aðstæður , hljómburðurinn var þegar orðinn mjög góður enda þótt það vantaði gólfið og stólana .
Núna er ég búinn að vera á einum tónleikum í húsinu , þar sem fjórða sinfónía Mahlers var meðal annars á efnisskránni , og þeir lofuðu virkilega góðu .
Vitaskuld þarf ég að heyra miklu fleiri verk og sitja víðar í salnum til að geta kveðið upp endanlegan dóm en húsið gefur sannarlega góð fyrirheit .
Hljómburðurinn er mjög góður , salurinn litríkur og skemmtilegur og andrúmsloftið notalegt .
Salurinn er mjög hljóðlátur sem kemur sér vel fyrir hljómsveitina .
Lengi getur gott batnað og eins og gengur þarf að laga eitt og annað smálegt í salnum en því verki lýkur vonandi strax í haust þegar hljómsveitin kemur úr sumarfríi .
Frá og með haustinu verður Harpa komin í toppstand – því lofa ég .
" Flóknari og fágaðri Volkov þekkir vel til verka hljóðhönnuða hússins , Artec , og segir fátt í þeirra vinnu hafa komið sér á óvart .
" Þeir hönnuðu líka hljóðið í tónlistarhöllinni í Birmingham , sem ég hef oft stjórnað í , en hér er hönnunin bæði flóknari og fágaðri .
" Hljómburður er skrýtin skepna , að dómi Volkovs .
" Hljómburður er eins og bíll , sumir hafa áhuga á honum , aðrir ekki .
Sumir hafa efni á honum , aðrir ekki .
Það geta þó örugglega flestir – ef ekki allir – verið sammála um að tónleikar í Hörpu eru allt önnur upplifun en tónleikar í Háskólabíói .
" Volkov leggur þó áherslu á , að fleira en hljómburður þurfi að vera fyrir hendi eigi tónlistarhús að gera sig .
" Í því sambandi stendur Harpa ákaflega vel að vígi .
Hún er klárlega með þægilegustu tónlistarhúsum sem ég hef komið í – og hef ég komið í þau nokkur um dagana .
Húsið er mjög hljóðlátt , hér geta hæglega tvö hundruð manns verið saman komin án þess að örli á hávaða .
Það er ótvíræður kostur , hvort sem maður er að spóka sig á göngum eða fá sér bita á veitingastaðnum .
" Eldborgin verður athvarf Sinfóníunnar en Volkov er þegar farinn að sjá fleiri möguleika í húsinu , til dæmis í forrýminu .
" Ég er strax orðinn bálskotinn í þessu rými og er staðráðinn í að gera eitthvað hér .
Það er líka kostur að Eldborg og Norðurljós skuli vera á sömu hæðinni , það gefur okkur tækifæri til að láta viðburði flæða um húsið .
Möguleikarnir í húsinu eru margir og ég sé ekki annað en auðvelt verði að höfða til hinna ólíkustu hópa .
Það er skylda húsbænda í svona glæsilegu húsi að deila því með sem flestum og Harpan á eftir að lyfta tónlistarlífinu á Íslandi á æðra plan .
" Volkov segir menn samt ekki mega gleyma því að húsið sjálft er bara upphafið .
" Harpan er ekki kvöldverðurinn , heldur eldhúsið þar sem kvöldverðurinn verður til .
Það er okkar tónlistarmannanna að gæða húsið lífi .
" Að öðrum ólöstuðum mun þar mæða mest á Sinfóníuhljómsveit Íslands , segir Volkov .
" Við munum ekki láta okkar eftir liggja .
Dagskráin verður að vanda fjölbreytt , boðið verður upp á áskriftartónleika , fjölskyldutónleika , tónleika fyrir börn , popptónleika , jólatónleika og margt fleira .
Vissulega höfum við gert allt þetta áður en nú verður gefið í sem aldrei fyrr , þökk sé Hörpu .
" Hróður Sinfóníuhljómsveitar Íslands hefur borist um víðan völl og sveitin ekki átt í vandræðum með að laða heimfræga einleikara og stjórnendur til samstarfs við sig gegnum árin .
Volkov segir tækifærin verða enn fleiri eftir vistaskiptin úr Háskólabíói .
" Hljómsveitin hefur haft allt með sér – nema húsið .
Nú er hún komin með heimili sem er henni samboðið og um leið og ágæti hússins og hljómburðarins fer að spyrjast út munu menn bíða í röðum eftir að koma hingað til að spila eða stjórna .
Það er eitt að spila Mahler eða Beethoven í Háskólabíói , annað í Hörpu – allt annað .
Tónelskir Íslendingar hafa þegar fengið forsmekkinn af því .
" Hann segir líka allt annað að æfa í alvöru tónlistarhúsi , það hafi á köflum verið erfitt að heyra almennilega hvað var á seyði í Háskólabíói , standandi á pallinum .
" Það var svo sem engin kvöl og pína að vinna þar en ég sá ekki fyrir mér að ég gæti stjórnað þar fimm eða sex tónleikum á ári .
Harpa á stóran þátt í því að ég ákvað að taka starf aðalhljómsveitarstjóra að mér .
" Volkov gleðst innilega með hljóðfæraleikurunum .
" Nema hvað ? Hljómsveitin hefur beðið eftir þessu húsi í sextíu ár .
Loksins er það komið .
Ég dáist að þolinmæði og jákvæðni þessarar hljómsveitar – sú á eftir að springa út á komandi misserum .
Verðskuldað .
" Fyrsti veturinn með Sinfóníuhljómsveit Íslands leggst vel í Volkov .
Hann kom að vísu ekki nema lítillega að gerð efnisskrár vetrarins , þar sem hann réðst ekki til sveitarinnar fyrr en í janúar síðastliðnum .
" Fyrsta tímabilið sem ég tek virkan þátt í að skipuleggja er 2012-13 .
Þá kem ég að vali á hljómsveitarstjórum , einleikurum og verkum ásamt Árna Heimi [ Ingólfssyni , tónlistarstjóra SÍ ] .
Það verk er raunar langt komið og við erum líka byrjaðir að leggja drög að 2013-14 .
Kennir þar margra grasa og fjölbreytnin verður í fyrirrúmi .
" Allar sinfóníur Beethovens Spurður um næsta vetur nefnir Volkov fyrst Beethoven-hringinn , það er flutning á öllum sinfóníum meistarans , sem finnski hljómsveitarstjórinn Hannu Lintu hefur veg og vanda af .
" Það er verðugt verkefni á fyrsta starfsárinu í Hörpu .
" Hvert stórmennið af öðru mun stíga á pallinn næsta vetur , má þar nefna Vladimir Ashkenazy , Gennadíj Rosdestvenskíj og Osmo Vänskä sem allir eru gestum Sinfóníuhljómsveitar Íslands að góðu kunnir .
Þá mun forveri Volkovs í starfi , Rumon Gamba , einnig stinga við stafni .
Af öðrum sem hafa munu Sinfóníuna undir fingrunum næsta vetur má nefna Peter Oundjian , Paul McCreesh , Matthew Halls , Enrico Casazza og Bernard Labadie .
Af einleikurum sem heiðra munu landann með nærveru sinni á komandi starfsári má nefna Viktoriu Postnikovu , Hilary Hahn , Mihaelu Ursuleasa og Denis Metsuev .
Þá verða hér söngvarar á borð við Helenu Juntunen , Christine Schäfer og Simone Kermes .
Ný kynslóð íslenskra einleikara fær einnig að spreyta sig með sveitinni , svo sem Elfa Rún Kristinsdóttir , Melkorka Ólafsdóttir og Sæunn Þorsteinsdóttir .
Auk þess leikur Víkingur Heiðar Ólafsson á upphafstónleikunum í haust .
" Mér fannst nauðsynlegt að gefa ungum og upprennandi tónlistarmönnum tækifæri á mínum fyrsta vetri , " segir Volkov .
Sjálfur mun Volkov stjórna hljómsveitinni á sex tónleikum , þar sem verk eftir Mozart , Mahler , Brahms og fleiri verða í öndvegi .
Hann nefnir sérstaklega flutning á Rómeó og Júlíu eftir Berlioz á Listahátíð í Reykjavík í maí á næsta ári og þriggja daga nútímahátíð í öllum sölum Hörpu í mars .
Þar munu meðal annars hljóma verk eftir John Cage og Morton Feldman , auk þess sem einn dagur verður tileinkaður verkum Magnúsar Blöndal Jóhannssonar , hins virta frumkvöðuls í nýrri tónlist hér á landi , sem Volkov hefur þegar heillast af .
Volkov mun fara með þessa dagskrá til Glasgow ári síðar og jafnvel víðar .
Hafi menn haft efasemdir um fjölhæfni nýja hljómsveitarstjórans tekur þessi upptalning eflaust af allan vafa .
Hefur sökkt sér í íslenska tónlist Þegar ég hitti Volkov fyrst að máli í september á síðasta ári hafði hann takmarkaða þekkingu á íslenskri tónsköpun en athygli vekur að næsta vetur mun hann stjórna flutningi á verkum nokkurra íslenskra tónskálda , Jóns Nordal , Önnu Þorvaldsdóttur , Huga Guðmundssonar og Magnúsar Blöndal Jóhannssonar .
Hann hefur greinilega notað veturinn vel .
" Það hef ég sannarlega gert .
Síðan í september hef ég legið yfir íslenskri tónlist , bæði á netinu og með aðstoð Árna Heimis sem sent hefur mér fjölmörg handrit og geislaplötur .
Ég er kominn með prýðilega yfirsýn og fullt af hugmyndum .
Það mun þó taka tíma að hrinda þeim í framkvæmd .
Í mínum huga skiptast íslensk tónskáld í þrjá flokka : Í fyrsta lagi eru það frumkvöðlarnir , Magnús Blöndal , Atli Heimir , Þorkell og þeir sem komu fram á eftir Jóni Leifs , " segir Volkov og talar um þessa menn eins og gamla skólabræður sína .
" Í öðru lagi eru það atkvæðamestu tónskáldin í dag , Áskell Másson , Haukur Tómasson og fleiri sem komið hafa ár sinni vel fyrir borð og fengið verk sín flutt af Sinfóníuhljómsveitinni .
Loks eru það ungu tónskáldin sem ég hef mikinn áhuga á að vinna með , svo sem Hugi Guðmundsson , Einar Torfi Einarsson , Anna Þorvaldsdóttir og fleiri .
Þessi þrír hópar munu allir fá sitt vægi í minni tíð hér en sérstakt áhugamál mitt verður að draga unga fólkið fram í dagsljósið .
" Markmið Volkovs er ekki aðeins að kynna téð tónskáld fyrir Íslendingum , heldur bera hróður þeirra eins víða og unnt er .
" Ég mun að sjálfsögðu reyna að koma íslenskri tónlist á framfæri erlendis og flytja hana þar sem það stendur til boða .
Hún á fullt erindi við umheiminn .
" Sumir forverar Volkovs í starfi hafa verið gagnrýndir fyrir að sinna ekki íslenskri tónlist nægilega vel .
Ljóst má vera að hann ætlar ekki að falla í þá gryfju .
Spurður hvort hann hafi lagst í þessar rannsóknir á íslenskri tónlist af eigin hvötum eða hvort stjórn Sinfóníunnar hafi hvatt hann til þess svarar Volkov því til að enginn hafi þurft að ýta við sér .
" Ég kom hingað fyrst sem gestastjórnandi fyrir átta árum og sá þá strax að íslenskt tónlistarlíf stendur í miklum blóma .
Ég hef alltaf haft með mér geislaplötur eftir hverja heimsókn og lengi langað að leggjast í dýpri pælingar .
Nú gafst kjörið tækifæri til þess .
Ég lít svo á að ætli maður að starfa einhvers staðar verði maður að kynna sér tónlistarlífið þar vandlega .
" Hann dáist að sveigjanleikanum á Íslandi , fólk sé upp til hópa opið og jákvætt og reiðubúið að prófa nýja hluti .
Í fljótu bragði dettur honum raunar bara einn sambærilegur staður í hug í þessu tilliti , New York .
" Síðan þekkja allir alla á Íslandi , það kemur sér vel , " segir hann og brosir .
Sex erilsamar vikur Spurður hvort það sé mikilvægt fyrir hann að láta strax til sín taka kinkar Volkov ólmur kolli .
" Að sjálfsögðu , ég veit ekki hversu lengi ég verð hérna og mikilvægt að nota tímann vel .
Ég verð bara í sex vikur með hljómsveitinni næsta vetur en það verða erilsamar sex vikur .
Því get ég lofað .
" Ilan Volkov ræddi ítarlega um hugmyndafræði sína og sýn í samtali við Sunnudagsmoggann síðastliðið haust .
Úr því hann er nú orðinn oddviti Sinfóníuhljómsveitar Íslands er ekki úr vegi að fá hann til að draga þá sýn saman í örfáum orðum nú .
" Í mínum huga er hljómsveitarstjóri miðill , hans hlutverk er að leysa úr læðingi kraftinn sem býr í heilli sinfóníuhljómsveit , " segir hann og horfir djúpt í augun á mér .
" Sinfóníuhljómsveit á ekki að vera hefðbundin og íhaldssöm stofnun heldur síbreytileg útópía sem ögrar sjálfri sér á hverjum einasta degi sem guð gefur yfir .
Þannig hugsa ég sjálfur , ég er stöðugt að leita að nýjungum , uppgötva eitthvað í dag sem ég hafði ekki hugmynd um í gær .
Með þessu er ég alls ekki að gefa tónlistararfinum langt nef , klassíkin mun alltaf eiga vísan stað í mínu hjarta .
En það sakar ekki að nema nýjar lendur .
" Þegar Volkov er spurður hvort hann álíti að íslenskir tónleikagestir séu tilbúnir að deila þessari sýn með honum svarar hann : " Ég hugsa ekki um íslenska tónleikagesti sem slíka , ég hugsa um tónleikagesti almennt .
Smekkur manna er misjafn .
Dagskrá Sinfóníuhljómsveitar Íslands er mjög fjölbreytt næsta vetur og allir ættu að finna eitthvað við sitt hæfi .
Við erum ekki að fórna neinu – aðeins auka við .
" 