Af einhverjum sökum er ég annaðhvort staddur í New York eða Noregi þetta misserið .
Síðasta ferð mín til Noregs ( sú þriðja á hálfu ári ! ) var þó ekki til höfuðborgarinnar í þetta sinnið , heldur til Bergen .
Borgina þekkti ég mætavel sem höfuðvígi svartþungarokksins en nú var strákurinn gerður út af örkinni til að fylgjast með Þjóðleikhúsinu setja upp Gerplu Baltasars Kormáks á alþjóðlegu leiklistarhátíðinni þar í borg .
Ég segi nánar frá þeirri upplifun annars staðar í blaðinu en hér langar mig , þó ekki sé nema í eitt " augnablik " , að skoða hátíðina aðeins sem slíka en hún var með eindæmum metnaðarfull .
Per Boye Hansen , listrænn stjóri hátíðarinnar , setti upp ákveðið tema í þetta skiptið sem skýrir að mörgu leyti veru Gerplu á hátíðinni .
Í gegnum leiksýningarnar var rýnt í tengsl hefða og nýsköpunar og þar á Gerpla svo sannarlega heima en ekki var Laxness bara að pota í arfinn heldur er Baltasar líka að pota í arf Laxness með framúrstefnulegri uppsetningu sinni .
Ef Norðmennirnir vildu velta sér upp úr þessum tengslum hins gamla og nýja þá fengu þeir tvöfaldan skammt frá Íslandi ! Hátíðin er annars þekkt fyrir áherslur sínar á nýjar leikgerðir .
Þannig fékk hún í ár svissneska leikstjórann Christoph Marthaler til liðs við sig en söngleikur hans , ±0 , sem fjallar um sögu Grænlands hefur vakið mikla athygli og var Bergen fyrsta stopp í umfangsmiklum Evróputúr .
Önnur leikrit voru sýnd sem líkt og Gerpla settu snúning á aldagömul verk .
Norski leikstjórinn Eirik Stubø hefur t.a.m. sett óperu Igors Stravinskí , Oedipus Rex , í norska yfirhalningu ( hátíðin var opnuð með þeirri sýningu ) og hinn efnilegi Tore Vang Lid sýndi " endurgerð " sína á leikriti hins þýska Gerharts Hauptmann , Before Sunrise .
Dansmenntir fengu einnig að svífa um , Ísraelinn Sharon Eyal skrifaði verk sérstaklega fyrir nútímadansflokk Noregs , Carte Blanche og fransk-túnisíski dansarinn Héla Fattoumi sýndi algerlega magnþrungið verk þar sem hún setur múslímska þjóðbúninga undir mælikerið .
Svo frétti ég það svona á skotspónum að um leið og þessi yfirgripsmikla leiklistarhátíð var í gangi var verið að keyra djasshátíð .
Bergen er greinilega að kafna úr menningu .
Og er það vel .
Sjónlistirnar voru þó í brennidepli í þetta skiptið .
Djassinn á næsta ári ? Einhver ? 