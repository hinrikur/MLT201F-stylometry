Stórleikarinn Jack Nicholson hefur brugðið sér í margra kvikinda líki .
Hann er til að mynda ógleymanlegur í hlutverki skúrksins Franks Costello , glæpaforingja í Boston , í kvikmyndinni The Departed frá 2006 , í leikstjórn Martin Scorsese .
Ekki er víst að öllum sé það ljóst , en Costello þessi átti sér fyrirmynd í alvöru illmenni , James " Whitey " Bulger sem hefur verið á flótta í 16 ár , en lögregla náði loks í vikunni .
Gælunafnið Whitey fékk Bulger á sínum tíma fyrir silfurgráan makka en ekki er hægt að segja að yfirvaldið hafi loks haft hendur í gráu hárinu , því hinn aldni glæpaforingi , sem orðinn er 81 árs , skartar nú gljáfægðum skalla en vel snyrt alskeggið er altjent grátt .
Morð – fjárkúgun – eiturlyfjasala Bulger var stundum nefndur Hrói höttur , vegna þess að hann kvaðst ætíð leggja áherslu á að hjálpa þeim sem minna máttu sín í Boston , en hann mun nú svara til saka vegna 19 morða sem hann er talinn ábyrgur fyrir .
Auk þess fyrir fjárkúganir og eiturlyfjasölu .
Fulltrúar bandarísku alríkislögreglunnar ( FBI ) hafa leitað Bulgers víða um heim , en hann fannst , ásamt unnustu sinni til margra ára , í íbúð steinsnar frá ströndinni í Santa Monica-hverfinu í Los Angeles .
Þar hafa þau líklega hafst við í áratug .
Þrumu lostnir nágrannar sögðu , eftir að parið var handtekið , að Bulger – sem kallaði sig Charles Gasko – hefði látið lítið fyrir sér fara en þó virkað önugur .
FBI hafði beitt margvíslegum aðferðum í gegnum tíðina .
Sést hafði til Bulgers í Lundúnum fyrir rúmum áratug og í tvígang í Los Angeles , skv. vísbendingum sem FBI bárust , en það var loks eftir að ákveðið var að beita nýstárlegri aðferðum en áður til þess að freista þess að finna Bulger , að eitthvað gerðist .
Í byrjun vikunnar var myndum af Bulger og Catherine Elisabeth Greig , eins og þau voru talin líta út nú , dreift á Twitter og Facebook og aðeins fáeinum klukkustundum síðar hafði tístið skilað árangri .
Hringt var á skrifstofu FBI í Los Angeles : á línunni var maður sem kvaðst oft eiga leið í íbúðablokk í Santa Monica , steinsnar frá fögru flæðarmáli Kyrrahafsins , og taldi fólkið á myndunum búa þar .
Og viti menn ; þar leyndust skötuhjúin .
Í íbúðinni fannst töluvert af vopnum og mikið reiðufé ; Los Angles Times sagði það 800.000 dollara , andvirði rúmlega 93 milljóna króna , en það hefur ekki verið staðfest .
Foringi hjá FBI í Boston segir að í gegnum árin hafi gífurleg vinna verið lögð í að finna Bulger .
Að þessu sinni átti að leggja áherslu á að finna Greig , unnustu glæpaforingjans .
FBI hafði vitneskju um að hún vann á sínum tíma sem tannfræðingur og því var nefnt , í tilkynningu á mánudaginn , að hún væri mjög líklega með vel hirtar tennur .
Einnig að hún sækti líklega snyrtistofur og hefði ákaflega gaman af dýrum .
FBI auglýsti líka eftir konunni í sjónvarpsstöðvum í 14 borgum Bandaríkjanna , einkum í þáttum sem höfða mjög til kvenna á hennar aldri , um sextugt .
Áður höfðu verið keyptar auglýsingar í tímaritum tannlæknafélaga og lýtalækna í þeirri von að fagmenn á þeim sviðum hefðu sinnt dömunni og gætu bent á hana .
Los Angeles var reyndar ekki ein þeirra borga sem þessar auglýsingar birtust í sjónvarpi en sá sem hringdi í lögregluna hafði aftur á móti séð myndir frá lögreglunni á hinum " nýju " miðlum .
Einn 10 eftirsóttustu Með einhverjum hætti , sem FBI vill ekki upplýsa hver var , var Bulger lokkaður út úr íbúðinni og handtekinn og Greig síðan gómuð innandyra .
Hvorugt sýndi mótspyrnu og staðfestu rétt nöfn sín , þegar þau komu fyrir dómara í borginni .
FBI bauð 100.000 dollara , tæpar 12 milljónir króna , fyrir upplýsingar sem gætu leitt til handtöku Greig , en fyrir vísbendingar sem gætu orðið til þess að klófesta Bulger sjálfan var stofnunin reiðubúin að greiða 2 milljónir dollara , rúmlega 230 milljónir , meira en nokkru sinni hefur verið heitið í slíku tilfelli .
Bulger hefur verið á lista yfir þá 10 glæpamenn innlenda sem FBI var mest í mun að ná í skottið á , síðan 1999 .
• Byggt á Washington Post og AFP .
Bulger beit frá sér James Bulger var sagður óvenjugrimmur glæpaforingi .
Yfirvöld gruna hann um að hafa fyrirskipað 19 morð en ekki er loku fyrir það skotið að þau séu fleiri .
Sögur herma að hann hafi jafnan skipað svo fyrir að tennur fórnarlambanna væru rifnar úr svo ekki væri hægt að bera kennsl á líkin .
Ber er hver að baki ...
James Bulger hafði marga þræði í hendi sér á velmektarárunum í Boston og það var engin tilviljun að hann lagði á flótta skömmu áður en lögregla hugðist góma glæpaforingjann og höfða mál gegn honum á sínum tíma .
Vinur hans , starfsmaður alríkislögreglunnar ( FBI ) , hvíslaði því að Bulger hvers kyns var og kauði lét sig hverfa .
Beggja vegna borðsins Eftir að hann var horfinn kom í ljós að Bulger var ekki allur þar sem hann var séður .
Auk glæpamennskunnar hafði hann nefnilega starfað á laun fyrir FBI ; hafði látið stofnuninni ýmsar upplýsingar í té um aðra glæpamenn , væntanlega gegn því að ekki yrði ráðist til atlögu gegn honum sjálfum .
Því vöknuðu grunsemdir um að ef til vill væri það ekki helber tilviljun að árangurslausar tilraunir stofnunarinnar við að handsama Bulger voru einmitt árangurslausar .
Því hélt dagblaðið Boston Globe að minnsta kosti fram í fullri alvöru .
Yngri bróðir glæpaforingjans , William M. Bulger , var um árabil mikilsvirtur stjórnmálamaður í Boston .
Hann er lögfræðingur að mennt en sat á ríkisþinginu fyrir Demókrataflokkinn og var í forsæti efri deildar löggjafarþings ríksins í tæpa tvo áratugi .
Hann hætti í stjórnmálum 1996 og var þá skipaður forseti ríkisháskólans í Massachusetts .
Bulger yngri sagði sig frá því embætti árið 2003 vegna þrýstings frá þáverandi ríkisstjóra í kjölfar þess að hann neitaði að tjá sig um meint samskipti við bróður sinn , við yfirheyrslur þingnefndar .
