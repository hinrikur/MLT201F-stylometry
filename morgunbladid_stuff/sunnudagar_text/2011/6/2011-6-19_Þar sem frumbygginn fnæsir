Vösk sveit norskra ríkiserindreka situr nú sveitt á námskeiðum og drekkur í sig upplýsingar um svartmálm – ekki frumefnið , heldur tónlistarstefnuna sem óx út úr málminum fyrir um tveimur áratugum .
Höfuðvígi stefnunnar hefur um árabil verið í Noregi og nú er svo komið að utanríkisþjónustan á orðið fullt í fangi með að svara fyrirspurnum frá útlöndum um norskan svartmálm .
Fyrir vikið var brugðið á það ráð að uppfræða starfsmenn .
Kjersti Sommerset , sem er yfir fræðslumálum hjá norsku utanríkisþjónustunni , tjáði dagblaðinu Dagens Næringsliv á dögunum að svo virðist sem útlendingar hafi vaxandi áhuga á svartmálmi sem fyrirbæri og verði þess vart í öllum 106 starfsstöðvum þjónustunnar um heim allan .
" Við leggjum mikla áherslu á að starfsmenn okkar kunni góð skil á menningu í sinni fjölbreyttustu mynd og svartmálmur er vissulega partur af norskri menningu og sögu , " segir Sommerset .
Ekki bara Ibsen og firðirnir Upprennandi ríkiserindrekar hafa upp til hópa tekið þessari áherslubreytingu vel , alltént trúir Silje Bryne , sem senn fer til starfa í norska sendiráðinu í París , Dagens Næringsliv fyrir því að hún hafi haft mikið gagn af kynningu á norsku svartmálmssenunni .
" Ég sé tilgang í því að nefna ekki bara Ibsen og firðina þegar rætt er við útlendinga um Noreg , heldur líka afkastamikla útflutningsafurð eins og svartmálminn .
Þetta er ört vaxandi vörumerki sem skapar okkur sérstöðu meðal hinna norrænu frændþjóða og er þyngdar sinnar virði í gulli – svartagulli .
" Einn helsti málmvísindamaður Noregs , rithöfundurinn Håvard Rem , sem meðal annars ritaði bók um svartmálmsstefnuna , Fnæs frumbyggjans ( n. Innfødte skrik ) , talar um alþjóðavakningu í þessu sambandi .
Börn ' 68-kynslóðarinnar séu í auknum mæli farin að leita að rótum sínum og sæki í fjörgamla tíma áður en nýlendur og kristni komu til sögunnar .
" Ungt fólk úti um allan heim samsamar sig þessari leit og fólk sem er yngra en fertugt tengir Noreg fyrst og fremst við svartmálm .
Það gildir í raun einu hvort það kann að meta tónlistina eður ei – orðræðan er fyrir hendi , " segir Rem .
Rem bendir ennfremur á að svartmálmur hvetji menn til að leita í ræturnar .
Norsku hljómsveitirnar sæki í víkingahefðina , Óðinn og æsina og nú séu að koma fram sambærileg bönd austur í Asíu sem sæki næringu í austurlenska trú og siði .
Rem hefur sjálfur tekið þátt í að lesa ríkiserindrekunum fyrir og viðurkennir að ekki hafi verið einfalt að fara yfir frumskeið svartmálmsins þegar sjálfsvíg , morð og kirkjuíkveikjur settu ljótan blett á stefnuna .
Alræmd er ein af frumherjasveitunum , Mayhem .
Örlög hennar voru í stuttu máli á þessa leið : Söngvarinn Dead féll fyrir eigin hendi og bassaleikarinn Varg Vikernes myrti gítarleikarann Euronymous .
Þá var trymbillinn , Hellhammer , einn eftir í bandinu og starfsemi þess því sjálfhætt .
Rem segir ímyndina aðra í dag , svartmálmsböndin séu ekki lengur svona ódæl .
" Gleymum því heldur ekki að Ibsen var af mörgum álitinn niðurrifsseggur á sinni tíð .
" Rýnirinn fékk gæsahúð um allan líkamann Það er til marks um vegsauka svartmálmsins í norsku tónlistarlífi að ein fremsta sveit þeirrar gerðar í landinu , Dimmu Borgir , hélt nýverið tónleika ásamt Norsku útvarpshljómsveitinni og Schola Cantorum , sem er kammerkór starfræktur innan veggja tónlistarháskólans í Ósló .
Vöktu tónleikarnir mikla athygli og mæltust almennt vel fyrir .
Hvorki fleiri né færri en 96 tónlistarmenn voru á sviðinu í Oslo Spektrum og 3.500 manns fylgdust andaktug með Dimmu Borgum flytja lög á goðsagnakenndum plötum á borð við Death Cult Armageddon og Puritanical Euphoric Misanthropia .
Í umsögn tónlistargagnrýnanda dagblaðsins Aftenposten kom fram að tónleikarnir hafi verið mikil upplifun en hin ólíku hljóð hafi á köflum þvælst hvert fyrir öðru .
" En þegar þetta virkaði fékk maður gæsahúð um allan líkamann .
" Dæmd til vistar í jaðrinum Svartmálmur er öfgafull hliðarstefna þungarokks sem kom fyrst fram á sjónarsviðið á níunda áratugnum .
Undanfarin tuttugu ár hafa margar af helstu sveitum stefnunnar verið norskar .
Umdeild ásýnd og á köflum ofstækisfullir textar hafa dæmt stefnuna til vistar í jaðri tónheima .
