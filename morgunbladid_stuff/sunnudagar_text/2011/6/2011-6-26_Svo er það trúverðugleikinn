Í dægurumræðunni sláum við um okkur með bólgnum orðum sem sum hafa eins konar löggilta merkingu .
Svo kallaðir fræðimenn eru notkunarfíklar slíks .
En við hin erum ekki algjörlega saklaus heldur .
" Trúverðugleiki " Alþingis hefur skaðast , sagði einn spekingurinn og í þeim dómi felst einnig staðfesting á því að sá sami hefði myndugleika til að úrskurða um það .
Hagfræðingar geta vart lokið langri setningu með fjórtán fyrirvörum án þess að " trúverðugleikinn " troði sér út úr kjaftinum með öðrum gildisdómum .
Líka þeir sem sögðu mestu vitleysurnar í aðdraganda bankahruns eru fastir menn í úthlutunarnefndum " trúverðugleika " .
Þannig hefur þetta lengi verið .
Nú seinast var það " greiningardeild " Íslandsbanka sem taldi að " trúverðugleiki " Seðlabanka Íslands hefði skaðast í verðbólgumálum .
Yfirlýsing af því tagi hlýtur einnig að fela í sér að ekki þurfi nokkur maður að efast um " trúverðugleika " greiningardeildarinnar fremur en " trúverðugleika " Íslandsbanka þegar hann var Glitnir og áður á meðan hann var Íslandsbanki og aftur nú .
Til eru þykkar möppur með yfirlýsingum frá forráðamönnum og sérfræðingum greiningardeilda um að nú væri hinn rétti tími fyrir fjárfesta og almenning til að kaupa bréf í Baugi , FL Group og öllu hinu group af því að þau hefðu undanfarið fallið í verði niður fyrir það sem væri raunhæft .
Nú eru komin kauptækifæri , sögðu greiningarmenn .
Hversu margir töpuðu aleigu sinni eða drjúgum hluta hennar vegna ráðlegginga og hvatninga af því tagi ? Óhemju fé tapaðist , en hvað með " trúverðugleikann " ? Var hún Vilhöll eða Kauphöll ? Kauphöll landsins hefur algerlega verið tekin út fyrir sviga í umræðum um " hrun " og enginn furðaði sig á að stjórnendur og sérfræðingar þar á bæ hefðu verið algjörlega ónæmir fyrir því stórbrotna svindli sem átti sér stað með fölsun á verði hlutabréfa m.a. til þess að halda uppi falskri stöðu fyrirtækja landsins og framlengja þannig möguleika þeirra til að svíkja út lánsfé af innlendum sem erlendum aðilum .
Bar það fyrirtæki ekki ábyrgð á nokkrum sköpuðum hlut ? Var það blindara en allt sem blint var á þessum tíma .
Þess var sérstaklega gætt að FL Group væri ekki sett á höfuðið til að komast hjá því að raunveruleg rannsókn færi fram á því svindli öllu sem þar fór fram .
Hver skipulagði það ? Verður það rannsakað ? Tóku lífeyrissjóðir almennings þátt í því og ríkisbankinn Landsbanki sem fjarstýrður er af fjármálaráðuneytinu ? Vildu lífeyrissjóðirnir ná sér í leynd í nægilega mörg ár þannig að ekki þyrfti að upplýsa lífeyrisþega um að kjör þeirra væru mun lakari en þyrfti vegna siðlauss samspils sjóðsforkólfa við mestu svindlara landsins ? Af hverju styður tryggingarfélag aðkeypta ritsóða ? Lýður Guðmundsson skrifaði á dögunum eftirtektarverða grein í blað , sem Baugsmenn gefa út , m.a. um landsdómsmálsfarsann .
En hann hefur ekki upplýst hvers vegna þrálátur orðrómur er uppi um að hópur í kringum hann haldi uppi Pressunni og Eyjunni , sem er feimnislaust áróðursbatterí fyrir Samfylkinguna , á meðan vitað er og viðurkennt að tveir ( og kannski fleiri ) skrifarar Pressunar eru sérstakir ritsóðar á háum launum " utan úr bæ " við að ata menn auri .
Er það svo að Lýður Guðmundsson og Exista-mennirnir gömlu telji sér sæmd að því að hafa slíka menn á sínum snærum ? Af hverju hefur tryggingafélagið VÍS pumpað peningum í þessi fyrirbæri ? Björn Ingi Hrafnsson er hafður yfir báðum þessum vefjum , hann naut fádæma fyrirgreiðslu í Kaupþingi banka .
Engin heilbrigð skýring hefur fengist á þeirri fyrirgreiðslu .
Og hann mun vera maðurinn sem fékk skilaboðin til Hong Kong frá stærsta skuldara landsins : " Þú hefur landað stærsta samningi Íslandssögunnar .
" Hvaða samningur var það ? Það var REI , þar sem átti að hleypa mönnunum sem settu Ísland um koll inn í gullkistur Reykvíkinga og nágranna .
Ekki hefði verið óviðeigandi að Dagur B. Eggertsson hefði fengið sams konar skeyti því hann var hinn helsti gerandi málsins .
Og sá sem sendi skeytið taldi þann samning vera gerðan fyrir sig og Hannes Smárason .
Ekkert af þessu hefur verið athugað að gagni .
Og eins og áður sagði var þess gætt af þeim sem síst skyldi að halda FL Group á floti svo ekki næðist að skoða ofan í skítahrúgurnar þar .
Meira að segja var sama forstjóranum haldið þar og það lengi á ótrúlegum ofurlaunum sem hið fallíta fyrirtæki var látið greiða .
Hinn sérstaki saksóknari virðist hafa þann hátt á að rannsaka aðeins mál sem til hans er beint .
Þess vegna mun hann sennilega aldrei kafa ofan í þetta mál , þó að hann hafi til þess allar heimildir og rík almenningsþörf sé á að það verði gert áður en það verður um seinan .
Var aldrei neitt eigið fé í stærsta félagi landsins ? Fulltrúar eins stærsta banka heimsins komu hér eftir fall bankanna og forkólfa þeirra og upplýstu íslensk stjórnvöld , sem sum virtust verða forviða við fréttirnar , að ekkert eigið fé væri í Baugi , hinu íslenska risafyrirtæki , sem skáldin höfðu mært .
En bankamennirnir bættu við : Eftir því sem við komumst næst hefur aldrei verið neitt eigið fé í Baugi ! Baugur fór í gjaldþrot .
En svo vel tókst til að þekktur fyrrum handlangari aðaleigandans var gerður þar að skiptastjóra .
Hvernig gat það gerst ? Hvers vegna létu kröfuhafar það viðgangast ? Þar á meðal nokkrir stærstu lífeyrissjóðir landsins ? Af hverju lét Héraðsdómur mál ganga þannig fyrir sig ? Það hefur verið í tísku að hrósa Rannsóknarnefnd Alþingis fyrir skýrslu sína .
Sú skýrsla er þó gölluð mjög og barnaleg á köflum svo með eindæmum er og er þá ekki eingöngu rætt um svo kallaðan siðvæðingarþátt skýrslunnar sem er að drjúgum hluta froða og snakk , sem hvergi er hægt að festa á hönd .
En skýrslan var samin í tilteknu andrúmslofti .
Nefndarmenn voru mjög uppteknir af því hvort ráðist yrði á þá sjálfa að loknu verki og kom það iðulega fram í samtölum við þá svo undarlegt sem það er nú .
Andrúmsloftið var það sama sem leiddi til þess að kjósendur kusu yfir sig óhæfustu ríkisstjórn landsins frá upphafi sögu , stjórn þeirra Steingríms og Jóhönnu og í framhaldinu kom gálgahúmorinn með Gnarr .
Þar hanga reykvískir kjósendur í gálganum en húmorinn er fyrir löngu á bak og burt .
Rannsóknarnefndarmenn alþingis tryggðu sér óhemjulegar heimildir til rannsókna og til að afla sér gagna .
Það var nauðsynlegt og sjálfsagt .
En þeir handsaumuðu einnig niður í minnsta smælki reglur sem átti að hlífa þeim sjálfum við hvers konar aðhaldi .
Hvers vegna var það nauðsynlegt ? Ekki bara við hvers konar áreiti heldur líka því að nokkur mannlegur máttur fengi að efast um framgöngu nefndarmanna eða niðurstöður þeirra .
Það var undarleg gjörð , ekki síst þar sem margir vildu helst halda uppi þeirri skýringu að á árunum fyrir bankafall hefði þurft að vera meira eftirlit og aðhald en þá var , en í því efni var algjörlega fylgt evrópskum reglum .
Ekki er vafi á að nefndarstarfið hefði verið vandaðra og farsælla og á hærra plani ef þessi bródering sem rannsóknarlögfræðingarnir tveir fengu sjálfdæmi um hefði ekki verið til staðar .
Eftir því sem mál skýrast frá mánuði til mánaðar verður ljóst að hin óþarfa undanlátssemi ríkisstjórnarinnar sem var að molna í sundur , gagnvart væntanlegum nefndarmönnum , reyndist mjög skaðleg .
Atlanefndin verri en engin Að vísu var ráð fyrir því gert að Alþingi sjálft myndi fela nefnd þingmanna að setja saman plagg eftir að hafa rýnt í skýrslu Rannsóknarnefndarinnar .
Sú nefnd rann svo sem vænta mátti lóðbeint á rassinn .
Hún skoðaði ekki nokkurn hlut sjálfstætt , sem henni þó bar .
Klippti bara sundur búta úr fyrri skýrslunni og límdi saman á ný að mestu samhengislítið og sagðist svo skila langri skýrslu sem hún hefði unnið svo lengi að .
Löng skýrsla er lykilorð nútímans .
Því er réttilega treyst að slíkar skýrslur séu ekki lesnar en " niðurstaðan " verði ekki rengd þar sem svo margar blaðsíður fullar af ólesnum texta séu til staðar fyrir framan hana .
Alþingi samþykkti skýrslu sína samhljóða en hefur síðan ekkert með hana gert , ef frá er talið landsdómsslysið , sem ekki var einu sinni í takt við niðurstöðu hinnar lánlausu nefndar .
Þeir sárafáu sem hafa talið sig þurfa að lesa í gegn Skýrslu Rannsóknarnefndar Alþingis sjá á augabragði að flestir þeir sem til hennar vitna í almennri umræðu hafa í besta falli blaðað eitthvað í gegnum hana .
Umræðustjórar og jafnvel fyrrverandi pólitískir leiðtogar eru slándi dæmi , því ýmsar fullyrðingar sem slíkir slá um sig með og segja vera úr þeirri skýrslu finnast þar hvergi .
En sú skýrsla er svo óralöng og langorð að hver maður getur logið upp á hana eftir smekk .
Þrátt fyrir alla þessa annmarka á því að grundvöllur umræðunnar hafi verið réttilega lagður þá hindrar það ekki til lengdar að raunveruleikinn brjótist í gegn .
Hinir fyrrum öflugu launuðu talsmenn og varðmenn lyginnar eru veikari en áður , þótt þeir troði áróðri sínum enn þá inn á fólk sem ekki hefur um hann beðið .
Það var sagt að færu lygin og sannleikurinn af stað samtímis úr bænum væri lygin komin austur á Skeiðarársand meðan sannleikurinn færi fetið fram hjá Kolviðarhóli .
Þar munar auðvitað miklu .
En sannleikurinn sækir samt á , því það sem máli skiptir er þrátt fyrir allt hans megin og lygin missir smám saman þrótt og tapar fylgjendum .
Kannski er hægt að orða það svo að lygin hljóti að lokum að tapa öllum sínum " trúverðugleika " .
Það sé beinlínis hluti lögmálsins .
