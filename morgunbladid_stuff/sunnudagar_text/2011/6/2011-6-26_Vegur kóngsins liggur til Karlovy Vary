Bíómyndin Kóngavegur sem frumsýnd var á síðasta ári og var opnunarmynd á kvikmyndahátíðinni Locarno hefur síðan ferðast víða ; á Vancouver-hátíðina í Kanada , til Bergen og Transylvaníu og núna var hún valin inn á kvikmyndahátíðina í Karlovy Vary .
En myndin gerist í hjólhýsahverfi á Íslandi og segir frá atburðum sem eiga sér stað þegar Júníor ( Gísli Snær ) snýr aftur heim til Íslands eftir þriggja ára fjarveru erlendis .
Myndin fékk misjafna dóma hérlendis og áttu margir erfitt með að samtengjast hinu skrítna fólki sem bjó í þessu hjólhýsahverfi á Íslandi .
Leikstjóri myndarinnar , Valdís Óskarsdóttir , er reyndar þekktust sem klippari .
En þrátt fyrir að hún hafi klippt ýmislegt á yngri árum fór hún ekki í nám í klippingu í danska skólanum fyrr en í kringum fertugt en hefur síðan þá klippt snilldarmyndir eins og dönsku myndina Festen og bandarísku bíómyndina Eterneal Sunshine of the Spotless mind sem Jim Carrey lék í , auk þess að hafa klippt fjöldann allan af íslenskum bíómyndum .
Aðspurð hvernig það kom til að myndin var valin á Karlovy Vary segist hún ekkert vita um það .
" Þetta eru einhverjir gagnrýnendur frá Variety sem velja í þennan flokk , en sem leikstjóri skilar maður bara myndinni af sér þegar maður er búinn að vinna hana en kynningarmál og kvikmyndahátíðir eru á könnu söluskrifstofa og framleiðenda .
Svo fréttir maður kannski af þessu í blöðunum eða eins og í þessu tilviki að manni er boðið og þá fær maður bara e-meil í boxið sitt , " segir Valdís .
Með skærin á sitt eigið verk En þrátt fyrir að hafa klippt mikinn fjölda mynda er þetta ekki nema önnur bíómyndin sem hún leikstýrir og því lék blaðamanni forvitni á því að vita hvort það væri öðruvísi að klippa mynd sem hún sjálf leikstýrði , hvort hún væri feimnari með skærin í því tilviki ? " Það er enginn munur á að klippa mynd eða klippa mynd .
Skiptir engu máli hver hefur verið leikstjórinn .
Ég er ekkert feimnari við að klippa það sem ég hef skrifað eða leikstýrt .
Þegar í klippiherbergið er komið skiptir hvorki handrit né leikstjóri máli .
Eina skuldbindingin sem þú hefur sem klippari er gagnvart persónunum sem þú ert með í höndunum en ekki gagnvart leikstjóra eða framleiðanda .
Og handritinu er fleygt .
Maður getur ekki stuðst við neitt nema efnið sem maður hefur fengið inn í tölvuna .
Það að allir hafi verið sammála um að eitthvað hafi verið magnað á tökustaðnum skiptir engu máli , því það er ekkert endilega magnað þegar það er komið í tölvuna , það eina sem þú ert með er efnið í tölvunni og vinnur það besta upp úr því .
Eitt sem ég vildi bæta við sem pirrar mig mjög mikið er sá misskilningur að leikstjórinn sitji við hliðina á klipparanum allan tímann sem sú vinna fer fram .
Svo er ekki .
Þegar ég klippti myndina hans Tómasar Vinterberg , Festen , sem var hluti af Dogma-myndunum þegar hann fékk verðlaunin í Cannes þakkaði hann nánast engum fyrir nema framleiðandanum og Lars Von Trier .
Hann fékk síðan holskeflu reiðra manna yfir sig og tók sig saman í andlitinu þegar hann fékk gagnrýnendaverðlaunin síðar meir og þakkaði þá þeim fjöldamörgu sem gerðu þessa mynd svona góða , " segir Valdís .
Endalaus viðtöl En talandi um klipparastarfið var klipparinn alltaf einn í herberginu hér áður fyrr en nú er orðið mun algengara að þeir séu með aðstoðarklippara og það jafnvel fleiri en einn ? " Já , ég hef í seinni tíð mikið starfað með aðstoðarklippara með mér .
Ég vann með Andra Steini í nýjustu myndinni hans Tómasar Vinterberg , Submarino , en ég var líka með tvo aðstoðarklippara á myndinni Sunshine , því mér finnst það skylda mín sem klippara að þjálfa upp klippara .
Það á að gefa þeim sénsa til að klippa líka og deila reynslu sinni .
Mér finnst líka gaman að vera með master-classa einsog ég hef verið með erlendis .
Svo hef ég unnið mikið með Sibbu sem síðar klippti Óróa .
Við Sibba höfum unnið ofsalega mikið saman alveg frá því að við fórum til Istanbúl og klipptum þar tyrkneska bíómynd .
Ég hef líka verið aðstoðarklippari hjá henni og hún hjá mér , " segir Valdís og svo kemur eitthvert hik á hana áður en hún segir : " Veistu að ég er orðin svo þreytt á viðtölum við sjálfa mig að ég á erfitt með að halda áfram .
Þegar ég var með Kóngaveginn í Transylvaníu var myndin sýnd þrisvar sinnum og eftir hverja sýningu voru spurningar og svör og síðan voru viðtöl við einhverja fjölmiðlamenn og síðan var ég með master-class í klippingu og þegar að ég var búin að ausa úr mér svona endalaust var ég orðin alveg tóm .
Ég er farin að endurtaka sömu hlutina aftur og aftur .
Mér finnst samt ofsalega gaman að spjalla við áhorfendur erlendis , þeir spyrja mikið um Ísland .
Spyrja út í veruleika myndarinnar Kóngavegur , hvort svona skrítið fólk einsog er í myndinni sé til á Íslandi .
Og ég segi þeim einsog er að þú getur fundið svona fólk á Íslandi , en það er ekki samansafnað á einn stað eins og í Kóngavegi .
Við höfum annars fengið ofsalega góð viðbrögð við myndinni .
Ég held að ástæðan fyrir því að Kóngavegur gengur betur í útlendinga heldur en Íslendinga er að fólk hér heima sá þennan veruleika ekki fyrir sér .
En svo fer þetta sama fólk án vandræða á Star Wars og Transformer og er þá ekki með neinar kröfur um veruleikaupplifun .
En eins og ég segi , þá er ég orðin voðalega þreytt á því að tala um sjálfa mig og mín verk .
Mjög þreytt , " segir Valdís .
