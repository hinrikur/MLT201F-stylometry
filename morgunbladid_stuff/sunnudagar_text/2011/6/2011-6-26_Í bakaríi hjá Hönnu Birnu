Mér þóttu það afar ánægjuleg tíðindi , þegar ég las það í frétt hér í Morgunblaðinu sl. miðvikudag , að Hanna Birna Kristjánsdóttir , oddviti Sjálfstæðisflokksins í Reykjavík , tekur oddvita hinna flokkanna bókstaflega í nefið og sýnir mikla yfirburði , skv. nýrri skoðanakönnun sem unnin var af Capacent , þar sem niðurstaðan var sú að 50,5% borgarbúa treysta Hönnu Birnu best .
Spurt var : " Hvaða oddvita í borgarstjórn treystir þú best ? " Það merkilega við niðurstöðuna er að Hanna Birna nýtur meira trausts en hinir oddvitarnir þrír samanlagt .
25,4% sögðust treysta Degi B. Eggertssyni , oddvita Samfylkingarinnar , best , 17% kváðust treysta Jóni Gnarr , oddvita Besta flokksins og borgarstjóra , best og 7,1% settu traust sitt á Sóleyju Tómasdóttur , oddvita VG .
Samanlagt njóta þau því trausts 49,5% aðspurðra .
Þetta hlýtur að teljast afskaplega klént , fyrir oddvita þessara þriggja flokka í borgarstjórn , eins og Jón Viðar Jónsson hefði líklega orðað það .
Satt best að segja var ég alls ekkert undrandi á þessari niðurstöðu og finnst bara ánægjulegt að æ fleiri borgarbúar séu að kveikja á því hvað það þýddi í raun og veru að kasta atkvæði á glæ Gnarrins og leiða hann til borgarstjórasetu , í skjóli aðaltapara borgarstjórnarkosninganna fyrir rúmu ári , Samfylkingarinnar .
Það hlýtur að teljast ákveðið pólitískt afrek að hafa að náð að hrekja helming kjósenda sinna frá frekara fylgi við sig á einu ári , en það tekst bæði Besta flokknum og borgarstjóranum , því fylgið við Besta flokkinn mæltist 17,1% , helmingur þess fylgis sem flokkurinn naut í kosningunum .
Sjálfstæðisflokkurinn kemur einnig út sem sigurvegari þessarar könnunar og nýtur nú 44,5% fylgis , samkvæmt könnun Capacent .
Í því felst að Hanna Birna nýtur umtalsverðs trausts út fyrir raðir fylgismanna Sjálfstæðisflokksins .
Hanna Birna hefur sýnt , bæði sem borgarstjóri í meirihlutasamstarfi og sem oddviti Sjálfstæðisflokksins í minnihluta , að hún býr yfir mikilli þekkingu á borgarmálefnum og þörfum borgarbúa og hún hefur sannfæringu til þess að hrinda hugsjónum sínum í framkvæmd , í þágu okkar borgarbúa .
Auk þess kann hún að forgangsraða , það er ekki síður mikilvægur eiginleiki .
Það vakti athygli margra síðasta þriðjudag , þegar hún tók borgarfulltrúa Samfylkingarinnar , þau Björk Vilhelmsdóttur og Dag B. Eggertsson , svo rækilega í bakaríið á borgarstjórnarfundi , fyrir að brjóta siðareglur , að lengi verður í minnum haft .
Þau og forseti borgarstjórnar voru eins og skömmustulegir krakkar , sem skólastjórinn hefur tugtað til og sent í skammarkrókinn , eftir yfirhalninguna frá Hönnu Birnu .
Ég held því að það sé að koma á daginn að fíflaframboð Besta flokksins , með höfuðfíflið í oddvitasæti , er að hámarki eins kjörtímabils framboð , sem betur fer fyrir okkur borgarbúa .
Ef fram heldur sem horfir , verður flokkurinn að ári kominn niður í 8,5% fylgi og eftir tvö ár í 4,2% fylgi og næst þegar verður kosið verður flokkurinn væntanlega horfinn af yfirborði jarðar .
Ég ætla alla vega að leyfa mér að trúa því að Reykvíkingar muni ekki leyfa sér í öðrum borgarstjórnarkosningum að kasta atkvæðum sínum út í hafsauga , okkur öllum til óheilla og óþarfa fjárútláta .
Hvað skyldi framboð Besta flokksins hafa kostað okkur Reykvíkinga marga milljarða króna í auknum útgjöldum ? Það verður fróðlegt reikningsdæmi , þegar að uppgjöri kemur .
Og ekki minnkaði nú fíflagangurinn í Besta flokknum við það að " innri , sjálfskoðunar- og endurskoðunarnefnd Besta flokksins " , ( þvílík nafngift á nefnd um það sem ekkert er ! ) sendi á fimmtudag frá sér ályktun , sem hlýtur að eiga að vera svar flokksins við niðurlægingu hans í skoðanakönnuninni þar sem segir m.a. : " Besti flokkurinn á alltaf að vera á tánum , tilbúinn að líta inná við , tilbúinn að viðurkenna misgjörðir og mikilvægt er að hann sýni æðruleysi .
" Innantómt kjaftæði og orðagjálfur ! Leitaði nefndin með makalausa nafninu kannski í smiðju til mannsins sem í raun og veru er borgarstjórinn í Reykjavík , Dags B. Eggertssonar ? ! 