Það er gott hljóðið í Eiði Smára Guðjohnsen landsliðsmanni í knattspyrnu í samtali við Sunnudagsmoggann í dag .
Lítið hefur farið fyrir Eiði í íslenskum fjölmiðlum undanfarin misseri en árin tvö síðan hann yfirgaf herbúðir Evrópumeistara Barcelona hafa verið býsna strembin , einkum átti hann erfitt uppdráttar hjá Mónakó og Stoke City .
" Ég lifnaði allur við eftir þau vistaskipti , " segir Eiður í viðtalinu og á þar við skiptin frá Stoke í Fulham í janúar síðastliðnum .
Eftir að hafa verið úti í kuldanum hjá Stoke fékk hann fljótlega tækifæri til að sýna hvað í honum býr hjá Fulham og allt tal um að leikmaðurinn væri ekki í formi var augljóslega úr lausu lofti gripið .
Aðrar ástæður hafa ráðið því að Tony Pulis vildi ekki tefla honum fram hjá Stoke .
Eiður hefur ekki svör við því á reiðum höndum en gæti sjálfsagt ekki verið meira sama úr því hann er laus úr prísundinni .
Í viðtalinu staðfestir Eiður að sér hafi liðið vel hjá Fulham og hann sé með tilboð um nýjan samning á borðinu .
Skjótt skipast hins vegar veður í lofti og á fimmtudag sagði Mark Hughes knattspyrnustjóri Fulham starfi sínu lausu .
Tíminn einn getur leitt í ljós hvort það hefur áhrif á framtíð Eiðs Smára .
Eiður kemur nú aftur inn í íslenska landsliðið sem mætir Dönum í undankeppni Evrópumótsins á Laugardalsvelli í kvöld , laugardag .
Því ber að fagna enda spennandi tilhugsun að sjá hann leika við hlið ungu leikmannanna sem óðum eru að taka að sér stærra hlutverk í liðinu .
Óhætt er að fullyrða að Eiður hafi stundum liðið fyrir að hafa ekki nægilega tæknilega sterka leikmenn sér við hlið í landsliðinu en það gæti verið að breytast enda kjarninn í 21 árs-landsliðinu líklega mesti efniviður sem komið hefur fram í íslenskri knattspyrnu , alltént um langt árabil .
Heimsbyggðin hefur fallið í stafi yfir framgöngu nýbakaðra Evrópumeistara Barcelona í vetur og flestir sammála um að liðið hafi lyft hinni göfugu íþrótt í nýjar hæðir .
Gaman er að sjá Eið Smára votta Börsungum virðingu sína í Sunnudagsmogganum en hann þekkir þá betur en flestir eftir að hafa leikið í þrjú ár með félaginu .
Það er ekki lítið afrek að æfa og leika með Lionel Messi , Xavi og Andrési Iniesta , einhverjum bestu knattspyrnumönnum sem drepið hafa fæti á þessa jörð , gildir þá einu hvort Eiður var alltaf í liðinu eður ei .
Það er frækilegt afrek að vera þess umkominn að deila búningsklefa með þessum snillingum – mikið lengra getur knattspyrnumaður varla komist .
Hetjur í lund Fleiri hetjur láta ljós sitt skína í blaðinu í dag – annars konar hetjur .
Gróa Ásgeirsdóttir greindist með krabbamein fyrir fjórum árum .
Mitt í baráttu upp á líf og dauða ákvað hún að láta gott af sér leiða og hleypti ásamt tveimur vinkonum sínum , Guðnýju Pálsdóttur og Elísabetu Sveinsdóttur , af stokkunum átakinu Á allra vörum .
Síðan hafa safnast um 200 milljónir króna fyrir góðgerðarstofnanir í landinu .
55 milljónir króna voru eyrnamerktar kaupum á hvíldarheimili fyrir krabbameinsveik börn og aðstandendur þeirra , Hetjulund , sem nú er að verða tilbúið .
Brýn þörf hefur verið fyrir heimili af þessu tagi og framtak Gróu og vinkvenna hennar lofsvert .
Það er aðdáunarverður hæfileiki að geta snúið neikvæðri orku upp í jákvæða – og stutt við bakið á fjölda fólks í leiðinni .
