John Barlow - Everything but the Squeal * * * - Breski rithöfundurinn John Barlow býr á Spáni , nánar tiltekið í Galisíu , og hann hefur mikinn áhuga á svínakjöti .
Mjög mikinn áhuga .
Svo mikinn áhuga reyndar að hann einsetti sér að éta allt það sem hægt væri að éta af svíni og það er meira en flesta grunar eins og kemur fram í þessari skemmtilegu frásögn ( allt nema hrínið , segja Spánverjar og það er nokkuð til í því ) .
Það setur Barlowe nokkrar skorður að margt svínakyns sem menn hafa étið í Galisíu , sem er svínaland hið mesta , er ekki étið lengur nema þá í afskekktum bæjum og héruðum og því þarf höfundur að leggja land undir fót , til að mynda til að fá almennilega eldaðar svínskinnar , nú eða chicharrones ( steikt svínapara , nammi namm ) .
Annað sem þvælist aðeins fyrir er að eiginkona Barlows , sem er galisísk , er grænmetisæta , en hann leysir það með því að vera oft einn á ferð , nú eða að elda heima þegar konan er fjarverandi .
Í bland við allt átið fáum við frásagnir af Galisíu í gegnum aldirnar og þó manni verði stundum bumbult af svínsátinu , þá rennur sagnfræðin ljúflega niður .
Machado de Assis - A Chapter of Hats * * * * ½ Joaquim Maria Machado de Assis var einn helsti rithöfundur Brasilíu á nítjándu öld og af mörgum talinn mesti rithöfundur brasilískrar bókmenntasögu þó ekki sé hann eins þekktur utan Brasilíu og vert væri ( mæli til að mynda sérstaklega með skáldsögunum Quincas Borba / Philosopher or Dog ? og Dom Casmurro ) .
Þetta nýlega safn af gömlum sögum verður vonandi til þess að vekja frekari áhuga á de Assis , enda er hann nútímalegur í hugsun , meinhæðinn og með næmt auga fyrir fáránleika .
Hann beinir helst sjónum að miðstéttarfólki í sögunum , en er þó fyrst og fremst að fletta ofan af okkur öllum , þráhyggju , sjálfelsku og tillitsleysi .
Þýðingin er lífleg þó mig bresti kunnáttu til að meta nákvæmni hennar .
Árni Matthíasson arnim@mbl.is 