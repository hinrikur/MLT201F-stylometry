06.00 Fer á fætur og vek ungana , Freyju 10 ára og Viktor 13 ára .
Við eigum stefnumót á golfvelli GKG kl. sjö .
Borðum morgunmat , tökum lýsi og smyrjum nesti .
Alltaf gott að hafa auka-samlokur í pokanum .
08.45 Lýk níu holu hring á Mýrinni , skorið ekki það besta í sögunni en allir hressir og kátir .
Krakkarnir mæta á æfingu hjá GKG kl. níu og ég bruna í vinnuna .
Gæsir og aðrir fuglar sem búa í Vatnsmýrinni glaðir á móti mér enda sumarið komið og Vatnsmýrin björt og fögur .
9.00 Í vinnunni er Sail Húsavik í fyrsta sæti .
Það er Norræn siglinga- og strandmenningarhátíð sem verður haldin 16. til 23. júlí á Húsavík : glæsileg fjölskylduhátíð í stærri kantinum með dagskrá frá morgni til kvölds .
Dagskrárliðir voru valdir af kostgæfni og helst til þess fallnir að skemmta og fræða um norræna strandmenningu .
Norræna húsið stendur að hátíðinni ásamt Norðurþingi og Íslenska vitafélaginu .
9.30 Mæti á starfsmannafund .
Þar kemur til umræðu Leiðsögn um húsið með Alvar Aalto , nýtt verkefni hjá Norræna húsinu þar sem leikari er fenginn til að bregða sér í líki finnska arkitektsins og leiða fólk í gegnum húsakynni og sögu Norræna hússins .
Sail Húsavík tekur svo völdin , farið er í gegnum hafnarkort og skipulagningu á staðsetningu allra stóru seglskipanna sem taka þátt og koma til landsins 16. júlí .
10.30 Krota á nokkra gula post it- miða sem fjölga sér óþægilega hratt og gefa til kynna að dagurinn verði langur .
11.00 Byrja að undirbúa fund með Íslandsstofu þar sem ræða á fjáröflun beinnar útsendingar RÚV frá Sail Húsavík .
Það er mjög spennandi þar sem þetta er í fyrsta skipti í sögu íslenskt sjónvarps þar sem sýnt er beint frá viðburði sem þessum .
12.00 Hádegisverður á veitingastaðnum Dill í Norræna húsinu .
Mjög hentugt og algjör lúxus að fá tækifæri til að borða á Dill á hverjum degi .
Gunnar Karl Gíslason kokkur galdrar fram dýrindis salat úr íslensku grænmeti og kryddjurtum .
13.00 Fundur með Sigurlaugu Margréti Jónasdóttur sem verður kynnir Sail Húsavík .
Við skoðum hluta af dagskránni og förum yfir tímaplanið .
Í lokin ræðum við veðrið í tilefni þess að það hefur verið frekar kalt fyrir norðan síðustu vikur .
Fullvissum okkur um að það muni breytast og um miðjan júlí verði sólskin og blíða á Húsavík ! 14.20 Leiðin liggur í Borgartúnið ásamt Max Dager forstjóra Norræna hússins .
Hittum Jón Ásbergsson og Ingu Hlín Pálsdóttur .
Sátt við fundinn og bruna til baka í Norræna húsið .
15.30 Gefst smá-tími til að kíkja á tölvupóstinn og hringja nokkur símtöl .
Þarf nauðsynlega að ná í Vilborgu Örnu Gissurardóttur .
Vilborg er verkefnastjóri Sail Húsavík og hefur því í mörg horn að líta .
16.00 Frumsýning á leiðsögn um Norræna húsinu .
Starfsmenn fá að fara fyrstir með Aalto sem leikinn er af leikaranum Jóel Sæmundssyni .
Hann segir mjög skemmtilega og lifandi frá sögu og hönnun hússins og við fáum að sjá glæsilega bíómynd um líf og hönnunarferil Alvars Aalto í fyrirlestrarsalnum .
Alvar leiðir okkur svo um verslun , bókasafn , barnahelli og sýningarsal hússins þar sem verkefni " 0 " er nú til sýnis .
Þetta verk er samsýning fjögurra norskra listamanna .
Þeir fást allir við hinn póstmóderníska raunveruleika á brotakenndan og breytilegan hátt .
Þeir vilja meina að með því að líta til mannkynssögunnar höfum við tækifæri til sjálfsskoðunar í stærra samhengi .
Að lokum endar leiðsögnin með Aalto í gróðurhúsinu í garði Norræna hússins þar sem veitingamenn á Dill bjóða okkur upp á ferskan rabbabarasafa .
17.00 Sest niður með Ólafi Þorvalz sem hefur haft veg og vanda af hönnun og framkvæmd leiðsagnar Alvars Aalto um húsið .
Ég er mjög ánægð með árangurinn , frumsýningin lofar mjög góðu um framhaldið .
Reyni að útrýma gulu post it- miðunum sem hafa hertekið skrifborðið og virðast hafa fjölgað sér á meðan ég var í burtu .
18.00 Lagt af stað heim .
Kem við í matvöruverslun og reyni að galdra þaðan út hollan og fljótlegan kvöldverð .
21.00 Eftir kjúkling og salat og uppvask er ákveðið að nýta lengri opnunartíma sundlauga Kópavogs og um leið njóta síðustu sólargeisla dagsins .
Salalaug er vel til þess fallin að liggja í heitum potti og slaka á en ég tek mig taki og syndi 10 ferðir til málamynda og lofa sjálfri mér að hlaupa nokkra kílómetra í hádeginu á morgun .
22.30 Komin heim , krakkarnir komnir upp í rúm og ég kíki stutt á fréttir á netinu og furða mig á umræðu um skattahækkanir .
Er það nú ráðlegt ? 23.30 Komin upp í rúm og kíki í bókina Milli trjánna eftir Gyrði Elíasson sem í ár hlaut bókmenntaverðlaun Norðurlandaráðs .
Frábært smásagnasafn þarna á ferðinni .
