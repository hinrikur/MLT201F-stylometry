Vikuna áður en ég byrjaði aftur á Morgunblaðinu fór ég í viku upp í sumarbústað í Skorradal til að njóta einveru og næðis við skriftir .
Eini ferðafélagi minn var Litli-Grænn .
Gamall grænn Daihatsu frá síðustu öld sem ég kann ákaflega vel við .
Var framleiddur áður en farið var að setja píp í bíla sem væla ámátlega ef maður setur ekki á sig beltið eða gleymir ljósunum í mælaborðinu á .
Þannig að ég get rólegur keyrt án þess að vera með bílbelti og ljósið í mælaborðinu kveiki ég hvort eð er aldrei nema þegar ég keyri í gegnum Hvalfjarðargöngin .
Þar í myrkrinu þarf maður að fylgjast vel með hraðamælinum til að eftirlitsmyndavélarnar nái ekki af manni fé .
Hann Litli-Grænn kvartar aldrei .
Ég eyðilagði reyndar húddið á honum ekki alls fyrir löngu og þurfti því að láta kunningja minn berja hann eitthvað til með hamri þar sem ég hafði ekki efni á almennilegri viðgerð , en utan þess hafa eiginlega engin vandræði verið með hann síðan ég keypti hann .
Það er yndislegt að vera í friðsældinni í Skorradalnum , sérstaklega á virkum dögum þegar nánast enginn er í dalnum nema maður sjálfur .
Bústaðurinn sem ég hafði til afnota er innst inni í dalnum þannig að engar truflanir eru af mannaferðum , maður er bara einn með sjálfum sér og kyrrðinni .
Mér gekk vel að skrifa og ég var ánægður með dvölina þegar ég gekk frá bústaðnum og hugðist leggja af stað í bæinn .
En þá vildi Litli-Grænn ekki hreyfa sig .
Til þess að komast í friðsældina í Skorradalnum hafði ég einmitt þurft að keyra í gegnum Hvalfjarðargöngin og gleymt að slökkva á ljósinu í mælaborðinu sem leiddi til þess að hann varð rafmagnslaus .
Það er nánast ljóðrænt að finna hvernig sú einvera og fjarlægð við mannabyggðir sem maður hafði sótt í og dásamað breytist í andstæðu sína á einni sekúndu .
Hvernig einmitt kostirnir við einveruna verða að ókostum .
Núna var það mér lífsspursmál að finna einhvern og helst að þessi einhver væri með rafmagnskapla .
Rúmlega klukkustundar ganga um sumarbústaðahverfið skilaði mér loksins í fangið á fólki sem átti reyndar ekki kapla en var það hjálplegt að keyra mig að næsta bæ til að fá þá .
Hvílíkt vesen sem skapast af svona smámistökum .
Ég var loksins kominn að bílnum mínum með kapla í hendi þremur klukkutímum seinna , og aðeins fyrir náð og miskunn þessa vinsamlega fólks .
Ég var þeim mjög þakklátur þegar við ætluðum að opna húddið til að gefa honum start .
En það var þá ekki hægt að opna það .
Kunningi minn með hamarinn , sem ég í fátækt minni þurfti að leita til , hafði þá barið húddið einhvern veginn þannig saman að ekki var hægt að opna það .
Það er svolítið neyðarleg tilfinning að standa frammi fyrir hjálpsömu fólki sem hefur lagt sig fram um að aðstoða mann en sér svo að það er til einskis .
Það er líka óþægilegt að þurfa að tilkynna því fólki að það sitji eiginlega uppi með mann , því maður þurfi far í bæinn .
Í aftursætinu hjá þeim , á leiðinni í bæinn , lofaði ég sjálfum mér að borga vel fyrir næstu viðgerð á Litla-Græn .
Börkur Gunnarsson borkur@mbl.is 