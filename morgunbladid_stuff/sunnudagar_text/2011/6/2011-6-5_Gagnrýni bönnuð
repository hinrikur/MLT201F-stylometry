Yfirvöld í Singapore eru vönd að virðingu sinni , svo vönd að bannað er að gagnrýna opinberar stofnanir opinberlega , þar með talið réttarkerfið .
Þetta sannaðist áþreifanlega þegar breski blaðamaðurinn og rithöfundurinn Alan Shadrake var handtekinn og síðar dæmdur fyrir að halda því fram á prenti að sitthvað væri bogið við réttarkerfið í landinu .
Shadrake , sem er á 77. aldurári , býr í Bretlandi og Malasíu og hefur gefið út ýmsar bækur og skrifað fyrir blöð víða um heim .
Hann var handtekinn í Singapore fyrir tæpu ári , daginn eftir útgáfu bókar sinnar , Once a Jolly Hangman : Singapore Justice in the Dock .
Í bókinni fjallar hann um dauðarefsingar í Singapore , en þeim er gjarnan beitt á andófsmenn og þá sem gagnrýnt hafa stjórnarfar í einræðisríkinu sem hefur verið undir stjórn sama flokks í hálfa öld og sá flokkur undir stjórn feðga lungann af þeim tíma .
Eitt af því sem vakið hefur mikla athygli í Singapore er að í bókinni ræðir Shardrake við böðulinn fyrrverandi Darshan Singh , sem stýrði aftökum í helsta fangelsi Singapore um áraraðir , en er nú komin á eftirlaun og býr í Ástralíu .
Auk þess ræðir Shadrake við mannréttindafrömuði , lögmenn og fyrrverandi lögreglumenn .
Að mati ríkissaksóknara Singapore varpar bókin rýrð á dómskerfi og sjálfstæði Singapore og því var Shadrake handtekinn og kærður fyrir að móðga réttinn .
Bók hans var þó ekki bönnuð opinberlega , en bóksalar í Singapore urðu þó snimmhendis við þeim tilmælum yfirvalda að hætta að selja hana og hún er víst nánast ófáanleg í borgríkinu .
Shadrake var sleppt gegn tryggingu og síðan var mál hans tekið fyrir í október sl. Í þeim málarekstri , sem lauk mánuði síðar , var hann dæmdur í sex vikna fangelsi og ríflega sekt , en Shadrake varði sig sjálfur með aðstoð lögfræðings sem barist hefur gegn dauðarefsingum .
Shadrake áfrýjaði dómnum en hann var svo staðfestur fyrir áfrýjunarrétti í vikunni og Shadrake var settur inn á miðvikudag sl. Hann þarf að sitja inn í átta vikur hið minnsta , enda hefur hann lýst því yfir að hann muni ekki greiða sektina og því sitja tveimur vikum lengur í fangelsi , þó hugsanlega losni hann fyrr ef hann hegði sér sómasamlega í fangelsinu .
Ýmsir hafa gagnrýnt dóminn , þar á meðal alþjóðleg samtök blaðamanna og mannréttindasamtökin Amnesty .
arnim@mbl.is 