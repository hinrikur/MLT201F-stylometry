Til eru þau sem telja að tungumálið hafi ekki áhrif á viðhorf fólks til manna og málefna .
Þau hin sömu telja gjarnan líka að tungumálið hafi ekki áhrif á fólk , sjálfsmynd þess og stöðu þess í samfélaginu .
Þau sem telja þetta líta á það sem hreina tilviljun að fólk getur rutt út úr sér ógrynni af neikvæðum orðum um konur á fáum sekúndum en rekur í vörðurnar þegar endurtaka á leikinn með neikvæðum orðum um karla .
Ég hvet lesendur til að gera tilraun á sjálfum sér .
Þeim sem eru á þessari skoðun finnst kjánalegt þegar önnur gera athugasemdir við það að konur skuli vera titlaðar ráð herrar og að sumum þyki ekki gott að samheitið maður skuli ná yfir tegundina í heild sinni en oftast vera notað um helming hennar , karla .
Sem betur fer eru til önnur sem vita að tungumálið hefur áhrif á fólk , sjálfsmynd þess og stöðu í samfélaginu .
Þau eru oftar en ekki meðvituð um sterka stöðu karla og hvernig hugmyndir fólks miðast við hið karllæga og gera það að viðmiði eða normi og á sama tíma verður það kvenlæga afbrigði af norminu , einhvers konar viðbót sem getur aldrei orðið viðmið .
Þannig má segja að kona sé afbrigði af manni en maður ( í merkingunni karl ) er viðmiðið , það er jú það orð sem notað er yfir tegundina í heild ; um helmingur manna eru konur og helmingur menn ! Hér væri auðvitað miklu eðlilegra að nota orðin kona og karl fyrir þau afbrigði sem til eru af mönnum .
Ýmis starfsheiti bera það með sér að viðmiðið er karl og afbrigðið kona .
Þetta sjáum við til dæmis í orðunum skáld og skáldkona .
Hér er að vísu ekki karlkyns orð sem er viðmiðið en augljóst er að nauðsynlegt hefur þótt að greina á milli alvöru skálda ( karla ) og skáldkvenna .
Þessa tilhneigingu , að gera konur að afbrigði , einhverju auka , sjáum við líka í pörunum söngvari / söngkona og leikari / leikkona .
Hvers vegna er ekki til leikkarl fyrst nauðsynlegt er að hafa leikkonu ? Eða enn frekar : af hverju þarf að búa til leikkonu þegar við eigum orðið leikari ? Enn hefur til dæmis ekki verið talin þörf á orðinu bökunarkona í stað bakara eða lækniskona , læknir virðist duga .
Þegar orðið maður er notað í starfsheitum nær það gjarnan bara til karlmanna í greininni .
Þess vegna eru til orðapör eins og tónlistarmaður / tónlistarkona og blaðamaður / blaðakona .
Þetta ætti að vera óþarfi ef orðið maður væri ekki notað yfir helming manna .
En þessi notkun ýtir undir það að maður sé viðmið en kona frávik .
Og á þessu eru mörg orðin þreytt .
Ekki vegna þess að okkur þyki ekki gott að vera kvenkenndar heldur vegna þess að kvenkenndin er frávik frá norminu , af hverju tölum við til dæmis um hljómsveitir og kvennahljómsveitir ? Umræða um mál af þessu tagi sprettur reglulega upp þegar konur setjast á ráðherrastóla .
Þá benda skarpskyggnir menn , oftast konur , á þann fáránleika að konur skuli þurfa að titla sig herra .
Í hugum flestra eru herrar karlmenn , bæði þeirra sem eru blindir á áhrifamátt tungumálsins og þeirra sem gera sér skýra grein fyrir honum .
Þeim sem finnast svona aðfinnslur kjánalegar segja oft eitthvað á þá leið að í þessari merkingu sé frekar átt við hugmyndir um herra og þý , þar sem herra er meira hugmyndafræðilegs eðlis .
Það er þá einkennilegt að hinir sömu skuli ekki nota samskonar rök fyrir því að eiginmenn kvenkyns ráðherra séu titlaðir ráðherrafrúr .
Frú þess sem ræður þarf ekki frekar að vera bundin við kyn en herrann .
Þetta gæti líka auðveldað málið fyrir eiginmenn kvenna sem eru læknar , titillinn læknisfrú er til fyrir þá .
Þegar karlar hafa farið inn á hefðbundin kvennasvið hefur oft þótt tilefni til að endurskoða starfsheiti .
Í því samhengi dugir að nefna flugfreyjur / flugþjóna .
Það verður spennandi að sjá hvað gerist þegar og ef karl verður ljósmóðir .
Ætli hann fái starfstitil sem hæfir kyni hans : ljósfræðingur , fæðingatæknir , fæðingafræðingur ? Og kannski breytast hugmyndir manna um fjallkonuna einn daginn og þá mun fjallkarlinn príla upp á pall og flytja kvæði eftir sprelllifandi skáldkonu ! 