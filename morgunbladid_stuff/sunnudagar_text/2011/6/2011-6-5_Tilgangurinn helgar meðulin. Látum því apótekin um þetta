Bréfritari gerði þrjár atlögur að því að verða reykingamaður .
Í menntaskóla var reynt við sígaretturnar en þær og hann náðu ekki saman og var það ekki eingöngu sígrettunum að kenna .
Á fyrstu árum í háskóla var aftur reynt og nú var það pípan og hafði verið fjárfest í tveimur áður en gefist var upp .
Ástæðan fyrir píputilrauninni var örugglega sú að bréfritara langaði til að vera gáfulegur og þar sem verulega vantaði upp á það var pípunni stungið inn í andlitið .
Nú eru það þrír hálfir vindlar á ári sem látnir eru duga og einn þeirra er notaður til að kveikja upp í flugeldinum á gamlárskvöld .
En eins og honum frægari menn þá reykir undirskrifaður ekki oní sig við þessi sjaldgæfu tækifæri .
Umfeðmingur almennings Samkvæmt þeim tillögum sem opinberir forráðamenn okkar , ríkisvaldið , umfeðmingur almennings , hafa gert væri sjálfsagt hægt að þeim breytingum loknum að fá að kaupa þessa þrjá vindla í apótekinu , eftir að komið væri vottorð frá lækni sem staðfesti að kaupandinn hefði reynt tvisvar að hætta að reykja .
Að vísu hafði sá í þessu tilviki a.m.k. tvisvar reynt að byrja að reykja , en læknirinn hlýtur að horfa í gegnum það misræmi þegar svo mikið er í húfi .
Ómögulegt er að neita því að snöggtum betra er að koma á veitingahús sem laus eru við tóbaksreyk , jafnvel " ilm " eftir fyrrverandi tóbaksreyk .
Rökin sem notuð voru gagnvart veitingasölum snerust um skaða af óbeinum reykingum , bæði gagnvart kúnnum og starfsmönnum .
Gild rök á móti voru þau að láta starfsmenn og gesti ráða því hvort þeir vildu vera í reyknum eða ekki .
Hvað sem þeim prinsippum líður þá er sjálfsagt obbi fólks feginn því að geta starfað og notið matar í reyklausu umhverfi .
En geðslegra hefði verið ef koma hefði mátt slíku í kring í nægjanlegum mæli án allsherjar valdboðs .
En þau voru einkum byggð á því að þar sem að reykingar eins væru ekki aðeins skaðlegar fyrir hann sjálfan heldur með óbeinum en mælanlegum og sönnuðum hætti einnig fyrir aðra mætti almannavaldið grípa inn í með valdi og refsingum yrði því valdi ekki hlýtt .
Þess vegna var nef- og munntóbakið skilið eftir utan við það svið sem refsivöndurinn náði til .
En nú er seilst þangað og þá eru næstu röksemdirnar tíndar upp úr skúffunum sem hentugt þótti að hafa lokaðar í fyrstu atrennu .
Þær lúta að þeim kostnaði sem nef- eða munntóbaksmaðurinn veldur almannakassanum með því að eyðileggja eigin heilsu og nota svo heilbrigðisþjónustuna til að lappa upp á hana .
Hvar eru þá mörkin ? En þegar þarna er komið er brautin orðin hál .
Því þótt sönnunarfærslan sé sjálfsagt fær fyrir slíkum málatilbúnaði þá myndi hún taka með sama hætti til margs annars sem mannfólkið tekur sér fyrir hendur og opna fyrir óendanleg boð og bönn .
Ekki þarf að minnast á ofát sem mörg okkar eru sek um þótt í mismiklum mæli sé .
Sjálfsagt væri hægt að flytja matvörurnar inn í apótekin og kaupandinn yrði að standast vikt til að fá afgreiðslu .
Eins má fá Læknafélagið til að samþykkja að framvegis muni meðlimir þess skrifa upp á smjör og beikon og vega og meta hvort rítalín gæti gert viðkomandi átvagli sama gagn .
En það úrræði snýr þá eingöngu að matvælum og augljóst er að það dugir skammt .
Hafa menn gert sér grein fyrir hve heilbrigðisþjónustan þarf að punga út miklu fé vegna vaxtar hestaíþróttarinnar og slysa sem þeirri áráttu fylgja ? Ekki þarf að tala um skíðaferðirnar .
Auðvitað gæti hjálpartækjabúðin tekið þungann af apótekunum með þetta síðasta ef skíðamönnum yrði gert að sækja skíðastafina þangað eftir að hafa fengið vottorð frá lækni um að þeir hafi tvisvar reynt að hætta að renna sér en runnið jafnoft á rassinn með það .
Og síst má gleyma sólarströndum og sortuæxlum .
Auðvitað hefur efnahags- og viðskiparáðuneytið burði til að létta þunganum af apótekunum vegna þess þáttar , en það er eins víst að það sé eingöngu tímabundið .
Auðvitað gæti Seðlabankinn hlaupið undir bagga og notað gjaldeyrishöftin til að tryggja að einvörðungu fölir menn og litlausir fengju erlendan gjaldeyri og mætti þá miða við nærtækar fyrirmyndir .
En það er kaldhæðnislegt að stundum er það einmitt góður árangur hins opinbera á einu sviði sem skapar vandamálið á öðru .
Þegar var búið að koma reykingafólki í stöðu úrkasts , hangandi fyrir utan vinnu- og veitingastaði í öllum veðrum , hrakið og smáð , svo það líkist helst húsnæðisleysingjum fátækrahverfa í stórborg , varð neftóbakið bjargvætturinn .
Nikótínið fann sér nýja leið .
Og hún vitnar ekki gegn sér eins og sígarettan forðum og yfirvöld þurfa að komast ofan í notandann til að ná lykt af ódæðinu af öryggi .
Því er ófært að fá lögreglunni verkefnið og ekki duga apótekararnir í þetta heldur .
Þá er að banna framleiðsluna .
Og sjálfsagt eru til þeir menn sem virkilega trúa því að það muni duga .
Fólk tekur að sér að verða burðardýr fyrir ókunnuga dópsala þótt þungir fangelsisdómar hangi yfir því .
Varla munu menn leggja til að margra ára fangelsi liggi líka við því að smygla tóbaksdós til landsins .
En óneitanlegt er að tilgangurinn er góður .
Tilgangurinn helgar meðulin og því er eðlilegt að mönnum verði hugsað til apótekanna þegar úrræða er leitað .
Fíkniefnalaust Ísland árið ...
? En tilgangurinn lætur ekki nægja að helga meðulin .
Hann ruglar iðulega dómgreindina svo um munar .
Fyrir allmörgum árum var velmeinandi ráðherra sem skipað hafði nefnd og lagði til í framhaldinu að því yrði lýst yfir með lúðrablæstri og viðhöfn að Ísland yrði orðið fíkniefnalaust land , hið fyrsta í heimi , árið 2000 .
Hann var spurður í ríkisstjórninni hvort þetta háleita og eftirsóknarverða markmið væri virkilega raunhæft .
Hann hélt nú það og vitnaði í vinnu nefndarinnar orðum sínum til fulltingis .
Honum var þá í mikilli vinsemd bent á að svo vildi til að hann hefði einn ráðherra lyklavöld yfir rammgerðasta húsi sem væri haft lokað og læst , meira að segja einstök herbergi , og leitað á mönnum sem þangað kæmu .
Samt hefði ekki tekist að halda þessu eina húsi , Litla-Hrauni , sem slíkum lögmálum lyti , fíkniefnalausu og reyndar virtist meira af slíkum efnum þar í umferð en að meðaltali í öðrum húsum á Íslandi .
Það varð nokkur þögn á fundinum og svo voru önnur mál tekin fyrir .
Þegar málið kom næst á borð ríkisstjórnar var búið að lengja örlítið í .
Nú hét áætlunin : Fíkniefnalaust Ísland árið 2002 .
Nú væri fróðlegt ef fjölmiðlar , t.d. Fréttablaðið , gerðu góða úttekt á því hvernig þetta hefði gengið .
En nú trúa alþingismenn því að apótekin séu allra meina bót .
En í tilviki sterkra fíkniefna virðist viðbótin við smyglið , sem er mikið , ekki síst koma í gegnum apótekin , ef marka má nýlegar umræður um málið .
En er ekki hugsanlegt að niðurstaðan sé sú að það verði ekki öll vandamál leyst með hástemmdum yfirlýsingum , starfshópum , þingsályktunartillögum og loks boðum og bönnum , sem jafnan er endapunktur alls hins .
En kannski er slík umræða lyfseðilsskyld .
