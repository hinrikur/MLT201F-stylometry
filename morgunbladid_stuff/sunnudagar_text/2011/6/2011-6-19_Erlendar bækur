John Birmingham - Weapons of Choice * * * -- Eitt af því sem einkennir vísindaskáldskap umfram aðra bókmenntageira er spurningin " hvað ef " og einn af undirgeirum vísindaskáldskapar tekur á spurningum um hvað ef saga heimsins hefði þróast á annan hátt .
Weapons of Choice fjallar um alþjóðlegan herskipaflota sem fyrir skelfilegt eðlisfræðilegt slys er fluttur frá árinu 2021 aftur til ársins 1942 .
Þessir hermenn framtíðarinnar eru því fastir í heimsstyrjöldinni síðari og þurfa að gera upp við sig að hve miklu leyti þeir vilja hafa áhrif á gang sögunnar .
Bókin er stórskemmtileg , en það verður þreytandi að nær hver einasti maður frá árinu 1942 er rasískur kvenhatari en nær allt framtíðarfólkið eru hæfileikaríkir og umburðarlyndir einstaklingar .
Ef lesandinn leiðir þessa galla hjá sér getur hann skemmt sér vel yfir bókinni .
Dan Wells – I Am Not A Serial Killer * * * ½ Söguhetjan í bókinni , hinn fimmtán ára gamli John Wayne Cleaver , er haldinn þeirri persónuleikaröskun sem á íslensku er kölluð siðblinda en er e.t.v. betur þekkt sem sociopathy á ensku .
Hann er ófær um að tengjast öðru fólki tilfinningalega og á það til að líta á aðrar manneskjur sem hluti .
Þetta er einmitt sú persónuleikaröskun sem einkennir meirihluta raðmorðingja .
John er meðvitaður um þetta og gerir sitt besta til að halda sínum slæmu kenndum í skefjum .
Þegar yfirnáttúrulegur og djöfullegur raðmorðingi hefur störf í bænum þarf John hins vegar að fórna sumum reglunum til að finna morðingjann .
Því verður ekki neitað að grunnhugmyndin að bókunum um John Cleaver er ekki ósvipuð Dexter-bókunum , en maður gleymir þeirri tengingu mjög fljótt við lesturinn .
Dan Wells – Mr. Monster * * * * Önnur bókin um John Wayne Cleaver tekur við þar sem þeirri fyrri lauk .
Nýr yfirnáttúrulegur raðmorðingi gengur laus og virðist vera að reyna að tala við John í gegnum morðin .
John á hins vegar í erfiðri glímu við sjálfan sig .
Hann þurfti að sleppa skrímslinu í sjálfum sér lausu í fyrstu bókinni og virðist ekki geta lokað það inni aftur .
Bókin er ef eitthvað er myrkari en sú fyrri og það er óhugnanleg upplifun að komast inn í huga drengs sem er eins skemmdur af náttúrunnar hendi og John Wayne Cleaver .
Bjarni Ólafsson bjarni@mbl.is 