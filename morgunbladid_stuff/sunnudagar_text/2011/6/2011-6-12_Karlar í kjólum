Ég veit ekki hvað það er en það er eitthvað ótrúlega fyndið við það að sjá karlmenn í kvenmannsfötum .
Einhverjir hvá áreiðanlega við og hugsa að ég sé með vanþróaðan húmor en svo er ekki .
Fullur salur af fólki , sem horfði á Húsmóðurina í Borgarleikhúsinu á þriðjudagskvöldið , er að minnsta kosti sammála mér .
Húsmóðirin er nýr íslenskur gleðileikur að hætti Vesturports .
Umfjöllunarefnið er íslenskur veruleiki á þremur mismunandi tímabilum og er útfærslan farsakennd og með kabarettívafi en töluvert er sungið í verkinu .
En aftur að skemmtanagildi karla í pilsi .
Það er skrýtið hvernig fagurskapaðir karlmannslíkamar verða vanskapaðir og skrýtnir í kjól .
Það verður bara of mikið af hárum og vöðvum til sýnis , það vantar alla mýkt í útlit jafnt og hreyfingar .
Það er gaman að sjá karlmannlega menn eins og Gísla Örn Garðarsson og Björn Hlyn Haraldsson leika konur ( reyndar hárugar og kraftalegar konur ) .
Húsmóðirin er þannig leikrit að ekki er verið að sækjast eftir því að gera kvenhlutverkið fullkomlega raunverulegt , það héldi enginn að Gísli Örn væri kona þótt hann hefði vaxað á sér bringuna og leggina ! Svo má ekki gleyma Víkingi Kristjánssyni sem er frábær í hlutverki táningsstúlku á hápunkti gelgjuskeiðsins .
Eitt af söngatriðunum í leikritinu er einmitt stórkostlegt dansatriði með henni og vinkonum ( körlum ) við lagið " Single Ladies ( Put a Ring on It ) " með Beyoncé .
Nánari útskýringar ekki þörf ( fyrir utan að geta þess að há fótspörk og rassaskak er stór hluti af dansinum ) .
Jóhannes Níels Sigurðsson er líka stórskemmtilegur í hlutverki frænkunnar , sem áhorfendur fylgjast með frá því hún er ung kona þar til hún verður skakklappa gamalmenni .
Hún leynir sko á sér og ég er ekki að tala um það sem er undir pilsinu .
Nína Dögg Filippusdóttir er síðan eina alvörukonan í verkinu og tekur á sig margar mjög ólíkar kvenmyndir , sem gaman er að fylgjast með .
Ein af uppáhaldsmyndunum mínum er einmitt Some Like It Hot en í þeirri mynd leika tveir mjög karlmannlegir og vel skapaðir menn , Tony Curtis og Jack Lemmon , tónlistarmenn , sem verða að fara í gervi kvenmanna til að flýja undan mafíunni .
Þeir leika á móti leikkonu sem er sú kvenlegasta af þeim kvenlegu , Marilyn Monroe .
Þeir verða því enn stórgerðari og klunnalegri í kvenhlutverkum sínum í samanburðinum .
Útkoman er stórkostlegt grín , sem allir ættu að hafa séð .
Myndin er frá árinu 1959 , sumsé yfir hálfrar aldar gömul , og enn er hægt að hlæja að henni .
Það er gott að vita að grín með körlum í kjólum er enn í fullu gildi eins og sannast í Húsmóðurinni .
Björn Hlynur og Gísli Örn eru Tony Curtis og Jack Lemmon Íslands en ég ætla ekki að segja hvor er Curtis og hvor Lemmon .
Hvað finnst ykkur ? Inga Rún Sigurðardóttir ingarun@mbl.is 