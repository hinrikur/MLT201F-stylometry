Saga þessa lands er óvíða áþreifanlegri en í gamla bænum í Borgarnesi .
Það liggur við að maður heyri andardrátt þeirra feðga , Skalla-Gríms og Egils , þegar maður stendur við Landnámssetur Íslands og horfir út á Brákarsundið .
Þangað út flúði ambáttin og fóstra Egils , Þorgerður brák , í dauðans ofboði undan Skalla-Grími .
Andartaki áður hafði hún bjargað lífi Egils litla með því að snúa athygli hins hamramma Skalla-Gríms yfir á sjálfa sig .
Kappinn elti hana langa leið niður að sjó þar sem hún lagðist til sunds en hann henti á eftir henni steini miklum sem kom milli herða fóstrunni .
Kom hvorugt upp síðan , segir sagan .
Gegnt Landnámssetrinu var í síðasta mánuði opnað listhús , Gallerí Gersemi , og ráða þar húsum hjónin Þorkell Þorkelsson ljósmyndari og Heba Soffía Björnsdóttir sem er menntuð í sálfræði en hefur jafnframt langa reynslu af markaðsstarfi .
Var að kafna í Madríd Þorkell og Heba hafa verið á flandri undanfarin ár .
Fyrst dvöldust þau um tíma á Spáni , síðan í Danmörku , næst á Írlandi , þar sem Heba lauk meistaraprófi í vinnusálfræði og loks í Bretlandi , þar sem Þorkell lagði stund á meistaranám í ljósmyndun .
Heba er fædd og uppalin í Borgarnesi en gerði ekki ráð fyrir að setjast þar að aftur – þar til fyrir fáeinum árum .
" Það var þegar við bjuggum í Madríd að ég fór að velta þessum möguleika fyrir mér .
Ég var að kafna í stórborginni miðri , sá bara þökin á næstu húsum .
Ég saknaði víðáttutilfinningarinnar og hafsins og þegar við Þorkell fluttum heim fyrir hálfu öðru ári ákváðum við að láta á það reyna að búa hér í Borgarnesi .
" Svo skemmtilega vill til að bóndi hennar á líka rætur í Borgarnesi en afi hans , Eggert Ólafur Einarsson , var þar héraðslæknir um árabil .
Kona hans var Magnea Jónsdóttir .
" Ég gisti stundum hérna sem strákur og er eiginlega alveg viss um að ég hafi séð Hebu niðri á höfn að veiða kola .
Það var allavega kotroskin stelpa , " rifjar hann upp og hlær .
Heba hefur á hinn bóginn sínar efasemdir .
" Þetta getur varla verið , alla vega tók ég ekki eftir þér .
Það er skrýtið fyrst þú varst strákur úr Reykjavík .
" Dátt er hlegið .
Hvort sem sagan er sönn eður ei búa þau nú steinsnar frá staðnum þar sem Heba á að hafa verið að veiða í svonefndu Hervaldshúsi .
" Sumir kalla húsið nú bara skókassann , vegna smæðar þess , " bendir Þorkell á , " en húsið er ekki allt þar sem það er séð .
" Heba réð sig fyrst í vinnu á Markaðsstofu Vesturlands , þar sem hún starfaði í rúmt ár , en þar sem lengi hefur blundað í þeim Þorkeli að fara út í eigin rekstur fóru þau fljótlega að velta fyrir sér möguleikum í Borgarnesi .
" Ég hef listatenginguna og Heba vann lengi að markaðsmálum , meðal annars hjá SPRON og Íslandsbanka , þannig að í galleríinu sameinum við krafta okkar , " segir Þorkell .
Í framhaldinu festu þau kaup á húsnæði á Brákarbraut 10 ásamt foreldrum Hebu sem þeim þykir kjörin staðsetning .
" Gamli bærinn hérna í Borgarnesi er allur að lifna við með Landnámssetrinu , Brúðuheimum , Safnahúsi Borgarfjarðar , Gamla mjólkursamlaginu og úrvali gististaða , auk þess sem nokkrir listamenn eru með vinnustofur í Brákarey , " segir Heba og Þorkell bætir við að þetta minni hann á Álafoss-svæðið fyrir tíu til fimmtán árum .
" Samlegðaráhrifin eiga vonandi eftir að verða góð , þetta vinnur allt saman .
" Ljósmyndir eru eðli málsins samkvæmt fyrirferðarmiklar í Galleríi Gersemi .
Hægt er að kaupa myndir eftir Þorkel og marga fleiri ljósmyndara , auk þess sem einn veggur í galleríinu verður jafnan lagður undir sýningu .
Fyrstur til að sýna verk sín þar er breski ljósmyndarinn Peter Doubleday en þeir Þorkell kynntust í námi ytra .
Á sýningunni eru svokallaðar " still life-myndir " og segir Þorkell myndir Doubledays við fyrstu sýn ekki láta mikið yfir sér en þegar betur er að gáð sé vandað reglulega vel til verks .
" Peter er upprunalega málari en hefur nú snúið sér alfarið að ljósmyndun .
Honum þótti málverkið of seinvirkt .
" Sýning Doubledays stendur til 17. júlí .
Leggja upp úr gæðunum Eitt af markmiðum gallerísins er að kynna ljósmyndina sem listform og Þorkell er boðinn og búinn að segja gestum söguna bak við myndina .
" Það breytir öllu að útskýra hlutina fyrir fóki , " segir Heba og Þorkell bætir við að þau vilji gjarnan heyra í sem flestum ljósmyndurum .
" Við erum að leita að öllum mögulegum gerðum ljósmynda , ekki bara landslagi .
" Að öðru leyti kennir margra grasa í galleríinu , þar getur að líta gler , textíl , keramik , steina , málm , tré og postulín .
" Við leggjum upp úr gæðunum , þetta eru ekki þessir dæmigerðu minjagripir .
Þeir eiga vitaskuld alveg rétt á sér en okkur langaði að vera með aðrar áherslur .
Hafandi sagt það teljum við líka mikilvægt að munirnir séu á viðráðanlegu verði , " segir Heba og Þorkell bætir við að nauðsynlegt sé að horfa á heildarmyndina , hvað fari saman .
Meðal listamanna sem eiga verk í galleríiinu má nefna Dýrfinnu Torfadóttur skartgripahönnuð , Pál Kristjánsson hnífagerðarmann , keramíklistakonuna Koggu , Sigrúnu Einarsdóttur glerlistakonu í Bergvík á Kjalarnesi , Snjólaugu Guðmundsdóttur textíllistamann á Brúarlandi og móður Hebu , Þóru Hafdísi Þorkelsdóttur glerverkskonu í Borgarnesi .
" Þetta er mjög breiður hópur og gaman að segja frá því að sumt af þessu fólki hefur haft samband við okkur af fyrra bragði , " segir Þorkell og Heba bætir við að þau vilji gjarnan taka inn muni úr héraði .
" Fólk má endilega hafa samband og sýna okkur hvað það hefur upp á að bjóða .
Við tökum svo afstöðu til þess hvort það passar inn í heildarmyndina hjá okkur .
" Grunnþemað er að verkin séu íslensk en Heba og Þorkell segja einnig æskilegt að gleðin ráði ríkjum .
Gallerí Gersemi sé öðrum þræði óður til gleðinnar .
" Við erum að gera þetta með hjartanu og njótum þess að selja muni sem færa fólki gleði , " segir Þorkell .
Ánægð með viðtökur Það er kúnst að koma á fót galleríi og hjónin nutu aðstoðar Dóru Hansen innanhússarkitekts fyrir opnunina .
" Dóra er hjá Innanhúsarkitektum 1a og er alveg frábær á sínu sviði , " segir Heba .
" Hún hefur mikinn áhuga á þessu svæði enda með bústað í Borgarfirðinum .
Hún hefur líka hannað fyrir Hótel Hamar og nýja landshlutaupplýsingamiðstöð í Borgarnesi .
" Gallerí Gersemi hefur verið opið í rúman mánuð og Heba og Þorkell eru afar ánægð með viðtökur .
Þau segja Íslendinga og útlendinga skiptast í svo til jafnar fylkingar en mikið veltur vitaskuld á erlendum ferðamönnum yfir sumartímann .
" Við erum aðeins byrjuð að kynna okkur og þetta er greinilega farið að spyrjast út , " segir Heba en með stuttu millibili hafa þau tekið á móti tveimur stórum hópum .
Meirihluti gesta til þessa er konur , karlarnir bíða gjarnan fyrir utan .
" Þeir nenna ekki inn en koma svo auga á hnífana hans Páls í glugganum .
Þá koma þeir rjúkandi inn , " segir Þorkell sposkur á svip .
Heba og Þorkell renna blint í sjóinn , segjast ekki hafa hugmynd um hvort markaður sé fyrir listhús af þessu tagi í Borgarnesi .
" Oft er sagt að fyrirtæki þurfi þrjú ár til að koma undir sig fótunum og við erum reiðubúin að gefa þessu tíma .
Þetta er fyrsta sumarið okkar og við erum undir það búin að traffíkin verði minni í vetur .
Ætli við sjáum það ekki nokkurn veginn eftir tvær vertíðir hvort þetta er raunhæft eða ekki .
Vonandi höfum við veðjað á réttan hest .
" 