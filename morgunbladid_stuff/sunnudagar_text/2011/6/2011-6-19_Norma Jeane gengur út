Hinn 21 árs gamla Los Angeles-búa James Dougherty hefur eflaust ekki órað fyrir því þegar hann gekk að eiga stúlkuna í næsta húsi , hina sextán ára gömlu Normu Jeane Baker , á þessum degi fyrir 69 árum að hún ætti síðar eftir að verða ein frægasta og umtalaðasta kona sem uppi hefur verið .
Unga parið hafði verið að slá sér upp og þegar forráðamaður Normu Jeane , Grace Goddard , ákvað að fylgja bónda sínum til Virginíu , þar sem honum hafði boðist bitastætt starf , urðu þau skyndilega að taka stóra ákvörðun .
Ljóst var að Norma Jeane gæti ekki farið með til Virginíu ( af ástæðum sem ekki liggja fyrir ) og móðir hennar , Gladys Pearl Baker , sem á þessum tíma var vistuð á stofnun vegna geðraskana , tók ekki í mál að vinafólk ættleiddi stúlkuna .
Til þess að forða Normu Jeane frá því að lenda enn og aftur á munaðarleysingjahæli kom upp sú hugmynd að Dougherty hreinlega kvæntist henni .
Hermt er að ungi maðurinn hafi verið fráhverfur hugmyndinni í fyrstu en látið til leiðast fyrir áeggjan Normu Jeane sjálfrar og ekki síður Grace Goddard .
Goddard þessi var besta vinkona móður Normu Jeane .
Föður sínum kynntist Norma Jeane aldrei .
Fyrstu sextán ár ævi sinnar hafði stúlkan þvælst á milli heimila og munaðarleysingjahæla , stundum gat Goddard haft hana , stundum ekki .
Fyrir liggur að hún var beitt ofbeldi á einu heimilanna , hjá frænku sinni Olive Brunings í Compton , Kaliforníu , og sumir hafa gert því skóna að það hafi verið af kynferðislegum toga .
Einhverjir ævisöguritarar Normu Jeane hafa velt því fyrir sér hvort sú reynsla hafi markað upphafið að ógæfu hennar , lyfjamisnotkun , svefntruflunum og fleiru .
Brúðkaupið fór fram strax eftir að Norma Jeane hafði útskrifast úr grunnskóla og hafði frænka hennar og velunnari Ana Lower veg og vanda af undirbúningi .
Fyrst um sinn var Norma Jeane heimavinnandi en fljótlega réð hún sig til starfa í lítilli verksmiðju í grenndinni .
Í endurminningum sínum kveðst hún ekki hafa upplifað sig sem eiginkonu – hafði mest yndi af því að leika sér úti við börnin í hverfinu þangað til eiginmaður hennar kallaði á hana .
Heimsstyrjöldin síðari var í algleymingi og ári síðar gekk James Dougherty í sjóherinn og sigldi út á Kyrrahafið .
Norma Jeane þrábað hann víst um að barna sig áður enda óttaðist hún að hann skilaði sér ekki heim aftur .
Dougherty þótti það af og frá , Norma Jeane væri enn of ung til að eiga barn .
Hann lofaði hins vegar að ganga af einurð í málið þegar hann sneri aftur .
Í fjarveru Doughertys fékk Norma Jeane vinnu í flugvélaverksmiðju við að sprauta flugvélaparta og fara yfir fallhlífar .
Þar kom ljósmyndari hersins auga á stúlkuna íðilfögru og í kjölfarið birtust myndir af henni í tímaritinu Yank .
Þar með voru örlög hennar ráðin .
Norma Jeane komst á mála hjá Blue Book-umboðsstofunni og varð á augabragði vinsælasta stúlka stofunnar .
Hún var hvött til að lita hár sitt ljóst og frækin ferill í kvikmyndum var framundan undir tökunafninu Marilyn Monroe .
Þegar aumingja James Dougherty sneri heim í stríðslok var hjónabandinu lokið .
Hann gekk í lögregluna og sneyddi alla tíð hjá bjarma sviðsljóssins .
Dougherty lést árið 2005 , 84 ára að aldri .
Marilyn Monroe giftist aftur í tvígang , fyrst hafnaboltahetjunni Joe DiMaggio og síðan leikritaskáldinu Arthur Miller .
Báðum hjónaböndum lauk með skilnaði .
Monroe lést af völdum ofnotkunar lyfja sumarið 1962 .
Hún var einungis 36 ára .
orri@mbl.is 