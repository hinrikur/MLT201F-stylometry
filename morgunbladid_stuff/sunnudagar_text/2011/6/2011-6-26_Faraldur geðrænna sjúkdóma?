Stöndum við andspænis faraldri geðrænna sjúkdóma og ef svo , hvers vegna ? Þessari spurningu er varpað fram og fjallað um í umsögn Marciu Angell , fyrirlesara við læknadeild Harvardháskóla , um þrjár nýjar bækur , sem út hafa komið að undanförnu um geðsjúkdóma og lyfjameðferð en umsögnin birtist í New York Review of Books nú fyrir skömmu .
Eru lyfjafyrirtækin farin að hafa áhrif á hvernig geðsjúkdómar eru skilgreindir og hver sé bezta meðferðin við þeim ? Hafa læknar gengið í bandalag við lyfjafyrirtækin ? Virka geðlyfin ? Þetta eru spurningar , sem fjallað er um í bókunum og umsögn Marciu Angell .
Svo vill til að sömu daga og þessi athyglisverða bókaumsögn birtist í hinu virta bandaríska bókatímariti var staddur hér á landi Daniel Fisher , bandarískur geðlæknir , sem sjálfur var greindur með geðklofa en náði fullum bata , ekki með lyfjameðferð heldur samtalameðferð og öðrum hætti .
Hann flutti fyrirlestur á vegum grasrótarsamtakanna Hugarafls , Maníu og Unghuga sl. mánudag .
Það vakti athygli mína hvað fundurinn var vel sóttur og að yfirgnæfandi meirihluti fundarmanna var konur .
Af hverju hafa þær meiri áhuga á geðsjúkdómum en karlar ? Aðsóknin bendir til þess að þörf sé fyrir umræður um þetta efni hér .
Kjarninn í málflutningi Daniels Fishers , Irvings Kirsch , sálfræðings við Háskólann í Hull , sem skrifaði bókina The Emperor ' s New Drugs : Exploding the Antidepressant Myth , Roberts Whitaker , blaðamanns , sem skrifaði bókina Anatomy of an Epidemic : Magic Bulletts , Psychiatric Drugs and the Astonishing Rise of Mental Illness in America ( og áður Mad in America 2001 ) og Daniels Carlats , geðlæknis í Boston , sem skrifaði bókina Unhinged : The Trouble with Psychiatry – A Doctor ´ s Revelations About a Profession in Crisis , er með einum eða öðrum hætti sá , að ekki hafi verið sýnt fram á að geðsjúkdómar stafi af ójafnvægi í efnasamsetningu í heilanum , sem hægt sé að lækna með lyfjum .
Skv. frásögn Marciu Angell heldur Whitaker því raunar fram , að lyfin geri illt verra .
Töluverðar umræður urðu um þetta mál hér á Íslandi fyrir nokkrum árum , sem að hluta til voru sprottnar af þeim sjónarmiðum , sem Whitaker setti fram í bókinni Mad in America og að einhverju leyti byggir hugmyndafræði grasrótarsamtaka á borð við Hugarafl og Hlutverkasetur á áþekkum viðhorfum .
Sl. miðvikudag sagði Kristinn Tómasson , formaður Geðlæknafélags Íslands , í viðtali við Morgunblaðið í tilefni af heimsókn Fishers : " Aðalatriðið er að stilla ekki einum kosti upp andspænis öðrum þannig að það stuði sjúklinginn .
" Og jafnframt var eftirfarandi haft eftir Kristni : " Hann telur ekki að of mikil áherzla hafi verið lögð á líffræðilegu hliðina á kostnað hinna .
Miklar félagslegar umbætur hafa orðið , t.d. með aukinni áherzlu á að gefa fólki möguleika á búsetu úti í samfélaginu fremur en á stofnunum .
Aðgengi að sálfræðilegum stuðningi hafi batnað mjög og einnig hafi mikil þróun orðið í geðlyfjum .
" Þeir , sem hafa horfzt í augu við alvarlega geðsjúkdóma eiga erfitt með að trúa því að hægt sé að ráða bót á þeim án þeirra nútímalegu lyfja , sem komið hafa til sögunnar á síðustu áratugum .
Daniel Fisher heldur öðru fram og vísar til eigin reynslu en tekur þó fram að hann mæli ekki algerlega á móti lyfjum .
Auðvitað er það svo , að það sem einum hentar á ekki við annan og það getur bæði átt við um samtalameðferð og lyf .
Vandinn við þessar umræður er hins vegar sá , að þær valda óróa á meðal þeirra , sem taka lyf vegna alvarlegra geðsjúkdóma , og ýta undir spurningar í þeirra huga um hvort kannski sé í lagi að hætta að taka lyfin ( þau geta haft óþægilegar aukaverkanir ) – og það getur haft alvarlegar afleiðingar , þótt ekkert sé hægt að fullyrða um það fyrirfram .
Hins vegar er það áhugaverð spurning , sem Marcia Angell varpar fram um faraldur geðrænna vandamála .
Hún bendir á rannsókn , sem National Institute of Mental Health í Bandaríkjunum efndi til 2001-2003 , sem bendi til að 46% Bandaríkjamanna falli undir einhverja af fjórum megin-skilgreiningum American Psychiatric Association á geðröskunum einhvern tíma á ævinni .
Er sem sagt hugsanlegt að a.m.k. á Vesturlöndum og þar á meðal á Íslandi hafi skilgreining á geðröskunum orðið víðtækari með árunum og meira um að læknar og sálfræðingar fái til meðferðar vægari geðraskanir , sem áður var ekki talin ástæða til að gera neitt við ? Og að vaxandi umræður um geðlyfin og notkun þeirra sé til komin vegna þess að meira álitamál sé hvort lyfjameðferð eigi við í hinum vægari tilvikum ? Það er mikilvægt að þessar umræður fari fram á réttum forsendum .
Það er himinn og haf á milli vægra geðraskana , sem hægt er að fást við með samtalameðferð , og alvarlegra geðsjúkdóma , sem hingað til hefur ekki verið sýnt fram á með fullgildum rökum og staðreyndum að hægt sé að ráða bót á án lyfjameðferðar .
Alveg eins og umræður um svonefnt " læknadóp " fóru úr böndum fyrir skömmu .
Eitt er notkun lyfja vegna alvarlegra sjúkdóma .
Annað er misnotkun þeirra sömu lyfja .
Það er hægt að misnota geðlyf , svefnlyf , verkjalyf og önnur lyf en sú misnotkun er sérvandamál , sem ekki má blanda saman við notkun þeirra vegna alvarlegra sjúkdóma .
Þekking okkar á geðsjúkdómum er ekki komin á það stig að hægt sé að fullyrða neitt um þau álitamál , sem fjallað er um í þessum umræðum og hér hefur verið vitnað til .
Hitt fer ekki á milli mála að opnar umræður um þau eru mikilvægar – og líklegar til að auka skilning á eðli þessara sjúkdóma .
