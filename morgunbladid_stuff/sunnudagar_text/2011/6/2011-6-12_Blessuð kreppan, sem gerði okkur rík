Undanfarna daga hafa birst hér í Morgunblaðinu athyglisverðar greinar um hlýnandi veðurfar og áhrif þess á náttúru landsins .
Orsök hlýnunar jarðar er meðal annars talin vera aukning svokallaðra gróðurhúsalofttegunda í andrúmsloftinu .
Þegar talað er um gróðurhúsalofttegundir er yfirleitt átt við lofttegundina koldíoxíð .
Ýmis starfsemi okkar mannanna skapar aukna framleiðslu á koldíoxíði , notkun jarðefnaeldsneytis eins og olíu og kola skiptir þar hvað mestu máli .
Það verða því að kallast góðar fréttir fyrir náttúruna að mikill samdráttur hefur orðið í allri umferð hér á landi .
Sem dæmi má nefna að ferðir um Hvalfjarðargöng hafa dregist saman um 11% miðað við sama mánuð í fyrra .
Umferð í göngunum dróst saman um 8,15% fyrstu fimm mánuði þessa árs en samdrátturinn á landsvísu , samkvæmt tölum Vegagerðarinnar , var 8,8% á sama tíma .
Gífurlegur samdráttur er í umferð á þjóðveginum yfir Hellisheiði eða um 22% á milli ára .
Sé litið á þróunina eftir landshlutum kemur í ljós að samdrátturinn milli mánaða er mestur á Suðurlandi eða 19,9 , 15,1% á Vesturlandi , 13,4% á Norðurlandi , 12,7% á Austurlandi og 4,5% á höfuðborgarsvæðinu .
Miðað við spá Vegagerðarinnar stefnir samdráttur á árinu í 8-9 prósent .
Það er metsamdráttur síðan 1975 og þrisvar sinnum meiri samdráttur en hann hefur orðið mestur áður .
Við losum sem sagt minna af koldíoxíði út í andrúmsloftið , eyðum minna af eldsneyti og spörum verðmætan gjaldeyri .
Jákvæð áhrif kreppunnar gera víða vart við sig .
Við förum betur með hlutina en áður , nýtum matvæli og ýmsan varning betur en fyrir hrun .
Heildarmagn úrgangs minnkaði á milli áranna 2008 og 2009 og greina fróðir menn þar greinilega niðursveiflu efnahagslífsins .
Um 600 þúsund tonn af úrgangi féllu til árið 2009 en yfir 700 þúsund tonn árið áður , það er 17% minna sorp .
Hins vegar er mikilvægt að hafa það í huga að hlýnun jarðar hefur margvísleg neikvæð áhrif á lífríkið , einkum þó sunnar á hnettinum .
Við hér á Íslandi sjáum þessi neikvæðu áhrif , jöklar hopa , Snæfellsjökull gæti horfið á næstu árum .
Talsvert veiðist nú minna af sjóbleikju , þá hefur dregið úr loðnuveiði hér við land , loðnan er , eins og bleikjan , kaldsjávarfiskur sem virðist nú leita á norðlægari slóðir .
Þá hefur verulega dregið úr varpi lunda og kríu .
Lundastofninn við sunnanvert landið hefur dregist verulega saman .
Varp lunda í Vestmannaeyjum hefur brugðist sjö ár í röð og síðastliðin þrjú ár hafa um 90% af ungum í stóru kríuvörpunum á Snæfellsnesi drepist .
Þetta eru alvarleg tíðindi ef það er haft í huga að hér á Íslandi verpa 20-30% kríustofnsins í heiminum .
Í þessu sambandi er þó mikilvægt að hafa í huga að Ísland er á mörkum hins byggilega heims .
Kostir hlýnunar jarðar eru því talsvert meiri fyrir okkur Íslendinga en ókostirnir .
Siglingaleiðir um norðurslóðir opnast og hægt verður að bora eftir olíu mun norðar en áður hefur verið gerlegt , þessar breytingar geta skapað talsverðar tekjur hér á landi á komandi árum .
Landið gæti klæðst birkiskógum á ný , en vaxtarskilyrði birkiskóga eru nú átta sinnum betri en þau voru fyrir 1970 .
Staða matvælaframleiðslu á Íslandi mun batna , hægt verður að stórauka kornrækt og skógrækt verður mun arðbærarri en áður .
Sjór hefur hitnað um eina til tvær gráður á undanförnum fimmtán árum , framleiðsla í vistkerfi hafsins hefur aukist og fundist hefur 31 ný tegund af fiskum við landið .
Að sögn Páls Bergþórssonar veðurfræðings eykst grasspretta um nálægt 15% fyrir hvert stig sem hlýnar .
Svartsýnir vísindamenn telja hlýnun jarðar vera alvarlegustu ógnina sem mannkynið stendur frammi fyrir .
Það á greinilega ekki við um okkur Íslendinga , meira að segja kreppan virðist ætla að skapa fjölda nýrra tækifæra .
Í gamalli revíu var í texta eins lagsins þessi lína : " Blessað stríðið , sem gerði syni okkar ríka .
" Það verður því að segjast eins og er að það er hálfnöturleg staðreynd að hlýnun veðurfars eigi eftir að skapa veruleg sóknarfæri hér á landi og auðvelda okkur að sigrast á afleiðingum kreppunnar .
Vert er þó að hafa í huga að hlýskeið og kuldaskeið verða nokkurn veginn til skiptis á hverju 60 ára tímabili .
Vonandi fer því lundinn að verpa aftur í Vestmannaeyjum og sjóbleikjan að taka aftur og krían á Snæfellsnesi að koma upp ungunum sínum .
