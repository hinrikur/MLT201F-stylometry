Apamenn , forfeður vorir , eru fyrst kallaðir HOMO þegar steináhöld finnast í sömu jarðlögum og leifar þeirra .
Fyrir þann tíma kallast þeir öðrum nöfnum , t.d. ardipithecus og Australopithecus .
Sameiginlegur forfaðir þessara vera og náfrændans sjimpansans lifði fyrir meira en sex milljón árum .
Síðustu milljón árin lifðu líka oft fleiri manngerðir samtímis .
Skörun og innbyrðis skyldleiki þessara apamanna er mjög til umræðu .
Erfðaefni okkar og sjimpansans er sömu gerðar að 99% leyti , en munur á okkur og honum er fólginn í örfáum stýrigenum .
Þessi gæfumunur er þó mjög mikill í augum sköpunarsinna ( creationista ) .
Raunar óbrúanlegur .
Himneskur .
Þetta má til sanns vegar færa .
En gæfumunurinn eru stýrikerfin sem að mestu leyti eru utan erfðaefnisins , en með rætur sínar þar .
Skaparinn , náttúran sjálf , leikur svo á þetta hljóðfæri , hljómborðið .
Og þau eru eitt .
En tónverkið verður svipgerðin .
Kraftbirtingarhljómurinn .
Ein svipgerð sem greinir á milli sjimpansa og homo sapiens er vígtönn karlapans .
Hana notar hann sjaldan sem vopn gegn öðrum skepnum sem girnast líf hans og limi , heldur gegn öðrum meðbræðrum sínum sem girnast móðurlíf kvennabúrs hans .
Þetta er eitt helsta manndómsmerki hans .
Sjimpansar lifa eins og flest spendýr við fjölkvæni .
Vinátta og ást birtast lítið sem ekkert í kynlífi þeirra .
Þar er flest með hætti vinar mannsins , hundsins .
Vinátta apans birtist aðeins á milli móður og unga ( madonna-myndin ) eða á milli unga og unglinga beggja kynja .
Og það er faðmlagið .
En það birtist ekki á milli frjórra foreldranna .
Fyrir utan frjóvgunarathöfnina er kynlíf apans aðallega valdatækni sem staðfestir hávaveldið ( hierarchial kerfið ) í hópnum .
Og manndómsmerkið á milli stóru táa karlapans er veldissprotinn og bareflið fremur en frjóhnappurinn .
Svona getur Darwínisminn verið .
Og þá er lífið engin elsku mamma .
Risu upp á afturlappirnar Það var lengi skoðun fræðimanna að forfeður vorir hafi þróast á björtum gresjum Afríku ( savönnum ) eftir að þeir höfðu yfirgefið skuggalega frumskóga álfunnar .
Á gresjunum hafi þeir risið upp á afturlappirnar , en opnað faðm sinn löngu síðar og auðsýnt maka sínum ástina augliti til auglitis og síðan umheiminum andríkið .
Og þegar þeir hættu að ganga á framlimunum hafi laus höndin fengið nýtt hlutverk sem skyn- og verkfæri .
Þeir fóru að velta hlutunum fyrir sér fyrir framan frán augun .
Heimsmyndin breyttist og heilinn tók að stækka í takt við greind þeirra .
Frumbernskuslóðin varð einnig að breikka svo að þeir kæmust klakklaust inn í þennan táradal .
Aðlögun móðurinnar að þessu varð breiðari mjaðmir , þannig að hún var ekki lengur sama hlaupadrottningin og fyrrum .
Ungi hennar kom líka fyrr í heiminn en ella , til að draga úr vansköpun fótabergs hennar .
Hvort tveggja gerði svo þessa einstæðu móður háðari barnsföður sínum .
Þau breiddu því nýopnaðan faðminn í mót hvort öðru og ástin kviknaði í millum þeirra .
Skaffarinn varð líka skapaður með fangið fullt af lífsins gæðum .
Bigami manna varð til .
Slík sambúð er reglan hjá fuglum , en undantekning meðal spendýra .
Vinur mannsins hundurinn eða réttara sagt úlfurinn forfaðir hans er ein helsta undantekningin .
Karlapinn þurfti ekki lengur á vígtönninni að halda og tók því drengurinn augntönn .
Hann virtist friðsamari og blíðari en fyrrum .
Og allt sem efldi þetta samband foreldranna efldi darwínistískt framgang tegundarinnar .
Kynlífið var ekki lengur valdabarátta eða hrein frjóvgunarathöfn , heldur ástarlíf sem styrkti samband móður og föður .
Maðurinn varð manns gaman .
Og þetta kenndi börnunum líka góða siðu .
Maðurinn , einkum kvenmaðurinn , missti feldinn .
Hárunum fækkaði ekki , en þau urðu miklu styttri og skynugari .
Fitulagið undir húðinni einangraði og gerði líka húðina að mýkri beð , bæði barni og bónda .
Og konubrjóst hennar voru á sínum stað og staðfestu ást þá sem hún bar í brjósti sínu .
Ávöl formin urðu og augnayndi .
Sekúnder kyneinkenni voru komin í heiminn .
Og það vita einnig allir sem hvolpavit hafa að betra er að gera vissa hluti nakin , en að vera í búningi jöklafarans .
Og nakti apinn átti nú líka auðveldara með að losna við varmann í hita bardagans , heldur en sá sem í feldinum lá .
Vér þurfum ekki lengur á neinni baðlaug að halda .
Hvað þá stöðuvatni eða innhafi til að skilja þetta .
En Adam var nú ekki lengur vært í Paradís .
Skaparinn vísaði honum og Evu út úr Eden .
Og mannskepnan varð skinnklædd með kíkinn fyrir skinhelgu blinda auganu .
Lucy , australopithecus Afarensins , virðist nálægt upphafi þessarar þróunar þótt heili hennar væri enn á stærð við sjimpansans .
En af hverju ? Lucy hljóp við fullskapaðan fót á milli trjánna á gresjum Eþíópíu fyrir 3,2 milljónum ára .
Á sömu slóðum 1,2 milljónum ára fyrr lifði ardipithecus ramidus .
Þá var þetta land skógivaxið , loftslag rakara og Ardi aðlagaður þessu umhverfi .
Eins og Lucy var hann risinn upp , en fór eigi ferða sinna fótgangandi , heldur gekk hann á afturhöndunum , eins og náfrændinn sjimpansinn ( sem gengur einnig á framhöndunum ) .
En augntönnin var líka komin í stað vígtannar sjimpansans .
En heilabúið svipað .
Og engin steináhöld finnast í jarðlögum þessara apamanna .
Ardi lagði þannig land og lim undir afturhönd .
Hann var risinn upp á afturlappirnar , gekk á greinum trjánna eða á grund skógarins á greipum afturhanda sinna , með opinn faðminn og brosandi við augntönn .
Jafnvel blíðlega .
Eins og ástin hafi þá þegar verið kviknuð .
Löngu áður en heilinn , þessi stóra tölva ( sumir segja kynfæri ) var farin að vaxa .
Ris ( erectio ) með lítið heilabú sjimpansans var þá þegar komið í aldingarðinn .
Rannsóknin á margbrotnum leifum Ardis og á lífheimi hans var mjög löng og ströng , tók 15 ár .
Hún var fjölþætt og var allt lífkerfi hans rannsakað .
Því á efalaust margt enn eftir að koma í ljós og margar hugmyndir að fæðast .
Atgervi Ardis getur verið dæmi um svokallaða preadaptation .
Bigami og það sem því fylgir er kannski forsenda greindarinnar , en ekki öfugt ? Allt sem stuðlar að velferð unganna stuðlar mjög hratt að framgangi tegundarinnar og slær því mjög hratt í gegnum þróunina .
Hver þessi foraðlögun var nákvæmlega veit höfundur þessarar greinar eigi .
Kannski var það ástin sem kallaði þar ? En það er heillandi og upphafin Maríumynd að ástin sé upphaf mannlífs ( eins og svo oft ) .
En kannski er fleira sprottið þaðan : Móðurmálið , jafnvel ritlistin , prentiðnin og nú síðast tölvutæknin .
Hugmyndir sem hafa fæðst í heilabúi lítil pilts eða lítillar stúlku í ástríkum , hlýjum og mjúkum móðurfaðminum .
Hinn hæfi maður Rúmlega einni milljón ára eftir að Lucy lék við hvern sinn fingur og stórutá kom fram á sviðið í Afríku homo habilis , hinn hæfi maður , og birtist hagleikurinn í jarðlögum beina hans .
Þetta eru steinvölur sem voru vel í lófa lagðar , en yddar eða eggjaðar í hinn endann .
Raunar berjast bræður nútímavísinda hvössum tungum um tilveru þessara áhalda .
Svona getur bræðralag fræðimanna verið brothætt .
Næstur fram á sviðið ( fyrir 1,6 milljón árum síðan ) reis homo erectus og bar nafn með vaxtavöxtum .
Hann var að flestu líkur nútímamanninum nema að höfuðlagi og andlitsfalli .
Hann var með minna heilabú , en sennilega verið kjaftforari þrátt fyrir minna andlegt atgjörvi .
Gat bitið betur frá sér án kraftmikils orðfæris .
Hann mun fyrstur manna hafa lagt land undir fót og farið út úr Afríku .
Menjar hans finnast í Evrópu og Asíu , t.d. Peking- og Javamaðurinn sem voru hans gerðar .
Hann var hagari en forfaðir hans homo habilis .
Í hans höndum þróaðist Acheulian-tæknin .
Steinöxi hans , svissneski hnífurinn , var mönnum lengi þarfaþing .
Leifar bústaða og eldstæða hafa og fundist á slóðum hans .
Sennilega lifði þessi mannvera lengst í SA-Asíu , allt fram á okkar daga ( fyrir 50 þúsund árum ) .
Næstsíðastur var Heidelbergmaðurinn í Afríku fyrir hálfri milljón ára .
Hann var sennilega afkomandi homo erectus , en með meira andlegt atgervi .
Hann fór líka út út Afríku og finnast menjar hans í Evrópu .
Afkomendur hans þar urðu síðan homo sapiens Neanderthalensis , en sá var aðlagaður mjög að fimbulkulda álfunnar á síðasta jökulskeiði .
Í dag finnast gögn í erfðaefninu sem benda til kynblöndunar á milli þessa manns og nútímamanna utan Afríku .
Af hverju hann dó út getur nútímamaðurinn spurt sig sjálfan með sinni óþveginni samvisku .
Aldingarðurinn yfirgefinn Að lokum spratt fram afkomandi Heidelbergs-mannsins , homo sapiens sapiens , nútíma-maðurinn í S-Afríku fyrir 150-200 þúsund árum , fullskapaður en án alvæpnis .
Virðist frekar lítið hafa gerst í Afríku við tilurð hans .
Hann var í Eden og þurfti aðeins að rétta út handlegginn til að fá ávöxt í sína hönd .
Meira þurfti hann vart að hafa fyrir lífinu , fyrr en hann beit í eplið alræmda .
Þá varð hann að yfirgefa aldingarðinn , hylja nekt sína og halda út úr Afríku , út í hinn kalda heim síðasta ísaldarskeiðs .
Og þar kenndi neyðin naktri konu að spinna og karlinum að fara að vinna .
En kannski hafði áður verið heitara í kolunum í Afríku .
Það hafa verið færð vísindaleg rök fyrir því að mannskepnan var rétt útdauð þar fyrir 70 þúsund árum , þegar eldstöðin Toba í Indónesíu gaus miklu hamfaragosi .
En e.t.v. lifðu hinir gáfuðustu af ? Kannski kviknaði þá líka erfðasyndin í þessu stóra heilabúi ? Eftir þetta mikla syndaflóð sem gosið var ? Tuttugu þúsund árum ( augnabliki jarðsögunnar ) eftir þetta gos fór flokkur nútímamanna út úr Afríku og hafnaði að lokum í Ástralíu .
Í slóð þeirra í S-Asíu eru afkomendurnir , t.d. Vedda-menn á Indlandi og dökkir menn í Papúa Nýju-Gíneu .
Á næstu árþúsundum fóru aðrar mannverur út úr Afríku og höfnuðu á ýmsum slóðum Evrasíu , m.a. þeir sem neyddust til að spinna , eins og áður getur .
Það sem var sameiginlegt með þessu fólki frá Eden var , að verkfærakassi þeirra var frekar fátæklegur til að byrja með .
Virtist ekki mjög mikið hafa breytst , þótt gáfnaljós þeirra skini nú við sólu .
Og þeir skapaðir í Guðsmynd ? En hvenær varð svo upphaf orðsins ( logos ) ? Fjölbreyttur verkfærakassi Fyrir meira en 30 þúsund árum varð blossi er Cro-Magnon-maðurinn kom skyndilega fram á freðmýrum Evrópu með alvæpni .
Verkfærakassi hans var nú orðinn fjölbreyttur .
Og listaverk fóru að birtast á veggjum kalksteinshella álfunnar .
Í kjölfarið varð menningin fjölbreytt og þróunin hröð .
Hvað gerðist ? Varð stökkbreyting í erfðaefni mannsins ? Engin merki sjást þó um slíkt .
Eða varð menningarbylting ? Lífsbaráttan er engin elsku mamma og lífið er sparsamt .
Það rennur í lægðum eins og vatnið , eftir lægstu orkuleiðum .
Sparnaðurinn borgar sig , því að jörðin er ekki sá gnægtarbrunnur sem gráðugir ( og graðir ) útrásarvíkingar halda .
Þetta er líkt hroka nýfrjálshyggjunnar ( undirritaður telur sig þó vera frjálshyggjumann og telur einungis stigsmun , en ekki eðlismun vera á milli þessara tveggja gerða frjálshyggjunnar ) sem ætlar allt að drepa nú á síðustu og verstu tímum .
Nakti apinn , sem nú var kominn út úr hlýju Afríku út í kulda Evrasíu , varð að duga eða drepast .
Sá sem hefur líkamlegt og andlegt atgervi umfram aðra er líklegri að lifa af .
Og þegar neyðin er stærst er hjálpin oft næst ? Sú hugmynd fæddist kannski við þessar aðstæður , að auðveldara var að tjá sig setningarfræðilega heldur en með frumstæðara merkjamáli .
Svipuðu því sem við þekkjum í dag í umferðinni , umferðarreglurnar .
Það sem mætti kalla íconologíu ( tákn- eða myndmál ) og er kannski rót goðfræðinnar og skáldskaparins .
Hafi eitthvað þessu líkt gerst , breiddist slík menning mjög hratt út .
Í stað sýnikennslu kom samræðan með hugtökum sínum .
Og þróun áhalda varð margbreytileg og hröð .
Þetta hefur verið menningarbylting svipuð þeirri sem varð með komu ritlistarinnar , löngu síðar prentiðnarinnar og nú síðast tölvutækninnar .
Í sporum krabbameinsfruma Syntax ( setningaskipan ) hefur því hugsanlega birst fyrir rúmlega 30 þúsund árum og breiðst út með sprengikrafti .
Bæði út og suður , en líka norður og niður .
En lífkerfi norðurslóða hrundi þá um svipað leyti .
Vegna þessa og loftlagssveiflanna sem þá urðu ? Eða kannski vegna þess að við kunnum okkur ekki hóf og erum nú í sporum krabbameinsfrumanna .
Erum að eyða þessari jörð , eins og þessar frumur þeim líkama sem þær búa í .
Kannski verður þessi græðgi og óhófsemi gróðapunganna sú líknarmeðferð sem móðir Jörð fær að lokum ? Við hagvaxtaverkjum sínum ? Þótt athafnamenni þurfi svigrúm kallar það ekki á þetta lauslæti .
Með lögum skal land byggja .
Og slíkum lögum þarf ekki að beita á heiðarlegt fólk .
Heldur á þá siðlausu .
Þá gröðu .
Nútímamaðurinn hefur síðan verið vaxandi höfuðverkur hnattarins og þessi meinsemd farið hríðvernandi síðustu áratugina .
Þetta blasir við þegar þessi apamaður , sem hér heldur á stílvopni , horfir reiður um öxl .
Er nú svo komið að haus jarðarinnar er rétt ósprunginn , ef svo heldur fram sem horfir .
Þetta minnir nokkuð á fæðingu einnar átrúnaðargyðju og táknmyndar mannsins , hinnar köldu og skynsömu Pallas Aþenu .
Virðist nú spýtast út úr höfði alföður krabbavilsan ? Maðurinn sjálfur minnir á þessa meinsemd , krabbann sem hann reynir nú að berjast við .
Og stutt virðist vera í svefninn langa .
En hver erfir þá móður Jörð ? Ef einhver lífsvon er , þá er hún fólgin í frjálshyggju húmanismans , í velferð velmegunar , í mildi og í mannúðinni .
Við eigum eigi að hlýða á falskan tóninn sem ómar nú um allar jarðir : Gróðapungar allra landa sameinist .
Í dag er þetta meiri ógnun við lýðræðið og mannréttindin , sem vér á V-löndum höfum á síðustu öldum barist blóðugri baráttu fyrir , en kommúnisminn var á Stalínstímanum .
Og hverjir eiga nú að biðjast afsökunar ? Undirritaður vill báknið burt .
En munum að móðir Jörð er bákn líka .
Vil því gráan þráð lýsingarorðs í miðstigi .
Vil samt ekki afstæðishyggju eða sýndarveruleika postmódernismans .
Ekki matargerð kryddaða með pottagaldri .
Eða galar nú Galdra-Loftur þrisvar , áður en haninn nær að glenna upp gogginn einu sinni ? Apamenn eiga að endurfæðast frjálsir í faðmi fjallkonunnar .
Höfundur er læknir 