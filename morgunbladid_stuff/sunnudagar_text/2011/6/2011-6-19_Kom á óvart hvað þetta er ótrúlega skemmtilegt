Guðrún Heimisdóttir og Þóra Eggertsdóttir hrepptu 2. sætið í Gullegginu nýverið , keppni sem Innovit , nýsköpunar- og frumkvöðlasetur stendur fyrir á hverju ári , með viðskiptahugmynd sína , Puzzled by Iceland .
Keppnin er tækifæri fyrir frumkvöðla til að koma hugmyndum á framfæri og miðar að stofnun fyrirtækja .
María Elísabet Pallé mep@mbl.is Blaðamaður hitti þær stöllur , Guðrúnu Heimisdóttur og Þóru Eggertsdóttur , á skrifstofu þeirra í Toppstöðinni , gömlu varaaflsstöðinni í Elliðaárdalnum .
Þar er nú komið svokallað frumkvöðlasetur þar sem margs konar starfsemi fer fram og má með sanni segja að ný orka sé komin í húsið sem hafði staðið autt í mörg ár .
Fyrirtæki þeirra vinkvenna , Puzzled by Iceland , er innan við ársgamalt en margt hefur gerst á þeim stutta tíma frá því hugmyndin varð til .
Hver er sagan á bak við Puzzled by Iceland ? Þóra : " Síðasta sumar vorum við báðar í framlengdu fæðingarorlofi , með tvö lítil kríli , og hvorug okkar var með atvinnu að fæðingarorlofi loknu .
Okkur var farið að langa aftur út á vinnumarkaðinn , en við vorum ekki tilbúnar í fulla vinnu þar sem yngri börnin okkar voru aðeins þriggja og sex mánaða gömul .
Því ákváðum við fyrst að stofna fyrirtæki og svo kviknaði hugmyndin .
" Guðrún : " Ég hef mjög gaman af því að púsla og eina nóttina , þegar ég var að gefa dóttur minni , datt mér í hug að það gæti verið skemmtilegt að búa til púsluspil með íslenskum myndum .
Ég hafði farið til Svíþjóðar í fjölskylduheimsókn og þar keyptum við hjónin púsluspil með mynd af sænsku konungsfjölskyldunni sem nokkurs konar grínjólagjöf .
Ég hugsaði með mér af hverju þetta væri ekki til á Íslandi , t.d. með Ólafi og Dorrit ? Þarna kviknaði hugmyndin um miðja nótt og eins og með flestar hugmyndir þá var hún mjög einföld í byrjun .
" Margt hefur gerst frá því þessa örlagaríku nótt , kom ykkur á óvart að verða í 2. sæti í Gullegginu ? Þóra : " Já , þetta kom okkur á óvart .
Við tökum þetta allt í litlum skrefum , settum okkur fyrst það markmið að lenda í topp 10 hópnum .
Þegar við skráðum okkur fyrst í keppnina , fannst okkur fjarstæðukennt að lenda í öðru sæti þar sem 257 aðrar viðskiptahugmyndir voru einnig skráðar til leiks .
Eftir að við komumst í topp 10 var næsta markmið að klára keppnina með sigri og við erum svo sannarlega ánægðar með árangurinn .
Eyrún , sem lenti í 1. sæti , ætlar að hjálpa ungbörnum að hætta að gráta á nóttunni .
Þar sem við erum báðar tveggja barna mæður erum við auðvitað mjög spenntar fyrir hennar verkefni , enda þekkjum við vel svefnleysið sem nýbakaðir foreldrar upplifa oft á fyrstu mánuðum , jafnvel árum , í lífi barna sinna .
" Guðrún : " Þeir sem komust í topp 10 hópinn fengu svo tækifæri til að kynna viðskiptahugmynd sína fyrir 15 manna dómnefnd sem samanstóð m.a. af fjárfestum og stjórnendum úr íslensku atvinnulífi .
Áður en við fórum inn í herbergið og héldum okkar kynningu , hugsuðum við til þess að við hefðum báðar farið í tvígang upp á fæðingardeild og komið samtals fjórum börnum í þennan heim – þessi kynning hlyti að vera barnaleikur miðað við það .
Kynningin okkar gekk auðvitað ljómandi vel og við mælum með þessari " pepp-ræðu " fyrir allar konur .
" Var eitthvað sérstakt sem veitti ykkur innblástur ? Guðrún : " Í raun má segja að landið okkar og náttúran sé innblásturinn okkar .
Á hverju púsli er ljósmynd af íslenskri náttúruperlu eða íslensku dýri .
Við höfum eytt löngum stundum fyrir framan tölvuna og skoðað vefsíður á borð við www.flickr.com í leit að ljósmyndum .
Allar ljósmyndir sem við höfum notað á púslin hingað til hafa verið teknar af íslenskum áhugaljósmyndurum og eitt af nýju púslunum sem koma í verslanir í lok maí er með ljósmynd úr keppni sem við héldum í samvinnu við vefinn ljosmyndakeppni.is .
" Hvaðan kom nafnið ; Puzzled by Iceland ? Guðrún : " Stuttu eftir að hugmyndin kviknaði , komumst við í samband við hönnuðinn okkar , Sóleyju Þórisdóttur vöruhönnuð .
Hún stakk í raun upp á nafninu , Puzzled by Iceland , í kjölfarið á langri útskýringu okkar á hugmyndinni .
Öll okkar samskipti fara í gegnum Skype þar sem Sóley er búsett í Amsterdam .
En samstarfið gengur ótrúlega vel og það er frábært að vinna með svona hæfileikaríkum hönnuði .
Við Þóra notum einnig Skype í daglegri vinnu , ef við getum ekki verið samtímis á sama stað – ef t.d. önnur okkar er heima með veikt barn .
" Allir dagar eru föstudagar Fyrirtækið heitir Puzzled by Iceland sem hæfir vel íslensku fyrirtæki sem hannar og framleiðir púsluspil en vörumerkið er " Puzzled by .
Vörumerkið býður upp ýmsa möguleika , til dæmis púsluspil fyrir önnur lönd , og það er einmitt það sem koma skal hjá vinkonunum .
Hvernig hefur gengið að láta skrásetja vörumerkið ? Þóra : " Þar sem varan okkar er afar einföld – púsluspil með ljósmyndum af íslenskum náttúrperlum og dýralífi – og í mjög einföldum umbúðum þá er í raun ekki hægt að sækja um einkaleyfi á henni .
Hins vegar byrjuðum við strax á því að skrásetja vörumerkið , , Puzzled by á Íslandi og nú bíðum við eftir svari við umsókn okkar um skráningu vörumerkisins í Noregi , Evrópusambandinu og Bandaríkjunum .
Skráning vörumerkis er kostnaðarsamt ferli en það borgar sig , ef áætlanir standast eins og við gerum ráð fyrir .
" Hvernig hefur ykkur gengið frá því að fyrirtækið var stofnað 2010 ? Þóra : " Ákvörðunin um að stofna fyrirtæki var tekin í júní og eftir nokkrar vangaveltur negldum við hugmyndina niður í júlí .
Föstudaginn 13. ágúst stofnuðum við svo kennitöluna enda við höfum fulla trú á því að föstudagurinn þrettándi sé happadagur .
Varan var svo komin til landsins og í verslanir í nóvember .
Nú er næsta framleiðsla væntanleg til landsins eftir örfáa daga og verða þá komin 9 mismunandi púsl í verslanir .
Það má því segja að þetta hafi gengið eins og í sögu .
" Guðrún : " Síðasta haust tókum við þátt í Hugmyndasmiðjunni sem var verkefni fyrir fólk í startholunum á vegum Hugmyndahúss háskólanna .
Það var ómetanlegt að fá að taka þátt í smiðjunni , enda voru þar allir af vilja gerðir við að hjálpa fólki af stað með hugmyndir sínar .
Síðan skráðum við okkur í Gulleggið sem fór fram í byrjun árs og við lærðum ótrúlega margt í því ferli .
Nú síðast í apríl fengum við síðan veglegan styrk frá Atvinnumálum kvenna , en það er sjóður á vegum Vinnumálastofnunar sem hefur síðastliðin 20 ár úthlutað styrkjum til kvenna sem hafa góðar viðskiptahugmyndir .
Í ár bárust sjóðnum alls 338 umsóknir þannig að það var mikil viðurkenning að fá næsthæsta styrkinn afhentan úr hendi velferðaráðherra við hátíðlega athöfn .
Við erum ótrúlega þakklátar fyrir hvað þetta hefur allt gengið vel .
" Er eitthvað í ferlinu hjá ykkur sem kom ykkur á óvart ? Guðrún : " Já , kannski hvað það hefur í raun allt gengið upp og aldrei grunaði mig að þetta yrði svona gaman .
Mér hefur alltaf fundist vinna bara vera vinna , eitthvert skyldustarf sem þarf að sinna til að færa björg í bú en nú er það þannig að ég verð alveg miður mín ef ég kemst ekki í vinnuna , t.d. vegna veikinda hjá börnunum , því það er svo ótrúlega gaman í vinnunni .
Það eru engir mánudagar hjá okkur – allir dagar eru föstudagar .
" Þóra : " Það kom mér einna helst á óvart hvað það að tala um hugmyndina breytir miklu .
Í byrjun þorðum við ekki að tala um hugmyndina en okkar reynsla er sú að um leið og þú byrjar að tala við fólk þá færðu þeirra skoðun á hugmyndinni og þá gerist svo margt .
Hræðslan við að einhver annar fari að stela hugmyndinni frá þér er óþörf , því að það þarf þennan mikla eldmóð sem sá hefur , sem upphaflega fær hugmyndina , til að geta komið henni í verk .
Maður græðir svo miklu meira á því að deila hugmyndinni með fólki en að sitja einn með hana .
" Samstarf við Unicef Á mæðradaginn var haldið útgáfukaffi í tilefni af upphafi samstarfs Puzzled by Iceland og Unicef .
Frú Vigdís Finnbogadóttir , sem er verndari heimsforeldra Unicef á Íslandi , tók við fyrsta púslinu .
Hvaðan kom hugmyndin að samstarfi við Unicef ? Þóra : " Það var í raun maðurinn minn sem benti mér upprunalega á þennan möguleika hjá okkur .
Hann hefur vitað lengi af löngun minni að vera virkari í góðgerðarmálum og þá sérstaklega varðandi konur og börn í þróunarlöndum .
Það var eitt kvöldið í kjölfar einnar fjölmargra umræðna okkar hjóna um gang fyrirtækisins að hann kom með þessa hugmynd að gefa hluta af söluandvirði púsluspils til góðgerðarmála .
Við Guðrún kolféllum fyrir því og settum hana strax í framkvæmd með því að hringja í Unicef og kynna hugmyndina fyrir þeim .
" Guðrún : " Þar sem börnin okkar eru ástæðan fyrir því að við stofnuðum fyrirtækið ákváðum við að þemað í púslinu sem styrkir Unicef skyldi vera móðurást .
Líkt og með öðrum púslum fylgir blað ofan í kassanum sem hefur að geyma fróðleik um myndina .
Í þessu tilfelli fjallar fróðleikurinn ekki um myndina sjálfa heldur hvað Unicef getur gert fyrir þær 500 krónur sem safnast af hverju seldu púsli .
Sem dæmi má nefna að fyrir 500 krónur getur Unicef útvegað 28 bólusetningar gegn mænusótt fyrir börn .
Svo væri gaman að geta verið í samstarfi við Unicef í öllum þeim löndum sem við förum til í framtíðinni .
" Hvaða ráðleggingar hafið þið fyrir fólk sem vill hefja sinn eigin rekstur ? Þóra : " Ég held að erfiðasta skrefið sé að taka ákvörðun um að láta reyna á hugmyndina .
Maður nær ótrúlega langt án þess að sækja um kennitölu þannig að mitt ráð er bara að stinga sér í djúpu laugina og láta reyna á það .
Ég mæli hiklaust með því að hafa einhvern með sér í liði en það þarf að vanda valið því þetta er mikil skuldbinding .
Samstarfinu á milli okkar Guðrúnar má í raun líkja við annað hjónaband .
En ég er ekki viss um að við hefðum látið þetta allt gerast ef við hefðum ekki verið saman í þessu .
" Guðrún : " Það þarf að vera ótrúlega gott samband á milli samstarfsfélaga í eigin rekstri .
Við kynntumst í viðskiptafræði í Háskólanum í Reykjavík og eigum mjög ólík áhugamál , en eigum einnig mjög margt sameiginlegt .
Við erum mjög ólíkar að mörgu leyti en kannski einmitt þess vegna vegum við hvor aðra vel upp .
Við erum á sama stað í lífinu , báðar með tvö lítil börn , og það ríkir mikill skilningur á milli okkar , en þessi skilningur skiptir sköpum í góðu samstarfi .
Svo viljum við líka benda fólki á að nýta öll tækifæri sem gefast til að fagna og fagna öllum sigrum , jafnt stórum sem smáum .
" Minjagripir eru sterk landkynning Vinkonurnar hafa sterkar skoðanir á hlutverki minjagripa og telja áhrif þeirra vanmetin þegar kemur að landkynningu fyrir Ísland .
Minjagripir séu í raun afar mikilvægir bæði fyrir ferðamennina sem og landið sjálft .
Guðrún : " Markhópurinn okkar samanstendur í grófum dráttum af erlendum ferðamönnum sem sækja Ísland heim .
Okkar markmið er að hjálpa ferðamönnum að varðveita minningarnar frá ferðalagi sínu um landið , en það er jú meginhlutverk minjagripa .
Við teljum þó minjagripi þjóna enn meiri tilgangi en einungis varðveislu minninga .
Minjagripir eru stór hluti af landkynningu sem á sér stað eftir að ferðamenn eru komnir aftur til síns heima .
Þeir ferðamenn sem hafa áhuga á að koma til landsins og kaupa sér minjagripi til að halda í minninguna um Íslandsdvölina – þeir selja öðru fólki hugmyndina um að koma til Íslands með því að sýna því meðal annars hina ýmsu hluti frá ferðalögum sínum .
Minjagripir þjóna þar af leiðandi gríðarlega mikilvægu hlutverki í landkynningu Íslands .
En það sem minjagripir gera er að þeir halda upplifun og minningum ferðamanna um Ísland lifandi þannig að þessir ferðamenn verða að nokkurs konar gangandi auglýsingu fyrir land og þjóð .
Þess vegna er svo mikilvægt að þeim standi til boða fallegir og vandaðir minjagripir sem endast .
" Þóra : " Það er okkur afar mikilvægt að geta gefið ferðamönnum færi á að varðveita dýrmætar minningar frá Íslandsdvölinni í skemmtilegum minjagrip .
Það , að geta tekið þátt í landkynningu Íslands á þennan hátt , þar sem minjagripirnir frá Puzzled by Iceland munu koma til með að lifa vel og lengi á erlendum heimilum í framtíðinni , finnst okkur ótrúlega góð tilfinning .
" Hver eru næstu skref hjá ykkur ? Þóra : " Næsta skref hjá okkur er að fara með vörumerkið út fyrir landsteinana .
Við unnum aukaverðlaun í Gullegginu frá Íslandsstofu , en þau fela í sér þátttökurétt í verkefni á þeirra vegum sem er hugsað fyrir fyrirtæki sem ætla í útflutning með vöruna sína .
Þetta verkefni hefst í haust og tekur við að sumarvertíðinni lokinni .
Styrkurinn sem við fengum frá Atvinnumálum kvenna miðast einnig við vöruþróun og erlenda markaðssókn þannig að nú þurfum við í raun bara að taka ákvörðun um hvert skal stefna , Puzzled by Norway , Puzzled by Austria , Puzzled by Texas o.s.frv. Í raun eru okkur allir vegir færir og við erum með mikinn meðbyr .
Það eru spennandi tímar framundan og við tökum brosandi á móti hverri áskorun .
" 