Á síðustu fimm vikum hef ég skrifað fimm greinar á þessum vettvangi um Ísland framtíðarinnar , þar sem ég hef lýst sjónarmiðum um nokkur grundvallarmál í samfélagsþróun næstu ára og áratuga .
Þessi greinaröð varð til af tveimur ástæðum .
Annars vegar eftir samtal við tvo yngri dóttursyni mína , sem spurðu hvernig mér fyndist að samfélag okkar ætti að verða í framtíðinni .
Hins vegar vegna hvatningar frá æskuvinkonu minni , Bryndísi Schram .
Eftir lestur tveggja fyrstu greinanna sagði hún : Þetta er allt gott og blessað hjá þér en þú ert einangrunarsinni .
Í þessari síðustu grein í þessari greinaröð um Ísland framtíðarinnar mun ég fjalla um það viðhorf að við sem erum andstæðingar aðildar Íslands að Evrópusambandinu séum einangrunarsinnar .
Við Bryndís kynntumst ári áður en Atlantshafsbandalagið var stofnað .
Ég hef stutt aðild Íslands að því frá stofnun þess og deildi hart við skólafélaga mína fyrir þess hönd frá ellefu ára aldri .
Atlantshafsbandalagið varð til sem varnarbandalag frjálsra þjóða beggja vegna Atlantshafs fjórum árum eftir heimsstyrjöldina síðari , þegar ljóst var orðið að Sovétríkin hugðust fylgja í fótspor Adolfs Hitlers og leggja undir sig eins mikið af Evrópu og þeim væri framast unnt .
Stofnun þess varð til þess að sú framsókn Sovétríkjanna og kommúnismans var stöðvuð .
Þar skipti auðvitað mestu herstyrkur og efnahagsstyrkur Bandaríkjanna enda Evrópa í rúst á þeim tíma .
Í dag er Atlantshafsbandalagið auðvitað allt annað bandalag en það var á árum kalda stríðsins .
Nú er það orðið að eins konar öryggismálabandalagi flestra Evrópuríkja .
Mörg fyrrverandi leppríki Sovétríkjanna hafa gerzt aðilar að því , ekki sízt til þess að tryggja eigið öryggi í því tilviki að stórveldið í austri bregði á leik .
En jafnframt verður sú spurning örugglega á dagskrá á næstu árum , að Rússland gerist einnig aðili að því .
Þar með væri orðið til öryggismálabandalag allra þjóða á vesturhveli jarðar , sem tryggði öryggi þeirra gegn hugsanlegri ógn úr öðrum áttum .
Í þessu ljósi er tillaga VG um að Íslandi segi sig úr Atlantshafsbandalaginu furðulegt fortíðarfyrirbæri .
Eru þeir einangrunarsinnar , sem alla tíð hafa stutt aðild Íslendinga að þessu samstarfi ? Þegar umræður stóðu yfir um aðild Íslands að Fríverzlunarsamtökum Evrópu ( EFTA ) undir lok viðreisnaráranna fjallaði ég mikið um það mál á síðum Morgunblaðsins .
Niðurstaðan varð aðild og henni fylgdu margvíslegar breytingar á Íslandi , bæði jákvæðar og neikvæðar .
Markaðir opnuðust betur en áður en samkeppni jókst hér innanlands frá útlöndum með þeim afleiðingum að myndarleg iðnfyrirtæki lögðust af .
Heildarniðurstaðan varð jákvæð .
Andstæðinga aðildar Íslands að EFTA var að finna á vinstri kanti stjórnmálanna á þeim tíma .
Eru þeir einangrunarsinnar , sem studdu aðild Íslands að EFTA ? Undir lok níunda áratugarins hófust umræður um frekara samstarf EFTA-ríkjanna , sem eftir stóðu við Evrópusambandið .
Sjálfstæðisflokkurinn hallaðist á þeim tíma frekar að tvíhliða samningum við einstök Evrópuríki .
Við ritstjórar Morgunblaðsins á þeim tíma vorum annarrar skoðunar og studdum þátttöku Íslands í hinu evrópska efnahagssvæði , sem þá stóð til boða .
Sömu afstöðu tók Sjálfstæðisflokkurinn síðar .
Eru þeir einangrunarsinnar , sem studdu EES-samninginn , sem samþykktur var á Alþingi 13. janúar 1993 ? Í þessum þremur tilvikum var um að ræða þátttöku Íslands í samstarfi við aðrar þjóðir á þeim forsendum , að Íslendingar voru eftir sem áður sjálfstæð þjóð .
Við réðum málum okkar sjálf .
Gerðum tvíhliða samning við Bandaríkin um varnir Íslands á tímum kalda stríðsins og tryggðum okkur betri aðgang að mörkuðum í Evrópu með EES-samningnum .
Aðild Íslands að Evrópusambandinu er allt annað mál og alveg sérstaklega þegar horft er til þess , hvernig ESB hefur þróazt síðustu misseri .
Evrópusambandið varð til á grundvelli göfugra hugsjóna um að útiloka hernaðarátök á milli ríkja á meginlandi Evrópu .
Því markmiði hefur verið náð með glæsibrag .
Við áttum engan hlut að þeim átökum , sem stóðu um aldir , og þess vegna ekkert tilefni fyrir okkur til þess að gerast aðilar af þeim sökum .
Evrópusambandið er að þróast í 500 milljón manna Bandaríki Evrópu .
Það liggur í augum uppi , að við sem erum rúmlega þrjú hundruð þúsund munum engin áhrif hafa í því ríkjabandalagi .
Við yrðum gleypt og mundum hverfa inni í því mannhafi .
Eru þeir einangrunarsinnar , sem eru andvígir því , að það gerist ? Ég held ekki .
Við náum okkur upp eftir hrunið .
Við eigum okkur glæsta framtíð , sem sjálfstæð þjóð í lykilstöðu á Norður-Atlantshafi .
Við munum aldrei hafa nein áhrif á alþjóðavettvangi enda á það ekki að vera okkur neitt kappsmál .
Við eigum að leggja áherzlu á að byggja hér upp farsælt , lýðræðislegt og opið samfélag , sem hefur fyrst og fremst þann metnað að búa fólkinu , sem hér býr , heilbrigt og gott líf .
Við þurfum á því að halda en ekki öðru .
Það eru engin sérstök vandamál fólgin í því að vinna að því marki en standa á eigin fótum .
Þótt friður ríki í Evrópu og hafi gert að mestu frá stríðslokum , ef átökin á Balkanskaga eru undanskilin , eru mörg vandamál þar á ferð í samskiptum ríkja í milli sem eru óleyst og ekki fyrirsjáanlegt að verði leyst í náinni framtíð .
Við höfum ekkert bolmagn til að stuðla að lausn þeirra .
Þess vegna fer bezt á því að við hugum að því , sem að sjálfum okkur snýr .
Varla er það einangrunarstefna að vilja rækta eigin garð ? 