Óhætt er að taka undir þau orð Bjarna Benediktssonar , formanns Sjálfstæðisflokksins , í Sunnudagsmogganum í dag , að ríkisstjórnin hafi ýtt undir þá tilvistarkreppu sem þjóðin er í með aðgerðum sínum – eða aðgerðaleysi .
Hann bendir á að brýnasta verkefni stjórnvalda sé að greiða fyrir atvinnusköpun og taka með trúverðugum hætti á skuldum heimila og fyrirtækja .
" Við höfum í hendi okkar stórkostlegt tækifæri til að koma Íslandi á tiltölulega skömmum tíma úr þessari sjálfheldu .
En lykillinn að því liggur ekki í því að umbylta öllu sem hér hefur verið gert , heldur læra af reynslunni , gera meira af því sem gefið hefur góða raun og vera áfram opin fyrir nýjum sóknarfærum .
" En ríkisstjórnin er með hugann við annað .
" Hér er alið á því að stjórnarskráin hafi brugðist , síðan rokið yfir í að kosningafyrirkomulagið sé ónýtt , að gjaldmiðillinn gagnist alls ekki , að ganga þurfi í ESB til að komast af , kollvarpa skipulagi fiskveiða , stöðva orkunýtingaráform og draga úr iðnaðarframleiðslu .
Þegar þessi umræða nær til fólks byrja efasemdirnar að grafa um sig .
Menn vita ekkert hvert á að stefna eða hvar á að byrja .
" Allt bendir til þess , að ríkisstjórnin viti það ekki heldur .
Íslensk tónskáld í öndvegi Aðalhljómsveitarstjórum Sinfóníuhljómsveitar Íslands hefur oft verið legið á hálsi fyrir að sýna íslenskri tónlist tómlæti .
Ísraelsmaðurinn Ilan Volkov , sem tekinn er við sprotanum , ætlar augljóslega ekki að falla í þá gryfju .
Það kemur skýrt fram í viðtali við hann í Sunnudagsmogganum í dag .
Þegar hann var síðast í viðtali á þessum vettvangi í september á síðasta ári var hann ekki sérlega vel að sér í þeim fræðum en nú er öldin önnur .
" Síðan í september hef ég legið yfir íslenskri tónlist , bæði á netinu og með aðstoð Árna Heimis [ Ingólfssonar , tónlistarstjóra SÍ ] sem sent hefur mér fjölmörg handrit og geislaplötur .
Ég er kominn með prýðilega yfirsýn og fullt af hugmyndum .
Það mun þó taka tíma að hrinda þeim í framkvæmd , " segir Volkov .
" Í mínum huga skiptast íslensk tónskáld í þrjá flokka : Í fyrsta lagi eru það frumkvöðlarnir , Magnús Blöndal , Atli Heimir , Þorkell og þeir sem komu fram á eftir Jóni Leifs , " segir Volkov og talar um þessa menn eins og gamla skólabræður sína .
" Í öðru lagi eru það atkvæðamestu tónskáldin í dag , Áskell Másson , Haukur Tómasson og fleiri sem komið hafa ár sinni vel fyrir borð og fengið verk sín flutt af Sinfóníuhljómsveitinni .
Loks eru það ungu tónskáldin sem ég hef mikinn áhuga á að vinna með , svo sem Hugi Guðmundsson , Einar Torfi Einarsson , Anna Þorvaldsdóttir og fleiri .
Þessi þrír hópar munu allir fá sitt vægi í minni tíð hér en sérstakt áhugamál mitt verður að draga unga fólkið fram í dagsljósið .
" Þetta eru merk tíðindi , ekki bara fyrir íslensk tónskáld heldur fyrir alla tónelska Íslendinga .
Það er löngu tímabært að Sinfóníuhljómsveit Íslands komi sér upp aðalhljómsveitarstjóra sem talar með þessum hætti .
