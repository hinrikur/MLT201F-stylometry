Hún var nú ekki beinlínis forsætisráðherraleg ræðan hjá Jóhönnu Sigurðardóttur á flokksstjórnarfundi Samfylkingarinnar um síðustu helgi .
Ræðan var samsetning fúkyrðaflaums um " ofurlaunaliðið , fjárglæframennina , stóreignaelítuna og nýfrjálshyggjuna " , sem Jóhanna ætlar að passa þjóðina fyrir svo lengi sem hún stendur í lappirnar .
Allt gamalkunnar upphrópanir og klisjur , sem hafa fyrir margt löngu tapað allri merkingu þegar þær koma úr munni forsætisráðherra .
Nú hefðu vafalaust einhverjir gert sér í hugarlund , að forsætisráðherra , með meira en tveggja ára starfsreynslu í því embætti , myndi koma fram af reisn og virðingu þegar hún flutti ræðu sem var meira og minna endurflutt í ljósvakanum um síðustu helgi .
Einhverjir kunna að hafa gert sér í hugarlund að forsætisráðherra myndi reyna að höfða til þjóðarinnar , en ekki bara til þröngrar valdaklíku Samfylkingarinnar , sem mærði vitanlega formann sinn upp úr skýjunum , eftir fúkyrðaflauminn .
Hún talaði um ESB-aðild Íslands eins og hún væri bara klöppuð og klár .
Hún sagði að ESB-samningur gæti orðið tilbúinn í lok næsta árs og því hægt að leggja hann í dóm þjóðarinnar árið 2013 .
Orðrétt sagði forsætisráðherra m.a. : " Allt bendir því til að við gætum lokið þessu mikilvæga máli fyrir lok þessa kjörtímabils .
Samhliða getum við jafnframt undirbúið okkur fyrir mögulega upptöku evru ...
" Forsætisráðherra gefur sér það , þvert á allar skoðanakannanir í langan tíma , að meirihluti þjóðarinnar muni samþykkja inngöngu í Evrópusambandið , fari ESB-samningur á annað borð í þjóðaratkvæði .
Er þetta ekki bæði lygilegt og yfirgengilegt ? ! Hrokinn sem felst í svona orðum er ótrúlegur .
Forsætisráðherra talar eins og hún viti betur en meirihluti þjóðarinnar hvað henni er fyrir bestu .
Meirihluti þjóðarinnar telur að það þjóni hagsmunum Íslands best að standa utan ESB og myntbandalagsins um evruna ; meirihluti þjóðarinnar horfir til þess hvernig evran hefur farið með efnahag Íra , Grikkja , Portúgala og Spánverja og hefur engan áhuga á að fylgja í fótspor þeirra þjóða .
En forsætisráðherra ber bara höfðinu við stein og trúir því staðfastlega að hún og Össur séu á hraðferð með Ísland inn í Evrópusambandið og að upptaka evrunnar sé handan næsta horns .
Það virðist allt vera á sömu bókina lært hjá þessum svonefndu ráðamönnum okkar þessa dagana .
Aðeins tveimur dögum fyrir flokksstjórnarfundinn var haldinn langur ríkisstjórnarfundur í stjórnarráðinu , þ.e. á föstudagsmorgninum frá kl. 9 til kl. liðlega 12 .
Eins og venjulega biðu fulltrúar fjölmiðla eftir því að fundinum lyki svo hægt væri að fá upplýsingar frá ráðherrum .
Sumir blaðamannanna biðu í næstum þrjár klukkustundir eftir að fundinum lyki .
Svo byrjuðu ráðherrar ríkisstjórnarinnar að tínast út af fundinum , einn og einn , en ekki komu þau Jóhanna og Steingrímur , sem blaðamenn höfðu mestan áhuga á að fá að spyrja spjörunum úr .
Að lokum birtist Hrannar B. Arnarsson , aðstoðarmaður forsætisráðherra , og spurði blaðamennina þóttafullur : " Eftir hverju eruð þið að bíða ? " " Jóhönnu og Steingrími , " var svarið .
Heldur virtist svarið kæta aðstoðarmanninn hrokafulla , því hann upplýsti með glott á vör að Steingrímur hefði ekki verið á fundinum og Jóhanna myndi ekki koma fram og tala við fjölmiðla .
Viðstaddir sáu að þetta leiddist nú aðstoðarmanninum alls ekki .
Hið sama endurtók sig nú á föstudagsmorgun .
Langur ríkisstjórnarfundur var haldinn og blaða- og fréttamenn biðu í anddyri stjórnarráðsins .
Jóhanna lét ekki sjá sig frekar en fyrri daginn , en Steingrímur J. var á fundinum og gaf fjölmiðlum færi á sér eftir ríkisstjórnarfund .
Það gerir hann yfirleitt , það má hann eiga .
Oflátungsháttur , hroki og dónaskapur virðist vera dagskipunin í forsætisráðuneytinu og þeim mun fleiri vinnustundir sem fara í súginn hjá þeim mun fleiri blaða- og fréttamönnum , þeim mun betra , að mati oflátunganna í forsætisráðuneytinu .
Ekki satt ? 