Fimm meiddust og fóru á slysadeild eftir átök lögreglu og mótmælenda úr hópi atvinnubílstjóra á Suðurlandsvegi við Rauðavatn á síðasta degi vetrar 2008 .
Dagana þar á undan höfðu bílstjórar látið vel finna fyrir sér og og höfðu lokað fyrir umferð , meðal annars á Reykjanesbraut .
Þetta gerðu þeir til að mótmæla hækkandi eldsneytisverði sem þrengdi mjög starfsskilyrði þeirra .
Þó bílstjórarnir hefðu talsvert til síns máls þóttu aðgerðirnar ekki boðlegar og því greip lögregla inn í atburðarásina þegar tugum trukka hafði verið lagt á Suðurlandsvegi .
Allt gerðist þetta raunar í beinni sjónvarpsútsendingu , hvar bæði var sýnt af vettvangi auk þess sem þyrla með kvikmyndatökumenn sveimaði yfir .
Varðstaða óeirðalögreglu stóð frá morgni til klukkan að ganga þrjú umræddan dag og var piparúði notaður til að dreifa mannfjölda þegar þrengt var að lögreglu við handtökur .
Hámarki náði spennan á vettvangi þegar óeirðalögreglumenn gerðu leiftursókn gegn mótmælendum sem neitað höfðu að hlýða fyrirmælum um að yfirgefa svæðið .
Á þriðja tug manna var tekinn höndum og lagt var hald á sextán flutningabíla og þeir geymdir til næsta dags á Kirkjusandi , þar sem kom til átaka þegar menn fengu að sækja þá .
Þegar kom fram á vormánuði 2008 mátti mönnum ljóst vera að aðstæður í efnahagslífinu voru mjög að breytast .
Eftir fordæmalitla gósentíð , þegar gengi íslensku krónunnar gagnvart erlendum myntum var sérdeilis hagstætt og auðvelt að slá lán , breyttist allt .
Lausafjárkreppa á heimsvísu var skollin á og kyrkingur komst í efnahagslífið – og svo hrundi allt með falli bankanna um haustið .
Það leiddi af sér í raun þjóðfélagsbyltingu , þar sem ríkisstjórn Geirs H. Haarde blæddi út .
Stundum er sagt að umskipti kalli á umrót og eðli umræðunnar á hverjum tíma – sem og fjarlægðar tímans – sé að einfalda mál á þann veg að skynjun okkar er sú að örfáir menn hafi leitt breytingarnar , en ekki fjöldinn .
Einhverjir líta væntanlega svo á að Sturla Jónsson vörubílstjóri hafi á Rauðavatnsdögum verið byltingarleiðtogi númer 1 og vissulega barði hann bumbur svo eftir var tekið , meðal annars í kvikmyndinni Guð blessi Ísland .
Fyrr á þessu ári var Sturla í framboði til varaformanns Framsóknarflokksins en áður hafði hann látið að sér kveða á vettvangi Frjálslynda flokksins .
Hafði reyndar áður boðað stofnun Framfaraflokkins sem virðist hafa verið andvana fæddur .
Svo var Sturla einn af fyrstu Íslendingnum sem fóru til Noregs eftir hrun í leit að nýrri framtíð , eins og þúsundir hafa gert síðan .
En holdtekjur byltingarinnar hafa orðið fleiri .
Ragna Árnadóttir varð dómsmálaráðherra og í flestum stjórnmálaflokkum tók nýtt fólk við forystu þó enn sé ekki hægt að dæma um hvernig því hafi tekist upp .
Sigurður Bogi Sævarsson sbs@mbl.is 