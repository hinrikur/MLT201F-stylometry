Stórbrotinni náttúrufegurð Rauðasands eru gerð góð skil í fyrstu ljósmyndabók Rutar Hallgrímsdóttur .
Bókin ber heitið Rauðisandur og er þar að finna fallegar ljósmyndir af þessu afskekkta svæði á sunnanverðum Vestfjörðum .
" Það eru 20 ár síðan ég fór fyrst að Rauðasandi og heillaðist strax af svæðinu .
Maðurinn minn , Emil Ágústsson , var búinn að segja mér og sonum okkar margar sögur frá því að hann var sumarstrákur á sveitabæ á Rauðasandi og varð það til þess að við fórum þangað í ferð , " segir Rut Hallgrímsdóttir , ljósmyndari og höfundur bókarinnar .
" Þetta er í rauninni alveg magnað svæði , landslagið er svo fjölbreytt og þetta er hreinlega sinn hver staðurinn eftir því hvort þar er flóð eða fjara , nótt eða dagur , léttskýjað eða dumbungur , vetur eða sumar .
" Rauðisandur er þekktur fyrir sérstaka og mikla náttúrufegurð .
Hann er um 14 kílómetra langur og litatónn hans þykir afar fallegur .
Myndir styrkja texta og texti styrkir myndir Saga svæðisins er sérstök og sveipuð dulúð , en hana hefur Ari Ívarsson ritað niður í bókina ásamt skemmtilegum fróðleik og lýsingum .
" Ég var svo heppin að komast í kynni við Ara sem er frá Melanesi á Rauðasandi .
Hann er þvílíkur hafsjór fróðleiks um svæðið , bæði sagn- og þjóðfræðilegs eðlis , og hann skrifar textann í bókinni , " segir Rut .
Í bókinni er að finna áður óbirtar sögur og vísur sem Ari hefur grafið upp , en þar á meðal er sagan af ferð Símonar Dalaskálds og vísur sem hann orti .
Þá er í bókinni skemmtileg frásögn af sex konum sem komu á sexæringi frá Breiðarfjarðareyjum að námasvæðinu í Stálfjalli og fylltu bát sinn af kolum og greiddu m.a. fyrir með afar fágætum selskinnsskóm .
Farið er yfir sögu Saurbæjarkirkju og er hún á köflum æði skrautleg .
Þar koma m.a. við sögu sjóræningjar og nokkur sögufræg stórmenni Íslands .
Frá því Rut kom fyrst á Rauðasand hefur hún verið tíður gestur og eru myndirnar í bókinni teknar á þessu 20 ára tímabili sem hún hefur sótt svæðið .
" Ég er búin að fara þangað aftur og aftur , arka heiðar og ganga fjörur .
Emil er með flugréttindi og við erum búin að fljúga yfir svæðið til að ná myndum við ólík birtuskilyrði .
" Rut stundaði ljósmyndanám á árunum 1978-79 og 1982-86 og stofnaði síðan eigin ljósmyndastofu árið 1988 sem hún hefur rekið síðan .
Ljósmyndastofan ber nafnið Ljósmyndir Rutar og er staðsett í Skipholti 31 í Reykjavík .
Hún hefur aðallega fengist við portrettmyndir en hún hefur einnig sinnt þessu gæluverkefni inn á milli .
Bókina gefur Rut sjálf út , en að vinnslu hennar koma einnig Gísli B. Björnsson , grafískur hönnuður , og Silja Rut Thorlacius , ljósmyndari , sem aðstoðaði við myndvinnslu .
robert@mbl.is 