Breski rithöfundurinn Terry Pratchett , sem er ríflega sextugur , hefur glímt við veikindi undanfarin ár eins og hann ræddi meðal annars í viðtali við Morgunblaðið fyrir fjórum árum , en þá kom meðal annars fram að dregið hefur úr afkastagetu hans við ritstörfin og í stað þess að skrifa tvær bækur á ári verði hann að láta sér nægja að skrifa eina .
Þá var Pratchett að jafna sig eftir heilablóðfall og nýbúinn að læra að vélrita upp á nýtt , en það hrjáir hann fleira , því um líkt leyti kom fram að hann þjáðist af Alzheimer-sjúkdómi á byrjunarstigi .
Þrátt fyrir sjúkdóma hefur Pratchett haldið áfram að skrifa bækur , en smám saman hefur geta hans til að skrifa dvínað eftir því sem sjúkdómnum miðar áfram .
Í breska blaðinu The Guardian kom fram í vikunni að hann hefur nú sótt um að fá þau skjöl sem þarf til að geta svipt sig lífi á Dignitas-heilsuhælinu svissneska .
Í blaðinu segir Pratchett að hann sé ekki búinn að ákveða að svipta sig lífi , en hafi viljað vera búinn að ganga frá öllum pappírum um það ef til kæmi .
Hann segir meðal annars í blaðinu að hann hafi ekki gengið frá umsókninni enn þar sem hann sé of önnum kafinn við að " klára fjandans bók " .
Að sögn talsmanns Dignitas hætta um 70% þeirra við sem sækja um að fá að svipta sig lífi á heilsuhælinu .
Fyrir stuttu sýndi breska ríkissjónvarpið heimildarmyndina Choosing to Die eftir Pratchett , en í henni er meðal annars sýnt andlát hóteleigandans Peters Smedley , sem svipti sig lífi í Dignitas , en hann þjáðist af ólæknandi taugasjúkdómi .
Sú ákvörðun að sýna andlát Smedleys hefur vakið miklar deilur í Bretlandi og víðar , enda segja gagnrýnendur að beinlínis sé verið að hvetja til sjálfsvíga .
arnim@mbl.is 