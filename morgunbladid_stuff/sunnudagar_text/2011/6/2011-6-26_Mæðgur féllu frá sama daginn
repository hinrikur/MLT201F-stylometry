Flest þekkjum við þá tilfinningu að missa náinn ástvin en að missa tvo nána ástvini sama dag er sjaldgæft .
Mæðgurnar Jóhanna Sigfríður Guðjónsdóttir og María Valgerður Jónsdóttir létust hinn 1. júní síðastliðinn .
Jóhanna sem var fædd 1954 lést eftir langvarandi veikindi en María sem var fædd 1916 hafði verið heilsuhraust alla sína ævi eða þartil fyrir tveimur árum að hún fór á hjúkrunarheimili , þá orðin 93 ára gömul .
María sem ólst upp í Efstalandskoti í Eyjafjarðarsýslu flutti í bæinn og átti eftir að ráða sig sem ráðskonu hjá Guðjóni Guðjónssyni húsasmíðameistara , sem var 18 árum eldri en hún .
Með tímanum fóru þau að draga sig saman og fæddust þeim tvö börn , þau Guðjón Steingrímur og Jóhanna Sigfríður , en María átti þegar dóttur að nafni Svala Mambert .
Byggði húsið einn Þegar María réð sig sem ráðskonu hjá Guðjóni var það inní hús sem hann hafði byggt sjálfur á Eiríksgötu 25 .
Guðjón vann alla ævi sem trésmiður hjá Völundi en í frítíma sínum byggði hann þriggja hæða hús sem varð heimili hans og Maríu og afkomenda þeirra .
Húsið var byggt árið 1933 og þegar dóttir þeirra varð ástfangin af Pétri Rönning Jónssyni þá flutti hann inn í húsið og þau stofnuðu fjölskyldu á einni hæðinni .
" Þetta hefur verið seinlegt hjá honum að standa í þessari byggingu einn , " segir Pétur um tengdaföður sinn .
" Hann hrærði víst steypuna í bala hérna niðri og hífði hana upp með höndunum og setti síðan í mótin .
" Pétur tekur á móti blaðamanni Morgunblaðsins á snyrtilegu heimili sínu á Eiríksgötunni sem tengdafaðir hans byggði .
" Hann vann í ein 60 ár hjá Völundi .
Hann var skemmtilegur karl og vann hjá þeim alveg fram á níræðisaldurinn .
Einhverntímann þarna undir lokin bauð eigandinn þeim í utanlandsför til Ibiza þarsem allt var borgað fyrir þau og þau skelltu sér á diskótek og nutu alls sem sú eyja hefur uppá að bjóða .
En það kom að því að yfirmennirnir spurðu hann hvort ekki væri kominn tími á einhverja endurhæfingu hjá honum þegar hann var enn að vinna þarna 83 ára gamall .
Þá vantaði orðið á hann nokkra putta , hann orðinn hálf-heyrnarlaus og blindur á öðru auganu en áfram vann hann .
Þá svaraði hann að kannski væri þetta bara orðið gott og hætti að vinna .
Hann vann ekki handtak eftir það , las bara Morgunblaðið alla daga .
Morgunblaðið hefur komið inná þetta heimili hvern einasta dag frá því að þetta hús var byggt .
Hann las Morgunblaðið með þeim hætti að hann tók alltaf opnuna af blaðinu og las þannig hvert einasta orð á þeirri opnu áður en hann sótti sér þá næstu .
Þannig las hann blaðið frá upphafi til enda , hverja einustu setningu blaðsins .
Hann átti það til þegar hann var að lesa minningargreinar um fólk sem var að láta lífið uppúr sjötugu að segja upphátt hversu mikil ósköp af þessu unga fólki sé að deyja .
Svo horfði hann stundum upp til himins og spurði hvort það væri nokkuð búið að gleyma sér , " segir Pétur .
Ekkert annað að sækja Þar sem við sitjum þarna í rólegheitum í stofunni hjá Pétri kemur síðan Guðjón Steingrímur inn til okkar , mágur Péturs , sonur Guðjóns sem byggði húsið og eldri bróðir Jóhönnu Sigfríðar .
Hann býr á hæðinni fyrir ofan og hefur einnig alltaf búið í húsinu .
" Já , við erum margir hérna í húsinu sem höfum aldrei farið að heiman , " segir Pétur .
" Já , " bætir Guðjón Steingrímur við , " maður fæðist hérna á fæðingardeild Landspítalans .
Svo fer maður í Austurbæjarskóla sem er hérna bakvið húsið norðanmegin , hinumegin við götuna sunnanmegin er Landspítalinn ef það kemur eitthvað uppá og svo er fimm mínútna gangur niður í miðbæinn ef maður þarf að sækja sér eitthvað .
Ég er viss um að ég kæmist í Napóleonssvítuna á geðdeildinni hérna á spítalanum sem þú sérð útum gluggann ef maður færi yfir á geði , þannig að maður hefur ekkert annað að sækja , " segir Guðjón og hlær .
" Það hefur annars verið voðalega mikið sama fólkið í þessum húsalengjum hér frá því ég man eftir mér , " heldur Guðjón áfram .
" Það er mikil saga í þessum húsum .
Hérna í húsinu okkar hefur margt fólk búið og gaman að segja frá því að þótt þetta sé mikið sjálfstæðismannahús þá leigðu hér í húsinu menn eins og Ólafur Jóhann Ólafsson rithöfundur og mikill vinstrimaður , Steinar Waage leigði hérna og Svavar Gestsson á meðan hann var ritstjóri Þjóðviljans uppúr 1970 .
Stundum voru hérna jafnvel tvær fjölskyldur í íbúð en það hefur reyndar ekki verið síðan uppúr miðri síðustu öld , " segir Guðjón Steingrímur .
" Fyrst þegar þetta hverfi var að byggjast var holtið meira og minna hálfniðurgrafnir kjallarar .
Fólk ætlaði sér að byggja húsin upp hægt og rólega með árunum .
En það gerðist frekar hægt þangað til Reykjavíkurborg setti þær reglur að þetta þyrfti að klárast á ákveðnum tíma og þá fór fólk af stað af miklum krafti til að klára húsin sín , " segir Pétur " Já , og öll höfum við haldið okkur hér og hvergi viljað fara , " segir Pétur brosandi .
Sextán ára í sambúð " Hún Jóhanna mín tók mig að sér þegar ég var sextán ára og hún var jafnaldri minn og við eignuðumst okkar fyrsta barn strax þá .
Ég flutti inn í húsið og við nutum aðstoðar allrar fjölskyldunnar .
Við höfum stundum flakkað svolítið á milli hæða , Guðjón Steingrímur bjó fyrst niðri í kjallara en er núna kominn upp á efstu hæðina .
Við Jóhanna flökkuðum líka á milli hæða í gegnum árin .
Þetta hefur verið mjög samhent hér í húsinu í gegnum ár-in , " segir Pétur en í því gengur inn þriðji ættliðurinn , sonur Péturs , hann Guðjón Davíð .
" Hann sonur minn býr einmitt í kjallaranum með kærustunni sinni , ég er ekkert viss um að hann muni heldur flytja að heiman , " segir Pétur .
" Hún Jóhanna sá mest um uppeldið á þeim krökkunum og ég held að henni hafi tekist mjög vel til .
Engin þeirra barnanna hefur farið í eiturlyf , drykkju eða eitthvað svoleiðis .
Maður er virkilega ánægður ef börnin manns komast í gegnum frumskóg unglingsáranna án þess að lenda í því .
Það var vel haldið um þetta heimili hjá henni .
" Guðjón Davíð tekur undir með föður sínum og minnist líka ömmu sinnar sem sá mikið um að halda ættinni saman með sífelldum þorrablótum og fjölskylduveislum .
" Ég er ekki viss um að ég myndi þekkja neinn í ættinni ef ekki hefði verið fyrir þessar endurteknu samkomur sem hún amma lagði alltaf mikinn metnað í , " segir Guðjón Davíð , " það var í þessum veislum sem maður hitti skyldmenni sín .
" Já hún amma þín var hörkudugleg kona , " segir Pétur .
" Hún bjó í þessari íbúð til 92 ára aldurs áður en hún fór á hjúkrunarheimilið Skjól .
Hún var á níræðisaldri þegar hún datt niður tröppurnar í Domus Medica þannig að allt fólkið í kringum hana var í áfalli við að sjá þessa gömlu konu hrynja niður .
En hún stóð bara upp og sagðist ekki hafa tíma til að fara að láta skoða sig , hún þyrfti að fara í Hagkaup til að versla .
Það keyrði líka bíll hana niður hérna fyrir utan einu sinni en ekki brotnaði neitt í henni , hún var með sterk bein .
" " Talandi um bílaumferðina hér fyrir utan þá misstum við nú einn úr fjölskyldunni í dauðaslysi hérna í götunni , " segir Guðjón Steingrímur .
" Hann sonur systur minnar var ekki nema átta ára pjakkur þegar hann hljóp án þess að horfa í kringum sig út á götuna hérna fyrir utan og fyrir bíl og lést , " segir hann .
Samhent fjölskylda Það er mikil saga í þessu húsi og þessari samhentu fjölskyldu þar sem stuðningur og hjálp er gagnkvæm .
Þannig aðstoðaði María Jóhönnu og Pétur þegar þau voru sextán ára komin með sitt fyrsta barn .
Þegar María eltist fór Jóhanna að sinna henni á meðan hún hafði heilsu til .
En fyrir fjórtán árum veiktist Jóhanna af krabbameini og síðustu tvö árin hafði hún enga heilsu til að sinna móður sinni .
Þá tók Guðjón Steingrímur við að sinna móður sinni .
" Já , það hefur komið sér vel að þetta er svona fjölskylduhöll hérna , " segir Pétur .
" Og svo fóru þær mæðgurnar sama daginn .
Hún konan mín hafði alltaf sagt að hún hefði það á tilfinningunni að hún myndi fara á sama tíma og mamma sín , þegar það varð raunin þá brá manni svolítið , því það stóð upp á dag .
Hún María hafði verið mjög hress , hlaupandi um íbúðina í göngugrindinni sinni alveg þartil að hún varð 92 ára að hún fór á hjúkr-unarheimilið .
En hjá Jóhönnu var þetta alltaf barátta eftir að hún greindist með krabbameinið og síðustu tvö árin voru sérstaklega erfið hjá henni .
Þá var hún komin með beinþynningu og fékk tvisvar sinnum samfall í hryggjarliðum , meðferðin og aðgerðirnar sem því fylgdu voru erfiðar .
Hún fór í síðasta skiptið í lyfjameðferð í febrúar 2010 en ákvað eftir það að fara ekki í fleiri meðferðir .
Þá var það takmark hennar í lífinu að ná fermingu elsta barnabarnsins síns og það tókst , " segir Pétur .
" Ég fékk síðan hringingu þarna aðfararnótt 1. júní , " byrjar Guðjón Steingrímur að segja frá , " um að móðir mín hefði látist þá um nóttina .
Ég var ekkert að hringja í hina fyrr en undir morgun , við ákváðum síðan að hittast á Skjóli kl. 9 , Karl systursonur minn sem er prestur var með okkur á fundinum þegar við fáum hringingu frá líknardeildinni í Kópavogi þar sem okkur er sagt að við ættum að koma upp á líknardeild því hugsanlega sé Didda ( Jóhanna ) að kveðja þennan heim .
Þar er þá Einar Pálmi , bróðir Karls prests , sem hafði verið niðri í bæ og allt í einu fundist að hann yrði að fara til Jóhönnu frænku sinnar þá stundina sem hann og gerði .
Hann náði að vera með henni síðustu mínúturnar og erum við honum mjög þakklátir fyrir það .
Rétt eins og við erum þakklátir séra Karli fyrir stuðning hans og hans aðstoð í gegnum þetta allt .
En hún Didda andaðist þarna í því er við komum inn til hennar , " segir Guðjón Steingrímur .
Þannig kvöddu mæðgurnar þennan heim sama daginn enda verið samrýndar í lífinu og hví ekki í dauðanum líka ? Þeir þrír karlmenn sem eru í einni stofunni á þessu fjögurrra hæða húsi eru samrýndir líka , búa hver á sinni hæðinni og standa saman .
