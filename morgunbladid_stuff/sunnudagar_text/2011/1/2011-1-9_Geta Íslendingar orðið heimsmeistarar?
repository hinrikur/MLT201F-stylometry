MEÐ Viggó Sigurðsson fyrrverandi landsliðsþjálfari Ef allt gengur upp hjá íslenska liðinu í Svíþjóð á það vissulega möguleika .
Liðið hefur sýnt og sannað að það er með þeim allra bestu ; við megum ekki gleyma að í liðinu eru eintómir atvinnumenn og ef allir ná að blómstra geta þeir jafnvel orðið meistarar .
Veikleiki okkar er að nokkrir sterkustu menn liðsins hafa ekki verið að sýna sitt besta undanfarið ; til dæmis Ólafur Stefánsson , Snorri Steinn og Björgvin Gústavsson , og Guðjón Valur hefur verið lengi frá vegna meiðsla .
Róbert Gunnarsson spilar mjög lítið með sínu liði þannig að ýmis spurningarmerki eru vissulega á lofti .
Þetta óttast ég mest í aðdraganda mótsins , en ég ítreka að ef allir springa út getum við farið alla leið .
Ég held að miklar væntingar séu alveg raunhæfar .
Þær minnkuðu vegna leikja liðsins í undankeppninni enda lék liðið ekki vel þá , en ég held að ástæða þess hafi meðal annars verið sú að ákveðin sigurþreyta var komin í liðið .
Menn voru orðnir dálítið saddir eftir að hafa gert stórkostlega hluti og voru ekki eins mótiveraðir og áður .
En ég held að það verði okkur bara til góðs á mótinu .
Þegar við höfum spilað best hefur markvarslan verið frábær , vörnin hefur verið frábær , hraðaupphlaupin frábær og sóknarleikurinn gríðarlega góður .
Þessir þættir verða allir að vera í lagi til þess að liðið vinni til verðlauna .
Allt gekk þetta 100% upp á Ólympíuleikunum og glimrandi vel á Evrópumótinu þar sem það var stórkostlegur árangur að ná þriðja sæti .
Þá er lykilatriði að stemningin í liðinu sé góð , eins og á undanförnum stórmótum og ég er sannfærður um að strákarnir ná að kalla fram sömu stemningu .
Sigurstranglegustu liðin á HM eru Frakkar , Króatar , Þjóðverjar , Danir og Pólverjar , auk Íslendinga .
Við erum í sama styrkleikaflokki og þessar þjóðir sem er auðvitað stórkostlegt .
Ég er ekki að segja við þjóðina að við verðum heimsmeistarar – ég segi hins vegar að við getum það .
En ég bið þjóðina að anda með nefinu ! Ég held líka að landsliðsþjálfarinn sé dálítið þreyttur eftir törn með Rhein-Neckar Löwen og ráðlegg honum að sofa vel á nóttunni svo hann geti einbeitt sér vel að leikjunum .
´ MÓTI Svali Björgvinsson fv. kennari í íþróttasálfræði Ég verð að játa að ég fylgist ekki grannt með handboltaliðum annarra þjóða en þykist viss um að Frakkar og Þjóðverjar séu til að mynda mjög góðir , Svíar eru að koma sterkir upp og Danir eru líka góðir .
En rökin fyrir því að Íslendingar verða ekki heimsmeistarar í handbolta eru þau að lykilmenn okkar hafa verið meiddir og eru því ekki í nægilega góðri leikæfingu .
Þetta er langt og strangt mót og árangurinn ræðst mikið af því hvort lykilmenn komast heilir í gegnum mótið .
Íslenska landsliðið hefur staðið sig mjög vel á síðustu tveimur mótum og mun standa sig vel á þessu móti – en heimsmeistarar verða íslensku strákarnir ekki .
Frískari fætur annarra stórvelda munu slá okkar menn út að þessu sinni .
Það vantar breidd í íslenska liðið vegna meiðsla lykilmanna .
Guðmundur þjálfari er vinur minn og er að gera frábæra hluti ; hann hefur breytt ákveðinni nálgun – hefur verið að færa handboltann úr keppni í öskrum í hálfleik yfir í vísindi .
Þetta er ekki bara að gerast í handboltanum heldur íþróttum almennt og skiptir miklu máli .
Fólk virðist stundum halda að það skipti mestu máli að þjálfarinn öskri sem hæst í hálfleik og segi mönnum hve mikilvægt sé að berjast , en leikmenn sitja stundum eftir og vita ekkert hvað hann var að meina ! Gummi nálgast verkefnið hins vegar út frá greiningu og þeim vísindum sem íþróttir eru .
Ég held að styrkleiki Guðmundar liggi að miklu leyti í því að hann er góður í að ná mönnum niður á jörðina og tel að það þurfi núna .
Mér finnst ég skynja miklar væntingar , svipað og þegar Íslendingar tóku fyrst þátt í Söngvakeppni evrópskra sjónvarpsstöðva 1986 .
Menn þurfa að passa sig á að falla ekki í Gleðibankagryfjuna ! Ég óska strákunum auðvitað alls hins besta í átökunum og ég er viss um að þeir verða sjálfum sér , fjölskyldum sínum og þjóðinni til sóma .
Drifkraftur landsliðsins kemur frá Hlíðarenda , við Valsmenn vitum hve sá kraftur er mikilvægur , hann á eftir að reynast liðinu drjúgur á ögurstundu en verður þó ekki nægjanlega mikill að þessu sinni til þess að okkar menn hampi titlinum .
