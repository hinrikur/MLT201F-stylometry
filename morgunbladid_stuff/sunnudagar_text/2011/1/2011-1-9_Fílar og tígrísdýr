Fyrir jól kom út á íslensku Frumskógarbókin eftir Rudyard Kipling , þar sem segir frá mannhvolpinum Mógla sem villist í frumskóginum þar sem halta Tígrisdýrið Shere Khan er stöðugt á hælunum á honum en úlfar skógarins taka hann að sér og ala upp .
Þegar Mógli nær unglingsaldri þarf hann að kljást við Shere Khan og þar sem hann ræður ekki við dýrið beitir hann útsjónarsemi til að murka úr því lífið .
Hann lokkar Shere Khan inn í djúpt gil þar sem eru engar undankomuleiðir og rekur síðan æsta nautahjörð yfir skepnuna .
Í framhaldi af því nýtur Mógli mun meiri virðingar í skóginum .
Sagan rifjaði upp fyrir mér sögu úr safni búddískra texta er segir frá Búdda áður en hann uppljómaðist .
Hann er á tígrisdýraveiðum með bræðrum sínum þegar þeir koma að tígrynju sem vel gæti verið Shere Khan .
Hún er særð , ófær um að verja sig , veiða og næra afkvæmin .
Bræður Búdda vilja ólmir fella dýrið en hann finnur til með því og ungunum sem ekkert bíður nema hungurdauði og platar bræðurna burt .
Þegar þeir eru farnir þá særir hann sjálfan sig svo tígurinn geti nærst á blóði hans .
Tígurinn getur nú hreyft sig , Búdda sker sig á háls og fellur örendur við fætur dýrsins svo það geti nærst .
Við það braggaðist tígrisdýrið og fór á veiðar .
Í Frumskógarbók Kiplings segir líka frá því þegar ungur fílahirðir drýgir þá hetjudáð að fara á fílsbaki inn í frumskóginn á nótt fílanna og verður vitni að dansi þeirra .
Í framhaldi af því nýtur hann aukinnar virðingar meðal fílahirða .
Í ritgerðasafni George Orwell , Bókmenntir og stjórnmál sem líka kom út fyrir jólin , segir frá fíl sem dansaði stríðsdans um þorpið og þurfti Orwell að lokum , vegna þrýstings frá fjöldanum sem elti hann um göturnar , að fella hann til að halda andlitinu sem fulltrúi nýlenduveldisins .
Hann blygðaðist sín og fann til með fílnum , sem leiddi hugann að guðinum Ganesha í búddísku textunum sem var hálfur fíll og talinn verndari rithöfunda ...
síðan ég fór til Indlands á síðasta ári hefur hugurinn oft leitað aftur inn í skógana þar í gegnum laufskrúðugar bókmenntir .
