Ég stend í móttökunni hjá tryggingafélaginu mínu og upplýsi að ég sé kominn til að sækja leikhúsmiðana sem félagið ætlar að gefa mér í tilefni af stórafmæli mínu á árinu .
Hef fengið huggulegt bréf þar um .
" Fjörutíu eða fimmtíu ? " spyr konan í móttökunni .
Ha ? " Hvort verðurðu fertugur eða fimmtugur ? " Þarf hún virkilega að spyrja að þessu ? hugsa ég undrandi með mér .
Hvað heldur þú ? spyr ég um hæl og set upp sparibrosið .
Þykir svarið liggja í augum uppi .
Konan skannar mig í hálfa aðra sekúndu áður en hún kveður upp úrskurð sinn , hátt og snjallt : " Fimmtugur .
" Á augabragði breytist sparibrosið í angistarfulla grettu .
Ég er að vísu vanur því að fólk haldi að ég sé eldri en ég er en aldrei fyrr hefur því skeikað um heilan áratug .
Vill konan kannski líka gefa mér frítt í strætó ? Kliður fer um fólkið í röðinni fyrir aftan mig , meðan konan bara brosir og afhendir mér miðana .
Eins og ekkert sé .
Hafi þetta ekki verið nægilegur löðrungur framan í egóið á einum degi er ég ekki fyrr kominn á bás minn á Mogganum en yfir mér stendur fyrrverandi samstarfskona og segir : " Ívar ! " Ég ansa engu enda heiti ég ekki Ívar .
" Ívar , " segir hún aftur .
Ekkert svar .
" Þú heitir greinilega ekki Ívar .
" Það er örvænting í röddinni .
" Almáttugur .
Orri .
Orri Páll .
Ég er að rugla þér saman við Ívar Pál , " stynur aumingja konan upp .
Nú get ég ekki annað en hlegið enda sannarlega engin minnkun í því að vera ruglað saman við vin minn og kollega hér á blaðinu , Ívar Pál Jónsson .
Það er vörpulegur maður á velli .
Hef raunar áður verið spurður hvort við séum bræður .
Í þessu sambandi er gaman að segja frá því að téður Ívar Páll ruglar mér stundum saman við allt annan mann , Abraham Lincoln , fyrrverandi Bandaríkjaforseta .
Hann ruglar okkur kannski ekki beinlínis saman en hefur um árabil séð heilmikil líkindi með okkur .
Að vísu veit ég ekki til þess að neitt annað fólk sjái þessi líkindi en það er ekki að marka , Ívar Páll Jónsson sér sitthvað í þessari tilveru sem annað fólk sér ekki .
Svo rammt kvað að þessu Lincoln-máli að við Ívar settum á sínum tíma á laggirnar sérstakt félag Abe gamla til heiðurs , ALAS ( Abe Lincoln Appreciation Society ) .
Þriðji meðlimur félagsins er Þóroddur Bjarnason myndlistarmaður og ætlar það sér stóra hluti .
Íslensku þjóðinni verða kynnt þau áform þegar þar að kemur .
Nú yfirgefur samstarfskonan fyrrverandi svæðið og brosir afsakandi til mín .
Ég bið Þuríði að hafa ekki áhyggjur af þessum smámunum , það komi fyrir besta fólk að fara mannavillt .
Hún hlær dátt enda heitir hún Unnur .
Eða það held ég .
Eins gott að mánudagar eru bara einu sinni í viku .
Orri Páll Ormarsson orri@mbl.is 