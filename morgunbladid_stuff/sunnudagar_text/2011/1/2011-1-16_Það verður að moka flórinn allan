Í nýársávarpi sínu sagði Ólafur Ragnar Grímsson , forseti Íslands , m.a. : " Á þessu ári þurfa að verða þáttaskil .
Við skulum taka höndum saman , hefja nýja för , reynslunni ríkari , gagnrýnni í hugsun , vitrari vegna mistakanna og með hin góðu gildi í veganesti .
" Í ávarpi sínu til þjóðarinnar á gamlárskvöld sagði Jóhanna Sigurðardóttir , forsætisráðherra , m.a. : " Það er einlæg von mín , að þegar líða tekur á árið 2011 getum við öll horft til baka , nokkuð hnarreist og stolt , sannfærð um að við höfum unnið vel úr þeim gífurlega erfiðu verkefnum , sem efnahagshrunið kallaði yfir íslenzkt samfélag .
" Á undanförnum vikum og mánuðum hefur mátt sjá sama tón sleginn hér og þar .
Sagt er að umræður um þjóðfélagsmál einkennist um of af svartsýni og niðurrifsstarfsemi .
Tími sé til kominn að horfa fram á veg og hætta að rífast um það sem liðið er .
Yfirleitt eru þeir sem þannig tala í einhverjum valdastólum , hvort sem það er forseti , forsætisráðherra eða aðrir sem telja sig af einhverjum ástæðum hafa hag af því að umræður um orsakir hrunsins og afleiðingar verði felldar niður eða verði alla vega ekki jafn ráðandi og verið hefur .
Er raunsætt að telja , að nú sé nóg komið af því , sem liðið er ? Ég held ekki .
Þjóðin verður ekki sátt við sjálfa sig fyrr en málið allt hefur verið hreinsað upp .
Skýrsla rannsóknarnefndar Alþingis var mikilvægasti áfanginn á þeirri leið – en þó bara áfangi .
Það er eftir að vinna úr þeirri skýrslu .
Alþingi á mikið löggjafarstarf fyrir höndum að laga þá veikleika á samfélagsgerð okkar , sem hrunið afhjúpaði og skýrsla rannsóknarnefndar staðfesti .
Það er eftir að setja nýja löggjöf um fjármálakerfið .
Það er eftir að setja nýja löggjöf um viðskiptalífið .
Hrunið afhjúpaði gífurlega og alvarlega veikleika í löggjöf um þessa veigamiklu þætti atvinnulífsins .
Það er eftir að vinna skýrslu um sparisjóðina .
Örlög þeirra á undanförnum árum eru óafgreitt mál og um þá hafa engar umræður farið fram , sem máli skipta .
Hlutur Alþingis í sögu sparisjóðanna seinni árin gæti verið betri .
Það er eftir að vinna skýrslu um lífeyrissjóðina .
Er sjálfsagt að það sé gert á vegum þeirra sjálfra ? Háskólasamfélagið hefur ekki efnt til umræðna um sinn hlut í mati og umræðum um íslenzku bankana í aðdraganda hrunsins .
Hvers vegna ekki ? Eru fagmennirnir ekki tilbúnir til að horfast í augu við eigin orð ? Fjölmiðlasamfélagið hefur ekkert rætt sinn þátt í fréttaflutningi og umræðum áranna fyrir hrun .
Hvers vegna ekki ? Finnst fjölmiðlamönnum eitthvað óþægilegt að fjalla um sín verk eða kannski verkleysi árin fyrir hrun ? Að ekki sé talað um hvernig fjölmiðlastarfsemi hefur verið fjármögnuð á þessari öld .
Hlutur endurskoðenda er nánast óræddur .
Þeir gefa sömu svör hér og endurskoðendur gefa í öðrum löndum .
En þau svör eru allsendis ófullnægjandi .
Það eru tvö ár liðin frá hruninu .
Enn hefur ekki komið fram opinber ákæra á hendur helztu þátttakendum í þeim leik , sem leiddi til hrunsins .
Ekki skal dregið í efa , að allt tekur þetta tíma .
Á meðan er ljóst , að hinir miklu viðskiptajöfrar á fyrstu árum nýrrar aldar hafa mikil umsvif í öðrum löndum , sem benda til þess að þeir hafi aðgang að miklum fjármunum .
Auðvitað er það jákvætt – ef svo er með eðlilegum hætti .
Venjulegir Íslendingar , sem verða gjaldþrota eða standa frammi fyrir gjaldþroti eigin fyrirtækja hafa ekki efni á því að fara til útlanda hvað þá að búa í útlöndum .
Nú er um það rætt í öllum nágrannalöndum okkar að það megi ekki gerast aftur að bankar tapi en skattgreiðendur borgi .
Er sjálfsagt að íslenzka þjóðin berjist í bökkum og borgi en þess sjáist engin merki að það sama eigi við um þá , sem mesta ábyrgð bera á því hvernig fór ? Sjást einhver merki þess ? Það er því miður of snemmt hjá forsetanum að tala um þáttaskil .
Forsætisráðherra er of bjartsýn , þegar hún telur , að við getum öll þegar líður á þetta ár horft til baka " hnarreist og stolt " .
Svo er ekki .
Ráðamenn lands og þjóðar hafa tekizt á við erfið verkefni við að halda þjóðarskútunni á floti .
Það er hægt að hafa skilning á því , að þeir geti ekki gert allt í einu .
En þau þáttaskil , sem þurfa að verða á þessu ári eru í því fólgin , að þeir , sem þjóðin hefur treyst fyrir forystu sinni við erfiðar aðstæður snúi sér að þeim verkefnum sem hér hefur verið drepið á og geri það af fullum krafti .
Og nú er svo langur tími liðinn frá hruni , að ekki er lengur hægt að kenna Sjálfstæðisflokknum eða Davíð Oddssyni um , að ekki hefur verið tekið til hendi í ríkari mæli og skal þó ekki gert lítið úr því sem gert hefur verið .
Ábyrgðin nú er augljóslega Jóhönnu Sigurðardóttur og Steingríms J. Sigfússonar .
Sú ákvörðun Alþingis að gera einn mann ábyrgan og telja að þar með sé málið afgreitt af þingsins hálfu er þinginu sjálfu til vansæmdar .
Það er rangt að þeir sem svona tala séu svartsýnir nöldursseggir .
Þetta snýst einfaldlega um það að klára verkið .
Í lífi okkar gamalla fjósamanna dugði ekki að moka flórinn til hálfs og berja sér svo á brjóst .
Það varð að moka hann allan .
