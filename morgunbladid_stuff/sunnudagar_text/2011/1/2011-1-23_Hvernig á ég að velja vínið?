Það getur verið yfirþyrmandi tilfinning að ganga inn í vínbúð með óljósar hugmyndir um það hverju verið er að leita að .
Kannski ekki nema von að margir velji bara að lokum eitthvert vín með fallegum , litríkum miða .
Í hillum stærstu vínbúðanna er að finna mörg hundruð tegundir af vínum frá öllum heimshornum þar sem ægir saman framandi nöfnum þrúgutegunda og víngerðarsvæða .
Er Cabernet Sauvignon frá Colchagua í Chile kannski málið eða væri Pinot Noir frá Marlborough á Nýja-Sjálandi líklegra til að vekja lukku ? Auðvitað er hægt að fækka valkostunum mjög hratt .
Til að mynda eru flestir að leita að víni á einhverju tilteknu verðbili .
Má það kosta allt að 1500 krónur ? 2000 krónur ? 3000 krónur ? Vín frá víngerðarsvæðum " Nýja heimsins " , það er landa á borð við Ástralíu , Suður-Afríku , Argentínu og Chile hafa notið mikillar hylli meðal neytenda á síðustu árum , ekki síst vegna þess að þau eru yfirleitt örugg kaup og gefa mikið fyrir peninginn .
Algengustu rauðvínin frá þessum löndum eru framleidd úr þrúgunum Cabernet Sauvignon , Merlot og Syrah / Shiraz .
Algengustu hvítvínin eru gerð úr þrúgunum Chardonnay og Sauvignon Blanc .
Verið svolítið djörf .
Prófið ykkur áfram og finnið út hvað ykkur líkar .
Ef ykkur líkar við vín úr þrúgunni Cabernet Sauvignon frá Chile er mjög líklegt að Cabernet frá Kaliforníu muni ekki síður falla í kramið .
Það er líka hægt að reyna að finna framleiðanda sem manni líkar .
Ef Cabernet-vínið frá einhverju vínhúsi í Chile eða Ástralíu er að ykkar skapi er líklegt að önnur vín frá sama framleiðanda séu í svipuðum stíl .
Varið ykkur hins vegar á að festast í einhverju ákveðnu fari þó svo að þið hafið fundið vín sem ykkur finnst gott og ekki festa ykkur um of við eina þrúgu eða framleiðanda .
Reynið þrúgur sem eru ekki í hópi þeirra algengustu , t.d. Malbec frá Argentínu , Pinot Noir frá Nýja-Sjálandi eða Pinotage frá Suður-Afríku .
Pælið líka aðeins í svæðunum .
Casablanca í Chile er frábært hvítvínssvæði .
Colchagua er mjög gott rauðvínssvæði .
Barossa í Ástralíu er Shiraz-svæði og Napa í Kaliforníu er Cabernet-svæði .
Og ekki gleyma Evrópu .
Þaðan koma nefnilega bestu matarvínin .
Þau eru oft sýrumeiri og ekki eins mjúk og þau frá heitari svæðum í Nýja heiminum en það er mikill kostur þegar kemur að því að para vínið við mat .
Það er fátt sem passar betur við nautasteik en gott Rioja-vín frá Spáni , nema ef vera skyldi vandað Bordeaux-vín frá Frakklandi .
Hvítu Alsace-vínin passa með flestum mat og fá vín eru eins matvæn og þau ítölsku , ekki síst vínin frá Veneto og Toskana .
Hér eru svo nokkrar einfaldar þumalputtareglur : Nautakjöt / lambakjöt : Cabernet frá Nýja heiminum , Bordeaux , Rioja og Chianti Classico .
Mild villibráð : Pinot Noir , Bourgogne , Bordeaux , Toskana Vel hangin villibráð : Ástralskur Shiraz , góð vín frá Rhone , Amarone .
Fiskur ( magur ) : Sauvignon Blanc , Sancerre , Riesling frá Alsace , óeikaður Chardonnay , Chablis .
Fiskur ( feitur eða með þungri sósu ) og humar : Eikaður Chardonnay , Chablis Premier Cru , Pinot Gris frá Alsace .
Næst : Skipta árgangar máli ? 