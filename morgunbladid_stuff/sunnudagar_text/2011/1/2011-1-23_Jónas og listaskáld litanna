Meðan Listamannaskálinn við Tjörnina stóð voru myndlistarsýningar þar taldar til meiriháttar viðburða .
Flestir af helstu listamönnum síns tíma sýndu þar verk sín og á engan er hallað þótt Jóhannes Kjarval sé nefndur sérstaklega .
Sýningar hans voru vinsælar og " listaskáld litanna " eins og Kjarval hefur verið nefndur var sjálfur jafnan nokkurt aðdráttarafl .
Eins og segir á vefsetri Listasafns Reykjavíkur skipar Kjarval sérstakan sess í íslenskri menningar- og listasögu .
Hann var goðsögn í lifanda lífi og í augum margra persónugervingur hins rómantíska listamannabóhems .
Rætur hans lágu í hinu íslenska bændasamfélagi , en líf hans og listsköpun tengist órjúfandi böndum menningarlegri viðreisn þjóðarinnar á fyrri hluta 20. aldar .
Í gegnum verk hans hafa Íslendingar lært að skoða á nýjan hátt náttúru landsins , fólkið og þann ævintýraheim , sem er að finna í landslaginu og huga þjóðarinnar .
Verkum Kjarvals hefur oft verið skipt í þrjá meginflokka : Landslagsmyndir , teikningar og táknræn málverk .
Eins og gerist með áhrifamikla listamenn er sú flokkun þó á engan hátt algild .
Ræturnar eru djúpar – mennirnir svo " stórir " meðal þjóðarinnar að einföld flokkun getur aldrei átt við .
Fjölmenni var við opnun sýningar í Listamannaskálanum í febrúar 1961 .
Meðal þeirra sem þangað komu var Jónas Jónsson frá Hriflu , fyrrverandi þingmaður og formaður Framsóknarflokksins .
Óhætt er að fullyrða að sem ráðherra á árunum 1927-1932 hafi hann haft flesta þræði í íslensku samfélagi í hendi sér .
Hann var ekki síður áhrifamikill á árunum um og eftir stríð , þá sem formaður menntamálaráðs .
Við nám erlendis snemma á tuttugustu öld hafði Jónas heillast af klassískum straumum .
Taldi nýja strauma í listum sem uppi voru á stríðsárunum ógn við þá þjóðfélagsskipan sem hann vildi sjá ; þ.e. rómantík og sveitamenningu .
Stóð því vorið 1942 fyrir sýningu á því sem hann kallaði " úrkynjaða list " , en þar voru myndir eftir Jón Engilberts , Gunnlaug Scheving , Þorvald Skúlason og fleiri .
Kjarval var hins vegar listamaður sem var Jónasi að skapi enda myndefnið gjarnan sótt í rammíslenska hefði .
Kjarval , list hans og líf er þjóðinni enn í dag ráðgáta .
" Uppátæki Kjarvals hafa orðið svo mikið samræðuefni og umhugsunar með þessari þjóð að um hann hafa spunnist fjölbreytilegri þjóðsögur en um nokkurn annan samtíðarmann .
Það eru jafnvel til fleiri þjóðsögur um Kjarval en Sæmund fróða þó sá hafi lært í Svartaskóla og snúið á djöfulinn og hafi komið frá Frakklandi á selsbaki og um hann hafi verið talað í ein átta hundruð ár .
Kjarval þurfti hvorki Sorbonne né selinn og komst af án andskotans , " segir Thor Vilhjálmsson í bók sinni Kjarval , sem er frá árinu 1964. sbs@mbl.is 