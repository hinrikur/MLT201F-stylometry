Í Ljósmyndasafni Íslands í Þjóðminjasafninu er varðveitt eitt stærsta myndasafn landsins .
Þjóðminjasafnið hefur staðið fyrir söfnun mynda frá stofnun þess árið 1863 .
Í upphafi var um að ræða málaðar myndir , en söfnun ljósmynda hófst árið 1908 .
Fyrsta glerplötusafn ljósmyndara barst til safnsins árið 1915 og síðan hefur filmu- og plötusöfnum fjölgað þar jafnt og þétt og enn berast því filmusöfn bæði frá einstaklingum , ljósmyndastofum og fyrirtækjum .
Nokkrar milljónir mynda eru nú varðveittar í safninu .
Þar er að finna úrval þjóðlífs- og mannamynda frá því að ljósmyndin var fundin upp árið 1839 til dagsins í dag en þar er líka besta varðveitta úrval teiknaðra , málaðra og prentaðra manna- og þjóðlífsmynda frá Íslandi á 16.-19. öld .
Ljósmyndasafn Íslands er nú ómetanleg þjóðareign , sem eflist með hverju árinu með nýjum aðföngum , nýrri þekkingu og miðlun .
Liður í starfi Ljósmyndasafns Íslands er að rannsaka og kynna ljósmyndaarfinn og safnkostinn fyrir almenningi og er það meðal annars gert með útgáfu bóka í tengslum við sýningar safnsins .
Síðan Þjóðminjasafnið opnaði í endurbættum húsakynnum árið 2004 hefur Ljósmyndasafnið haft góða sýningaraðstöðu , sem markaði kaflaskil .
Fjölmargar vandaðar sýningar innlendra og erlendra ljósmyndara í safnhúsinu , bæði frá fyrri tíma og samtíma okkar hafa verið settar upp með tilheyrandi útgáfu , nú síðast sýningin Sögustaðir .
Í fótspor W.G .
Collingwoods í samvinnu við Einar Fal Ingólfsson ljósmyndara .
Bók sem gefin var út í tilefni sýningarinnar er nú tilnefnd til hinna íslensku bókmenntaverðlauna .
Ljósmyndasafn Íslands veitir aðgang að myndasöfnum í sinni vörslu og er sérstök myndastofa starfrækt í Þjóðminjasafninu sem annast gerð á eftirtökum þeirra mynda og muna sem eru varðveittir í Ljósmyndasafni Íslands og Þjóðminjasafni .
Þúsundir mynda Ljósmyndasafns Íslands eru nú þegar aðgengilegar á vef safnsins .
Auk Ljósmyndasafns Íslands eru fjölmörg önnur myndasöfn starfandi í landinu , bæði innan minjasafna og héraðsskjalasafna .
Þau stærstu eru Ljósmyndasafn Reykjavíkur og ljósmyndasafn innan Minjasafnsins á Akureyri .
Í safninu á Akureyri er varðveitt gott safn ljósmynda með áherslu á norðlenskt myndefni .
Nýlega bárust Minjasafninu á Akureyri safninu glerplötur ljósmyndarans Bárðar Sigurðssonar , sem fæddur var 1872 , og starfaði í byrjun 20. aldar .
Bárður var Þingeyingur og veita ljósmyndir hans innsýn í sveitalíf á Norðurlandi á 19.-20. öld með raunsönnum myndum úr nærumhverfi ljósmyndarans .
Plötusafn Bárðar Sigurðssonar hafði verið í fórum Eðvarðs Sigurgeirssonar ljósmyndara á Akureyri í áratugi .
Safn Bárðar hefur verið lítt þekkt til þessa , en það hefur að geyma mannamyndir , og þjóðlífs- og staðarmyndir .
Athygli vekur að mannlífs- og náttúrumyndir skipa í raun hærri sess en mannamyndirnar , sem skapar Bárði ákveðna sérstöðu .
Bárður var áhugaljósmyndari , sem hafði myndavélina meðferðis í lífi og starfi , en einnig atvinnumaður á sínu sviði .
Ljósmyndir Bárðar endurspegla veruleika sveitunga hans .
Þar má sjá karla við slátt , fjölskyldur við borðhald , baðstofulíf , spariklædd börn , konur á íslenskum búningum , fólk á ferð og stórbrotnar myndir af landslagi Norðurlands .
Áhugavert er að virða fyrir sér útlit fólks , fatnað , húsbúnað , atburði og umhverfi svo eitthvað sé nefnt .
Bárður hefur fangað einstök augnablik í lífi samferðamanna sinna , og nýtur þar trausts þeirra sem hann ljósmyndaði .
Myndir Bárðar eru fyrir vikið raunsannar , lausar við tilgerð og ómetanlegar heimildir um íslenskt bændasamfélag .
Það gefur myndum hans einstakt gildi .
Segja má að enginn ljósmyndari annar hér á landi hafi komist nær íslenskri sveitamenningu og Bárður enda tilheyrði hann þeim veruleika sem hann myndaði .
Þjóðminjasafn Íslands , Minjasafnið á Akureyri sem er eigandi myndanna og Safnhúsið á Húsavík , safnið í hans heimasveit , taka nú höndum saman og efna til sameiginlegrar sýningar á ljósmyndum Bárðar Sigurðssonar .
Söfnin gefa af því tilefni út vandaða bók þar sem fjallað er um lífshlaup og ævistarf Bárðar Sigurðsson með greinum frá söfnunum þremur og fjölmörgum myndum ljósmyndarans .
Sýningin verður fyrst opnuð í Myndasal Þjóðminjasafns Íslands þann 29. janúar .
og þegar líður á árið verður hún í Minjasafninu á Akureyri og Safnahúsinu á Húsavík .
Það er Þjóðminjasafni Íslands mikilsvert sem höfuðsafni þjóðarinnar að eiga í góðri samvinnu við söfnin á landsbyggðinni og stuðla að því að veita aðgang að þeirri auðlind sem fólginn er í söfnunum .
Með sýningu á ljósmyndum Bárðar Sigurðssonar bjóða söfnin þrjú safngestum að kynnast einum merkasta ljósmyndara fyrri tíma og þeim þjóðarararfi sem fólginn er í myndum hans .
Sjá nánar : http://www.thjodminjasafn.is / minjar-og-rannsoknir / ljosmyndasafn-islands / 