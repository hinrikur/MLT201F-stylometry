Internetinu , eða " upplýsingahraðbrautinni " , eins og netið hefur gjarnan verið uppnefnt , hefur lengi verið hampað fyrir að geyma gnægð fróðleiks um allt milli himins og jarðar , þar á meðal um hinn forboðna heim kynlífsins og alls sem því tengist .
Í viðleitni sinni til að uppfræða unga fólkið hafa hin ýmsu samtök og sérfróðir einstaklingar komið á laggirnar heimasíðum sem miða að því að fræða og upplýsa ungmenni til að stuðla að kynheilbrigði þeirra sem fullorðinna einstaklinga .
Þó sýna rannsóknir á vegum Guttmacher Institute og mannfjöldadeildar Sameinuðu þjóðanna að þrátt fyrir daglega netnotkun , líti fáir unglingar til netsins sem upplýsingaveitu um getnaðarvarnir og skírlífi .
Þvert á móti sækir ungt fólk meira í upplýsingar frá fjölskyldumeðlimum , kennurum , heilbrigðisstarfsfólki og vinum þegar kemur að kynlífi og treystir þessum aðilum betur en netinu .
Þetta má að einhverju leyti rekja til þess að á netinu er mikið af efni sem sett er inn af notendum þess og engin leið að treysta því að upplýsingarnar sem gefnar eru séu réttar .
Líkur eru á að ungmenni lendi í því að þurfa að fara í gegnum mikið af opinskáu kynlífstengdu efni til að finna það sem þau vantar að vita og þetta fælir þau frá því að leita sér þessara upplýsinga á netinu .
Í þau skipti sem ungt fólk notar netið til að leita sér fróðleiks um heilsutengd efni , er það yfirleitt til að finna svar við afmörkuðu vandamáli , s.s. til að leysa heimaverkefni eða til að finna svar við persónulegri spurningu .
Niðurstöður þessara rannsókna eru ekki hvetjandi , sérstaklega með tilliti til þess að almennt hefur netnotendum þótt netið aðgengilegur fróðleiksbrunnur , þar sem það býður upp á nafnleynd og opinskáa umræðu .
Að auki er það jákvætt að fólk getur þar fundið svar við spurningum sínum án þess að eiga það á hættu að þurfa að skammast sín fyrir eitt né neitt , sérstaklega ef spurningarnar snúa að viðkvæmu málefni eins og kynlífi .
Á netinu geta notendur sjálfir viðað að sér upplýsingum , á eigin forsendum og á eigin hraða , án þess að þurfa að óttast að lenda í óþægilegum aðstæðum sem þeir gætu lent í ef þeir leituðu svara á opinberari vettvangi .
Þar sem rannsóknir sýna að unglingar leita til aðstandenda eftir upplýsingum , er vert að vita hvert er hægt að beina þeim .
Reyndar virðist fátt vera um netsíður á íslensku með kynfræðslu fyrir unglinga en það eru til frábærar vefsíður á ensku þar sem ungt fólk getur fengið áreiðanlegar og aldurs-viðeigandi upplýsingar um kynlíf og kynheilbrigði .
Til dæmis : www.sexetc.org , www.scarleteen.com , www.birdsandbees.org , www.teenwire.com og goaskalice.colombia.edu .
