Þegar hákarlarnir þrír – heimurinn , holdið og hugurinn – eru að gera mann endanlega brjálaðan er sálinni nauðsynlegt að eiga sér vísa undankomuleið á vit friðarins , frelsisins og fagnaðarins .
Þá dugar vel , segja hinir reyklausu , að ganga á fjöll eða rölta niður í fjöru þar sem himinninn og hafið hvíslast á um eilífðina .
Fyrir letingja á borð við mig , sem nenna ekki að hreyfa sig þótt líf liggi við , felst trixið í því að komast í góða bók .
Þær bestu sýna að það er grundvallarmunur á lífinu og heiminum ; að hvernig svosem veröldin snýst og umturnast þá lætur lífið engan bilbug á sér finna , það veit hvert það er að fara – og vill ekkert frekar en að maður komi með .
Nú er allt að gerast , og þrátt fyrir sístríðari framleiðslu á reyfurum , sem miða að því einu að drepa tímann , eru enn samdar bækur sem skyggnast út í svellandi eilífðina .
Í slíkum er að finna hinn sama frið og frelsi – svigrúm fyrir sálina – og býðst mönnum úti í náttúrunni .
En því þá ekki að fara bara beina leið í eldgömlu trúarritin sem tala svo vífilengjalaust um veg mannssálarinnar gegnum umrót heims , holds og hugar , á vit friðar , frelsis og eilífs lífs ? Þá skiptir ekki alltaf máli hvort leitað er í speki Konfúsíusar , Laó Tse , Búdda , sjálfa Biblíuna , eða rit höfunda sem eru nær okkur í tíma , á borð við Dante sem er nú loks kominn út á íslensku í þýðingu Erlings E. Halldórssonar .
Í þessu sambandi er einnig vert að minna á ævistarf Sörens Sörensonar sem þýddi nokkur af trúarritum Indverja , bæði hindúísk og búddísk , þar á meðal Bhagavad Gita .
Fyrir skömmu rakst ég á þýðingu Sörens á Dhammapada , einu af þeim ritum sem talið er innihalda orð Búdda .
Rétt eins og Biblían sjálf eru orð þess ætluð okkur og boða ekki síst nægjusemi og sátt við þá forsjón sem hefur , þegar allt kemur til alls , gert okkur að því sem við erum .
Holl lesning nútímalesendum sem leita sál sinni friðar og finna hann ekki almennilega í baráttulyktum Erlendar Arnaldar eða Kurts Mankells við hið illa og órólega – þótt um sé að ræða hina sömu baráttu góðs og ills sem varað hefur og vara mun uns yfir lýkur .
