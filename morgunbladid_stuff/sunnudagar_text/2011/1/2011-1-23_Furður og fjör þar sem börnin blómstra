Hjólandi álfastrákur , talandi blóm , dansandi kúrekar og syngjandi geimsjóræningjar að ógleymdri bestu vinkonunni , henni Lúsí .
Föruneyti þeirra æringjastelpna , Skoppu og Skrítlu , er ekki af dónalegra taginu en þær stöllur snúa aftur í Borgarleikhúsið nú um helgina með sýningu sína , Skoppa og Skrítla á tímaflakki .
Sýningin gekk fyrir fullu húsi í 50 skipti í fyrra en þó að um enduruppsetningu sé að ræða er í mörg horn að líta og margir endar að hnýta áður en hægt er að opna dyrnar fyrir áhorfendum á ný .
Fyrir utan að dusta rykið af fyrri þekkingu á verkinu þarf að kanna hvort allir búningar séu ekki í lagi , sauma nýja , stilla ljós , æfa sönginn og sinna þeim allra yngstu í hópnum en aðstandendur sýningarinnar hafa verið einstaklega iðnir við að fjölga sér að undanförnu .
Litlu krílin hafa gjarnan fylgt með á æfingarnar að undanförnu enda er það svo að þótt hlutverkin séu mörg og mikilvæg er foreldrahlutverkið þó það stærsta og merkilegasta að sögn þeirra sem í hlut eiga .
Þar fyrir utan hafa nokkrar breytingar verið gerðar á verkinu og þannig lítur Zúmmi álfastrákur dagsins ljós í fyrsta sinn í þessari sýningu .
Hann kemur í stað víkingadvergsins Vasks en breytinguna má rekja til þess að Skoppa og Skrítla eru í bullandi útrás , og í henni Ameríku er ekki vel séð að hafa slíka lágvaxna karaktera í sjónvarpsefni fyrir börn .
Auk þeirra Skoppu og Skrítlu , sem líkamnast í Lindu Ásgeirsdóttur og Hrefnu Hallgrímsdóttur , fara Vigdís Gunnarsdóttir , Viktor Már Bjarnason og Einar Karl Jónsson með hlutverk í sýningunni , en sá síðastnefndi sprellar og spriklar í gervi hins glænýja Zúmma , auk þess sem hópur dansara tekur þátt í sýningunni .
Leikstjóri er Gunnar Helgason .
