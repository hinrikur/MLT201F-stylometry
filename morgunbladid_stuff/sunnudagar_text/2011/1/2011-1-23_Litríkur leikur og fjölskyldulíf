Unnur Ösp Stefánsdóttir er fædd 6. apríl á því herrans ári 1976 .
Foreldrar hennar eru Stefán Baldursson óperustjóri og Þórunn Sigurðardóttir , stjórnarformaður tónlistarhússins Hörpu .
Eldri bróðir Unnar er Baldur Stefánsson , verkefnastjóri hjá Arctica Finance .
Unnur Ösp ólst upp í Breiðholtinu og Vesturbænum og gekk í Melaskóla og Hagaskóla sem barn , en á þeim tíma átti hún sér þann draum að verða skáld .
Hún endaði þó í leiklistinni , með viðkomu í Menntaskólanum við Hamrahlíð og Leiklistarskóla Íslands þaðan sem hún útskrifaðist 2002 .
Síðan hefur hún starfað við leikhús og kvikmyndir , bæði sem leikstjóri og leikari en nýjasta afrek hennar á því sviði er hlutverk móðurinnar Donnu McAuliffe í leikritinu Elsku barn sem frumsýnt var í Borgarleikhúsinu 14. janúar síðastliðinn við eindregið lof gagnrýnenda .
Eiginmaður Unnar er Björn Thors leikari og eiga þau saman drenginn Dag Thors sem er þriggja ára .
