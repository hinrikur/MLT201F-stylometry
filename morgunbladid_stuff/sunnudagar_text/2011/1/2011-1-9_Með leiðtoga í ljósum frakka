Íslandsfundur leiðtoga austurs og vesturs , þeirra Mikhail Gorbachev , aðalritara sovéska kommúnistaflokksins , og Ronald Reagan Bandaríkjaforseta , sem hér var haldinn haustið 1986 setti landið í sterkara kastljós fjölmiðla en dæmi eru um , fyrr og síðar .
Afvopnun var efni fundarins : viðræður um verulega takmörkun kjarnorkuvígbúnaðar bann við framleiðslu efnavopna og frestun geimvarnaáætlunarinnar sem Bandaríkjamenn höfðu á prjónunum .
Fundurinn spannaði eina helgi og svo virtist í fyrstu sem takmarkaður árangur hefði náðst .
Síðari tíma söguskoðun er hins vegar sú að þar hafi verið stigin mikilvæg skref í átt til friðvænlegri veraldar .
Stórviðburðir eins og sá sem hér er gerður að umfjöllunarefni kalla á mikla eftirtekt fjölmiðla .
Hundruð erlendra fjölmiðlamanna frá öllum helstu fréttamiðlum heims mættu á svæðið og stærstu sjónvarpsstöðvar heims , til dæmis þær bandarísku , sendu fréttatíma sína beint út frá Íslandi .
Bandaríkjaforseti kom til Íslands 9. október .
Sovétleiðtoginn kom næsta dag og voru þar færri fyrirmenni viðstödd en vera skyldi enda var verið að setja Alþingi á sama tíma .
Þegar Gorbachev steig út úr flugvél sinni á Keflavíkurflugvelli gekk Ögmundur Jónasson , þá fréttamaður Sjónvarps , til hans klæddur ljósum rykfrakka og talaði til Sovétleiðtogans á tungu hans þjóðar .
" Við trúum því , að nú sé stundin komin til að hefjast handa af alvöru ...
Við viljum vinna að afvopnun og stefna að því , að kjarnorkuvopn hafi verið upprætt áður en ný öld gengur í garð , " sagði Gorbachev í ávarpi sínu til núverandi innanríkisráðherra .
Í bókinni Þá flaug Hrafninn segir Ingvi Hrafn Jónsson sem á þessum tíma var fréttastjóri Sjónvarpsins að Sovétmenn hafi greinilega komið hingað til lands með þeim ásetningi að vinna fjölmiðlastríðið sem leiðtogafundinum fylgdi .
Áleitin spurning sé hvaða fjölmiðlaráðgjafa þeir hafi haft á sínum snærum .
Mikill munur til dæmis hafi verið á framgöngu Gorbachevs – og ekki síður Raisu eiginkonu hans – og svo þagnarmúrnum umhverfis Reagan .
" Þetta var þeim mun athyglisverðara þar sem sá sem kunni að nota sér fjölmiðlana var frá kommúnistaríki en sá sem ekki notaði þá var hins vegar frá landi sem telja verður vöggu frjálsrar fjölmiðlunar , " segir Ingvi Hrafn í bók sinni .
