Í Sunnudagsmogganum 24. desember birtist fróðleg frásögn eftir Jón Kristján Þorvarðarson um slysin í Bjarnarnúpi 17. og 18. desember 1920 þegar Sumarliði Brandsson póstur fórst , en Jón Kristjánsson sem fór með honum yfir Snæfjallaheiði þessa örlagaríku ferð bjargaði sér til byggða í hríðarbyl með harðfylgi og hyggjuviti og komst til bæjar að Snæfjöllum .
Þá var Jóni bent á að fara í hús Samúels Jónssonar , um 1-200 metrum innar , þar sem Sumarliði átti heima .
Þá villtist hann í blindbyl og rakst á mannlaust timburhús á fjörukambinum sem Helgi Kr. Jónsson byggði , en hreppurinn keypti um 1910 , og var notað fyrir þinghús og barnaskóla fram á fjórða áratuginn .
Við þessa ágætu frásögn þarf engu að bæta , en í þessari grein vil ég segja lítið eitt um Sumarliða Brandsson og þá sem voru í björgunarferðum eftir slysin .
Litlu munaði að þriðja slysið ætti sér stað þegar árabátur lenti í brotsjó undir Núpnum .
Í bókinni Undir Snjáfjöllum fjallaði ég um ýmsa atburði frá fyrri tímum á Snæfjallaströndinni og þar á meðal um þessi slys .
Frásögn Jóns Kristjánssonar " Um slysin við Bjarnarnúp " birtist í Árbók Sögufélags Ísfirðinga árið 2001 .
Hafði ég þessa frásögn sem heimild ásamt fleirum .
Þetta slys var ekki einsdæmi á þessum slóðum .
Þann 7. mars 1856 fórust fjórir menn í lendingu á Sandeyri .
Þann 17. mars 1901 voru sex menn frá verbúðum á Snæfjöllum og Gullhúsá , yst á Snæfjallaströndinni , að koma á drekkhlöðnum báti frá kúffiskveiðum við Staðareyrar í góðu veðri .
Þá vildi svo illa til að þeir reru bátnum upp á sker um 10 faðma frá landi nokkru fyrir utan Gullhúsá og þar stóð báturinn fastur .
Hann lyftist upp að framan og tók inn sjó í skutnum , en fjara var og stórstreymt og þegar féll að gátu mennirnir ekki bjargað sér því enginn kunni að synda .
Tveir menn gátu buslað í land því þeir lágu dauðvona í fjörunni þegar að var komið .
Lík þeirra stirðnuðu seint en enginn kunni lífgunaraðgerðir eða vissi um slíkt .
Í bókinni Alltaf skrölti rokkurinn hjá Bjarna , sem Þorsteinn Matthíasson skráði 1971 , segir Bjarni Guðmundsson Engilbertssonar á Lónseyri frá því þegar hann var 18 ára gamall vinnumaður á Sandeyri og var einn af átta mönnum sem fóru á báti út undir Bjarnarnúpinn til að sækja tvö lík .
Handskrifaði ævisögu sína Þegar Jón Kristjánsson var aldraður orðinn handskrifaði hann ævisögu sína í a.m.k. fjórar bækur .
Sonur hans Þorvarður B. Jónsson rafmagnsverkfræðingur hélt þessu ritverki til haga og er hluti þess nú kominn í tölvutækt form og hef ég fengið þann hluta til aflestrar .
Þetta er skilmerkilegt rit eins og sést í frásögninni um slysin við Bjarnarnúp .
Jón Kristjánsson var iðjusamur og vann mikið um dagana .
Hann stóð að búskap með fósturforeldrum sínum í Þverdal í Aðalvík þar til hann var um þrítugsaldur og aðstoðaði einnig foreldra sína í Neðri-Miðvík .
Jón seldi mó og úthey til Ísafjarðar í mörg ár .
Eitt sinn kom mótorbátur til að sækja mikið af mó- og heyböllum og varan var flutt um borð á sexæringi .
Þegar Jón og frændi hans voru á landleið á tómum bátnum jókst undiralda svo að bátnum hvolfdi skyndilega í grunnbroti yfir mennina , þeir komust upp á þóftu og náðu lífslofti undir súðinni .
Fólk sem horfði á taldi þá drukknaða en þegar báturinn barst að landi og var dreginn upp í fjöru skriðu þeir alheilir undan bátnum .
Jón Kristjánsson stundaði bókbandsvinnu hjá Eyjólfi Bjarnasyni bókbindara á Ísafirði á árunum 1907-1909 .
Hann varð seinna húsasmíðameistari , en í fyrstu fór hann að læra smíðar hjá Bárði G. Tómassyni skipaverkfræðingi þegar hann var nýbyrjaður atvinnustarfsemi á Ísafirði 1914 og vann hjá honum til 1921 .
Jón var í iðnskólanámi 1915-1917 og var í framhaldsskóla hjá Sigurjóni Jónssyni á Ísafirði 1921-1922 .
Jón rak verkstæði og verslun um tíma á Ísafirði og byggði mörg hús á norðanverðum Vestfjörðum .
Árið 1933 byggði hann fjölbýlishús í Aðalstræti 22 og átti það lengi , bjó í einni íbúðinni en leigði aðrar og húsrými fyrir verslun og skrifstofur á jarðhæð .
Jón fór að byggja fjölbýlishús , árið 1946 , á Pólgötu 6 , en meðeigendur voru bræður hans Arnór og Albert .
Þegar íbúðir seldust ekki voru þær leigðar og kom það sér vel í viðvarandi húsnæðisvandræðum á þeim tíma .
Á sjötta áratugnum fór Jón að byggja sér íbúðarhúsnæði á Seltjarnarnesi og stundaði lengi byggingastörf á höfuðborgarsvæðinu meðan starfskraftar leyfðu .
Skráður smiður Sumarliði Brandsson póstur fæddist á Akri í Staðarsveit á Snæfellsnesi þann 6. nóvember 1882 , foreldrar hans voru Brandur Jónsson og Björg Bjarnadóttir bústýra .
Sumarliði var ekki bróðursonur Sumarliða Sumarliðasonar gullsmiðs í Æðey eins og sumir hafa talið .
Sumarliði Brandsson kom fyrst að Djúpi 1904 sem vinnumaður í Æðey , en fór að stunda sjóróðra úti á Snæfjallaströndinni 1908 og í manntali 1920 er hann skráður smiður og póstur í húsi Samúels Jónssonar á Snæfjöllum , en sá bær stóð uppi á bökkunum fyrir innan Snæfjallatúnið .
Guðrún Jónsdóttir húsfreyja í Æðey átti fola sem var í miklu uppáhaldi hjá henni , en fyrir þrábeiðni fór það svo að Sumarliði eignaðist folann og nefndi hann Sörla .
Ásgeir Guðmundsson í Æðey sagði að aldrei myndi Sumarliði hafa eignast folann nema fyrir það hvað hann reyndist vel í vistinni í Æðey .
Sörli var stólpagripur en hvarf með eiganda sínum fram af Bjarnarnúpnum .
Á þessum tíma var póstferðum þannig háttað að eftir að sunnanpóstur var kominn landleiðina að Djúpi fór póstur frá Arngerðareyri út að Snæfjöllum .
Pétur Pétursson í Hafnardal annaðist þessar póstferðir frá 1905 og fóru synir hans Jón og Guðmundur , síðar kaupmaður á Ísafirði , oft þessar ferðir og eftir að Pétur dó 1915 .
Árið 1915 tók Guðjón Jónsson " vaktari " að sér póstferðir frá Ísafirði að Snæfjöllum , til Grunnavíkur og Hesteyrar .
Gúðjón var fyrri maður Hansínu Magnúsdóttur á Heklunni ( hús við Aðalstræti ) .
Guðjón dreymdi illa fyrir framhaldi í póstferðum og sagði upp embættinu , en Sumarliði fékk starfið og mun hafa byrjað póstferðirnar seint á árinu 1919 .
Hann sótti póstinn til Ísafjarðar á lítilli skektu sem hann átti og var að koma yfir Snæfjallaheiði til baka úr Jökulfjörðum í sinni síðustu póstferð þann 17. desember 1920 , eins og Jón Kristjánsson lýsir vel .
Móðir mín Salbjörg Jóhannsdóttir Engilbertssonar á Lónseyri missti föður sinn þegar hún var á öðru ári .
Hún var á Sandeyri í nokkur ár því móðir hennar Sigrún Jónsdóttir bjó með Guðmundi Helga Jósefssyni formanni þar .
Þau eignuðust tvíbura árið 1907 en Sigrún dó rétt eftir barnsburðinn .
Dóttir þeirra Sigrún Jóna komst til fullorðinsára .
Mamma fór þá frá Sandeyri 11 ára gömul .
Guðmundur Helgi Jósefsson f. 1872 , sem fórst við Bjarnarnúpinn , var áður giftur Ragnhildi Jakobsdóttur f. á Tirðilmýri 1871 d. 1900 , hún var systir Kolbeins í Unaðsdal og Rakelar ljósmóður á Berjadalsá .
Þau áttu tvo syni .
Sigurður Jósefs Guðmundsson kvæntist Ingimundu Tryggveyju Bjarnadóttur á Leiti , þeirra afkomendur eru margir .
Móðir mín vissi af Sumarliða Brandssyni og að hann var vinsæll á Snæfjallaströndinni .
Var ég látinn heita eftir honum öðru nafni mínu .
Jón Kristjánsson fæddist 22. september 1890 í Neðri-Miðvík .
Foreldrar hans voru Kristján Jónsson og Kristín Sigurðardóttir , en Jón var alinn upp hjá móðursystur sinni Guðrúnu Sigurðardóttur í Þverdal og Borgari Jónssyni yfirsetumanni .
Jón kvæntist 5. nóvember 1927 Þorbjörgu Valdimarsdóttur Þorvarðarsonar í Hnífsdal .
Þau eignuðust fjögur börn .
Jón andaðist 1972 .
Í minningargrein í Morgunblaðinu 29. nóvember er sagt um Jón Kristjánsson : Hann var stórtækur athafnamaður sem ekki kunni að hlífa sér .
Rakleiðis út með Núpnum Jón Kristjánsson segir frá leitinni að líki Sumarliða Brandssonar daginn eftir slysið og var einn af átján leitarmönnum .
Þrettán menn fóru í Súrnadal en Guðmundur H. Jósefsson taldi sig vita hvar Sumarliði hefði fallið fram af Núpnum eftir lýsingu Jóns á staðháttum uppi á fjallinu .
Guðmundur fór því rakleiðis út með Núpnum og með honum eftirtaldir menn : Bjarni Halldór Bjarnason ( 29 ára ) Leiti , Halldór Marías Ólafsson ( 26 ára ) Berjadalsá , Gísli Jón Gíslason ( 19 ára ) Berurjóðri og Pétur Pétursson ( 28 ára ) frá Hafnardal , en hann var bróðir Ólafs Péturssonar bónda á Smæfjöllum .
Þegar lík Sumarliða fannst var Gísli Jón sendur til að láta mennina í Súrnadal vita .
Þegar nokkrir leitarmannanna komu frá Súrnadal hafði snjóflóð sópað mönnunum fjórum á sjó út , eins og Jón segir frá .
Halldór Ólafsson hafði lært að synda í Reykjanesi og gat kraflað sig í land úr krapinu , staulaðist hann af stað og mætti fljótt leitarmönnum .
Krapið lónaði fljótt út með landinu og þrír menn voru horfnir .
Þennan dag var kuldagjóla með þrettán stiga frosti svo föt Halldórs frusu yst klæða en góð ullarföt munu hafa bjargað lífi hans .
Leitarmenn þurftu að leiða Halldór en munu hafa verið með sleða og gátu dregið hann þegar gangurinn var erfiður .
Næstu daga var hríðarveður og ekki fært til leitar .
Bræðurnir Halldór og Þorgeir Ólafssynir áttu heima á grasbýli við Berjadalsána í landi Sandeyrar .
Þeir reru saman á árabáti og trillu eftir að þeir fluttu til Ísafjarðar 1926 , en þeir áttu lengi heima þar með fjölskyldum sínum .
Bjarni Guðmundsson , kallaður Lónseyrar-Bjarni , átti lengi heima á Ísafirði en síðustu árin búsettur í Hveragerði .
Þegar Bjarni var tólf ára veiktist hann af berklum í mjaðmarlið og lá í fjögur ár rúmfastur heima á Lónseyri .
Sár opnaðist og lærleggshnúta gekk út úr sárinu .
Með góðri umönnun Sigríðar Jensdóttur móður Bjarna fór sárið að gróa .
Sigvaldi Kaldalóns læknir mældi fótinn átta sentimetrum styttri en þann heilbrigða .
Bjarni fór fljótt að heiman , til vinnu , eftir veikindin .
Hann var fyrst við sjóróðra hjá Jóni E. Ólafssyni í Bæjum , en ráðinn vinnumaður að Sandeyri 1920 og reri um haustið á fimm manna fari .
Rósinkar Kolbeinsson var formaður og bjó þá í gamla bænum á Sandeyri , en fór að búa á Snæfjöllum árið eftir .
Þann 22. desember kom flutningaskipið Elí til að sækja saltfisk .
Guðmundur Jónsson á Berjadalsá sá um innkaup á fiski fyrir Hinar sameinuðu íslensku verslanir , sem höfðu tekið við eignum Ásgeirsverslunar á Ísafirði .
Flestir karlmenn á næstu bæjum fóru að vinna við útskipun hjá Guðmundi .
Um kvöldið þegar vinnu var að ljúka komu Hafliði Gunnarsson í Berurjóðri og Samúel Jónsson á Snæfjöllum og sögðust hafa fundið lík Guðmundar Jósefssonar og Péturs Péturssonar .
Líkunum varð að ná Bjarni segir svo frá í bók sinni : " Þótt menn væru þreyttir eftir erfiðan dag , voru allir sammála um það , að líkunum yrði að ná , og það strax því að nú var því nær alveg brimlaust við ströndina .
Sett var niður fimm manna far , sem þeir áttu Halldór og Þorgeir Ólafssynir , var báturinn mannaður átta ungum mönnum og vildu þeir allir að Halldór kæmi með til leiðsagnar .
Ég var einn í þessum hópi .
Nú var róið rösklega útundir Núp .
Þegar þangað kom sagði Halldór til um það hvernig verkum skyldi haga .
Hann sjálfur , Rósinkar og ég urðum eftir í bátnum en fimm fóru í land .
Einn þeirra átti að hafa hönd á fangalínu bátsins , en hinir fjórir að sækja líkin .
Áttu þeir að vera tilbúnir að láta þau í bátinn , þegar formaðurinn kallaði lag .
Bjart var af tungli , en dimmur skuggi undir Núpnum , fór um mig hrollkenndur beigur , þegar mönnunum var hleypt í land og þeir hurfu inn í skuggann .
Skömmu seinna kölluðu þeir til okkar og kváðust aðeins geta tekið annað líkið í einu , rerum við að landi til að ná því og svo strax fram aftur og biðum eftir næsta lagi .
Þá kalla þeir til okkar og segja að lag sé við klappirnar rétt örlítið utar en þar sem við vorum .
Ég reri á tvær árar í hálsi , Rósinkar sat á miðþóftu , hamlaði upp en reri fram , og Halldór stýrði .
Þegar við erum rétt að koma upp að klöppunum er kallað úr landi – ólag – ólag .
Við rerum óðar frá , en eftir fá áratog reis bára og braut yfir bátinn það kraftmikil , að hún keyrði mig fram í barka , ég hélt þó báðum árunum .
Rósinkar kingsaði áfram ofan á mig en Halldór lá fram á öftustu þóftuna .
Þegar við gátum risið upp aftur var báturinn hálffullur af sjó .
Halldór segir : " Við skulum reyna að lenda í drottins nafni .
" " Nei , fram , fram , " segir Rósinkar .
Ég hamlaði með honum og þá rís önnur bára , sem brýtur fram á miðskip .
" Fram , fram , " kallar Rósinkar og ennþá brjóta tvær bárur , sú fyrri aðeins yfir skutinn , en hin síðasta , fjórða báran , vætlaði um borðstokkinn og vorum við þá komnir fram úr brotinu .
Nú var tekið til við að ausa , Rósinkar tvíhenti stóra trogið en Halldór einhenti annað minna .
Mig létu þeir andæfa meðfram landinu , og kalla svo til mannanna í landi , að þeir verði að bera líkið inn í Súrnadal .
En þar var ekki hægt um vik , fjaran var bæði stórgrýtt og klökug .
Ég damla á tvær árarnar inn með fjörunni , en þeir ausa bátinn .
Stóð það á jöfnu , að þegar því er lokið , eru landmennirnir komnir með líkið þangað í fjöruna , sem hægt er að lenda og taka það í bátinn , svo var róið heim að Sandeyri .
Þar var líkunum veittur umbúnaður og þau kistulögð .
Jarðarförin fór svo fram eftir áramótin , jarðsett var í Dal .
Það var dapurt yfir ströndinni fyrst eftir þessar skelfilegu slysfarir .
Þetta voru vinsælir ágætis menn .
Sumarliði , Pétur og Guðmundur Jóefsson roskinn og orðinn einhleypur eins og hinir voru .
Bjarni Halldór var einkasonur Bjarna Jónssonar og Þórdísar Arnórsdóttur á Snæfjallaleiti , var hann aðalstyrkur þeirra í lífsins önn .
Jóna , systir Bjarna , var kona Alexanders á Dynjanda , en Ingimunda systir þeirra var ennþá í foreldrahúsum , og reyndist foreldrum sínum nú frábærlega góð og umhyggjusöm , hún giftist seinna Sigurði syni Guðmundar Jósefssonar .
" Engilbert S. Ingvarsson frá Tirðilmýri hefur skrifað þessar bækur : • Undir Snjáfjöllum – þættir um búsetu og mannlíf á Snæfjallaströnd .
Útg. Snjáfjallasetur 2007 .
• Híbýli og húsbændur á Snæfjallaströnd 1930-1940 .
Útg. Snjáfjallasetur 2009 .
• Þegar rauði bærinn féll – minningabrot frá Ísafjarðarárum 1944-1953 .
Útg. Sögumiðlun ehf. 2010 .
