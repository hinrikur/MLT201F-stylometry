Hjá Íslenskri erfðagreiningu hafa farið fram víðtækar rannsóknir á erfðamengi mannsins .
Þær lúta ekki bara að því að finna tengsl breytanleika við ýmsa sjúkdóma , heldur einnig að atferli á borð við fíkn og rannsóknum á samspili erfða og umhverfis og nú beinast sjónir vísindamanna fyrirtækisins að starfsemi líffærisins , sem er grundvöllur mannlegrar tilveru , heilanum .
" Við höfum alltaf litið á okkur sem sagnaþjóð , " segir Kári Stefánsson , forstjóri Íslenskrar erfðagreiningar .
" Þegar Norðmenn tala um sögu sína brosum við alltaf dálítið drýgindalega vegna þess að við skráðum þessa sögu .
Nú erum við aftur komin á þann stað vegna þess að við sem þjóð höfum í gegnum Íslenska erfðagreiningu lagt meira af mörkum til að skrá þessa sögu upp úr erfðamengi mannsins en nokkur önnur þjóð á síðustu árum og við höfum fyllilega ástæðu til að vera sprengmontin yfir að hafa lent í aðstöðu til að geta leitt heiminn á þessu sviði .
" Kári flytur í dag fyrsta erindið í fyrirlestraröð í tilefni af 100 ára afmæli Háskóla Íslands undir yfirskriftinni Hönnun manns og mun þar beina sjónum sínum að mannerfðafræðinni eins og hann sér hana .
" Mannerfðafræðingar teygja sig í allar áttir með spurningum sínum og deila reitum með heimspekingum , guðfræðingum , sagnfræðingum að ekki sé talað um stærðfræðinga og tölfræðinga , " segir hann .
" Þetta eru spurningar eins og hvernig maður verður til , hvernig skilgreinir maður mann .
Er maðurinn fullskapaður ? er merkileg spurning og svarið við því er vitaskuld nei .
Hvaðan kemur maðurinn ? Hvernig markast skyldleiki hans við aðrar lífverur ? Og hvað ræður veikleikum hans og hvaðan kemur styrkur ? " En styrkur getur einnig verið veikleiki og öfugt og það segir Kári að geri fagið svo spennandi .
" Það sem er styrkleiki á einum stað þarf ekki endilega að vera styrkur á öðrum stað .
Við erum lífvera , sem lifir í jafnvægi við sitt umhverfi og umhverfið mótar okkur .
En það sem veldur því að styr stendur um mannerfðafræðina er að þessar spurningar lúta ekki bara að því hver við erum sem dýrategund , heldur líka sem einstaklingar .
" Áhrif erfða á hugsun Hann segir að þess vegna verði svörin við þessum spurningum kannski viðkvæmt mál , en hin hliðin sé sú að mannerfðafræðin auki skilning okkar á hver við erum , hvaðan við komum og hvert við erum að fara .
" Það hlýtur að teljast göfugt að reyna að auka þekkinguna á sjálfum sér , bæði sem einstaklingur og dýrategund , " segir Kári .
" Ein af mínum forsendum er að þekking sé aldrei vond í sjálfri sér og alltaf sé betra að vita en vita ekki .
Eftir því sem við vitum meira um okkur sjálf , þeim mun meiri möguleika eigum við á að lifa góðu lífi sem dýrategund og jafnvel sem einstaklingar .
Ég ætla að ganga svo langt að segja að það sé furðulegt og jafnvel heimskulegt þegar því er haldið fram að ekki sé réttlætanlegt að leyfa fólki að fræðast um arfgenga áhættu , sem það hefur af sjúkdómum , öðru vísi en að það haldi um höndina á því atvinnumaður í ráðgjöf .
Ég held að það sé miklu meiri þörf á að láta ráðgjafa halda í höndina á þeim , sem kjósa að vita ekki og ákveða að sitja á bólakafi í vanþekkingu um sjálfan sig .
" DNA mannsins er sett saman úr fremur einföldum kóða , sem byggist á níturbösunum A , C , G og T. " Allt líf á þessari jörðu – allur fjölbreytileiki í lífheiminum – á rætur sínar í breytileika á A , C , G og T og ótrúlega stór hluti af því , sem við erum , á rætur í þessum kóða , " segir hann .
" Ekki er nóg með að hann ráði því hvort þú verður hávaxinn eða lágvaxinn , gildvaxinn eða grannvaxinn , blá- , brún , eða græneygður , þessi kóði ákveður hvernig þú hugsar .
" Kári tekur sem dæmi að hjá Íslenskri erfðagreiningu hafi verið skoðað hvort eitthvað í erfðamengi mannsins tengdist því hvort menn hafi háskólagráðu .
" Við fengum 1.500 manns með háskólagráðu og notuðum til viðmiðunar 15.000 manns , sem hafa hana ekki , " segir hann .
" Við fundum breytingu í erfðamenginu , sem tengist við líkurnar á því að menn hafi háskólagráðu .
Við höfum fundið breytileika í erfðamenginu , sem hefur áhrif á hvort þér finnst gaman að leysa krossgátu .
Þetta kemur út úr spurningalista og segir ekkert um hvort þú ert flinkur að leysa krossgátu .
" Vísindamenn hjá ÍE hafa einnig fundið breytileika , sem hefur áhrif á hversu góðir menn eru í stafsetningu .
" Eftir því sem greindarvísitalan er hærri eru áhrif breytileikans á færni í stafsetningu meiri , " segir Kári .
" Þegar þeir eru teknir út , sem eru með lága greindarvísitölu , verða áhrifin af þessum breytileika enn meiri .
" Hin fjölbreyttu umhverfisáhrif Kári segir merkilegt að síðastnefndi breytileikinn sé skráður í litla heila þar sem rýmisminnið sé geymt og stafsetning því að nokkru leyti byggð á slíku minni .
" Þessar niðurstöður sýna að ekki aðeins hversdagslegir sjúkdómar eru undir áhrifum erfðamengisins eða útlit okkar , heldur hvernig við hugsum , " segir hann .
" Það má velta fyrir sér hvort maðurinn sé fullskapaður og það vekur spurninguna hvort nokkur dýrategund geti nokkurn tímann verið fullsköpuð fyrr en hún verður útdauð vegna þess að við lifum í virku jafnvægi við okkar umhverfi .
Maðurinn býr alls staðar í heiminum , pólanna á milli , þannig að hann verður fyrir eins fjölbreyttum umhverfisáhrifum og hugsast getur .
Það þýðir að þeir eiginleikar mannsins , sem eru undir náttúruvali komnir , eru stöðugt í eins miklu vali og hægt er .
Náttúran velur úr þeim fjölbreytileika , sem til er í okkar erfðamengi .
" Kári segir að erfðamengið sé alltaf að breytast .
DNA-ið endurraðist þegar kynfrumur myndast , egg og sáðfrumur , og einnig verði stökkbreytingar .
ÍE hefur varið mikilli orku í að rannsaka endurröðun .
" Við byrjuðum á að sýna fram á að mikill fjölbreytileiki er í endurröðunartíðni , " segir hann .
" Sumt fólk endurraðar DNA-inu mjög mikið þegar það býr til sín börn , og annað fólk endurraðar mjög lítið .
Raunin er sú að þær konur , sem endurraða mikið – búa til mikið af nýjum samsætum í erfðamenginu – eiga fleiri börn , en konur , sem endurraða lítið .
Það þýðir að náttúran notar þessa aðferð til að auka fjölbreytileika .
" Þetta kom fram í grein frá Íslenskri erfðagreiningu sem birtist fyrir nokkrum árum í tímaritinu Nature Genetics .
Kári segir að lengi hafi verið vitað að náttúruval eigi sér stað með þeim hætti að þeir eiginleikar séu valdir , sem leiða til að skepnan lifi hvað best af .
" En þetta er í fyrsta sinn , sem sýnt hefur verið fram á að raunverulega er val á að búa til meiri fjölbreytileika , " segir hann .
" Síðan leituðum við að breytanleikum í erfðamenginu , sem hafa áhrif á endurröðunartíðni .
Við fundum dálítið sniðuga breytanleika að því leyti að finnist annar þeirra hjá konum eykur hann endurröðunartíðni , en minnkar hana hjá körlum , en hinn eykur endurröðunartíðnina hjá körlum og minnkar hana hjá konum .
Hvað þýðir þetta ? Val fyrir endurröðunartíðni gæti á endanum leitt til þess að erfðaefnið yrði óstöðugt vegna þess að endurröðunin yrði svo mikil og það gæti leitt til krabbameins og ýmislegs annars .
Hvernig tekst náttúran á við það ? Hún er með þessa tvo breytanleika , sem eru þannig , að aðra hverja kynslóð auka þeir endurröðunartíðnina og minnka hana hina kynslóðina .
Þarna er kominn rammi í kringum endurröðunartíðnina .
Þetta er aðferð náttúrunnar til að koma í veg fyrir að aðferðin til endurröðunar leiði til vandræða .
" Framkvæmdir við manninn standa enn Rétt fyrir jólin birtist grein í Nature þar sem sýnt var fram á að endurröðunin á sér stað á ákveðnum " heitum reitum " þar sem hún er mikil , en á öðrum stöðum er hún minni .
" Við sýndum fram á að staðirnir við erfðavísana þar sem endurröðunin er mest eru ekki þeir sömu hjá konum og körlum , " segir Kári .
" Hjá konunum er endurröðunartíðnin sín hvorum megin við erfðavísana , hjá körlum inni í miðjun erfðavísinum .
Náttúran hefur komið þessu fyrir til að auka fjölbreytni enn meira .
Allt sem gerist hjá okkur fer að öðru jöfnu aðra hverja kynslóð í gegnum karlmenn , en hina kynslóðina í gegnum konur .
Með því að búa til sem mestan mun á körlum og konum er fjölbreytnin í erfðamenginu aukin .
Grundvallaratriðið í þessu öllu saman er hins vegar að við erum enn ekki hinn fullskapaði maður , framkvæmdir við okkur standa enn yfir , enn er verið að búa okkur til .
" Ekki er langt síðan grein birtist í tímaritinu Nature Genetics um að ÍE hefði fundið umhverfu eða DNA-bút í erfðamenginu , sem snúið hefur verið við .
" Þetta er 900 þúsund níturbasa umhverfa , sem er að því leyti áhugaverð að hún finnst í 3% blökkumanna í Afríku , finnst eiginlega ekki í Asíu , en er í 20% Evrópubúa , " segir Kári .
" Þessi umhverfa virðist vera háð mjög sterku náttúruvali í Evrópu og sem meira er að þegar litið er á þetta í íslenskum konum eiga konur með þessa umhverfu fleiri börn , en þær , sem eru með þennan DNA-bút með hefðbundnum hætti .
Þetta er dæmi um breytanleika í erfðamenginu , sem er undir náttúruvali í Evrópu , en ekki í Afríku og Asíu .
" Kári segir að hluti af skýringunni á þessu sé fundinn .
" Þessi umhverfa hefur áhrif á endurröðunartíðni þannig að hluti af valinu á rætur í því , " segir hann .
" En það athyglisverða er að fyrir 50 til 60 þúsund árum þegar maðurinn fór út úr Afríku yfir til Evrópu virðist þessi umhverfa hafa skipt einhverju máli í samskiptum mannsins við sitt umhverfi í Evrópu , en ekkert gagnast mönnum í Afríku .
" Erfðir og landafræði Kári segir að þegar horft er á samspil upplýsinganna í erfðamenginu annars vegar og áhrif þeirra á hver við erum hins vegar sé mikilvægt að átta sig á að það sé landfræðilegur munur á sumum breytunum og þessi munur sé í ákveðnum tilfellum mjög skiljanlegur .
" Ég get nefnt sem dæmi að þegar við vorum að rannsaka sortuæxli var þegar vitað um eina stökkbreytingu í hormónaviðtaka , sem eykur hættuna á að fá slík æxli , " segir Kári .
" Það er stökkbreytingin , sem gerir hárið rautt og skinnið mjög hvítt .
Þessi stökkbreyting þrefaldar líkurnar á sortuæxlum á Spáni , tvöfaldar líkurnar á sortuæxlum í Svíþjóð , en hefur engin áhrif á hættuna á Íslandi .
Ástæðan er sú að til að stökkbreytingin verði að sortuæxli þarf maðurinn að verða fyrir miklum áhrifum sólarljóss .
Á Spáni er erfitt að forðast sólarljós , ívið auðveldara í Svíþjóð , en það þarf ekki að segja þessari þjóð að þegar þú býrð á Íslandi er það ekki vandamál .
" Kári bætir við að staðreyndin sé sú að þeir sem eru rauðhærðir og með hvítt skinn séu viðkvæmir fyrir sólarljósi þannig að þeir forðist það .
Sú staðreynd minnki líkurnar á sortuæxlum .
" Síðan er sérstaklega athyglisvert að tíðnin á þessari stökkbreytingu er 6% á Spáni , 17% í Svíþjóð , en 26% á Íslandi , " segir Kári .
" Þannig að á þeim 1100 árum , sem við höfum búið hér hefur þessi stökkbreyting fengið tækifæri til að breiða meira úr sér vegna þess að hér hefur hún svo miklu minni áhrif en annars staðar .
" Kári nefnir tvö önnur dæmi um landfræðilegan mun , sem engar skýringar hafi fundist á .
" Við fundum nokkrar stökkbreytingar , sem hafa áhrif á líkurnar á gáttatifi , sem er algengasta hjartsláttaróregla mannsins , " segir hann .
" Við fundum stökkbreytingu , sem finnst í 20% Evrópubúa og eykur líkurnar á gáttatifi um 70% , " segir hann .
" Þessi breytanleiki finnst í 60% Kínverja , en eykur ekki líkurnar þar nema um 30% .
Þarna er breytanleiki , sem er miklu algengari í Kína en í Evrópu , en hefur minni áhrif .
Síðan er breytanleiki í erfðamenginu , sem hefur tölfræðilega marktæk en tiltölulega lítil áhrif á gláku í Evrópumönnum og er mjög algeng í þeim , en hún er mjög fágæt í Kínverjum og hefur mjög mikil áhrif á þá .
Þegar byrjað er að skoða þessa tegund af erfðafræði , sjúkdóma , byrjar maður strax að lesa úr henni sögu mannsins , hvernig maðurinn hefur búið í jafnvægi við sitt umhverfi og hvernig það hefur haft áhrif á hann til lengri tíma .
" 1100 ára áhrif á Íslendinga Kári segir að umhverfið hafi ekki bara áhrif á okkur sem einstaklinga í einni kynslóð , heldur hafi áhrif á okkur sem fólk á þeim stað , sem við lifum .
" Miklir fólksflutningar eins og þegar hinir sorglegu þrælaflutningar áttu sér stað frá Afríku til Bandaríkjanna þar sem gífurlegur fjöldi var fluttur úr sínu umhverfi hafði ekki bara áhrif á einstaklingana heldur á þetta fólk sem kynþátt , " segir Kári .
" Eins má spyrja með Íslendinga .
Nú höfum við búið á þessu skeri okkar í 1100 ár .
Sagan segir að landið hafi verið numið af norskum víkingum , sem stoppuðu á Bretlandseyjum , höfðu með sér þræla og fóru til Íslands , " segir hann .
" Við gerðum á þessu stóra rannsókn og kíktum á hvatbera , sem eru orkumiðstöðvar frumnanna , sem merki um móðurlegg og litum á y-litninginn sem mælikvarða á karllegg .
Við sýndum fram á að 75% af íslenskum y-litningum eru norsk og í kringum 65% af íslenskum hvatberum eru keltnesk .
Þetta lítur þannig út að Ísland hafi verið numið af norskum strákum , sem stoppuðu á Bretlandseyjum , pikkuðu upp konur , fluttust til Íslands og settust þar að .
" Til að rannsaka hvað gerst hafi síðan landnámsmennirnir komu til Íslands skoðaði Íslensk erfðagreining DNA úr höfuðkúpum frá landnámsöld , skoðaði breytileikana og bar saman við breytileika í Íslendingum , Keltum og Norðmönnum nútímans .
" Það er alveg ljóst að í það minnsta þeir breytanleikar , sem við litum á , eru líkari í landnámsmönnum og Norðmönnum og Keltum nútímans , en í nútíma Íslendingum .
Ástæðan fyrir því er sú að við höfum breyst meira á þessum tíma , en þær þjóðir , sem námu Ísland .
Það stafar af því að hér höfum við búið við erfiðar aðstæður .
Við höfum farið í gegnum tíma þar sem fólksfjöldi hrundi þannig að vorum orðin það fá að erfðarek eða tilviljunarkennt val á litningum inn í kynfrumur hafði mikil áhrif á það hver við urðum .
Þegar kynfruma myndast er alltaf slembival á litningum , það er hvort sá sem kemur frá móður eða föður fer inn í kynfrumu .
Þetta hefur engin áhrif hjá stórri þjóð vegna þess að það jafnast út , en í litlum hópi fer það hægt og hægt að beygla íbúana og það hefur gerst á Íslandi .
" Erfðafræðin að baki hruninu Hann segir að þetta geti leitt til mannkosta eða að íbúarnir hrörni eitthvað , en að mestu leyti sé þetta aðferð íslenskrar þjóðar til að aðlagast landinu , sem hún býr í .
" Það er engin spurning að í þessi 1100 ár bjuggum við að mestu leyti sem tiltölulega fátæk þjóð í óupphituðum húsum við mjög erfiðar aðstæður og ég held að eina framlag erfðafræðinnar til umræðunnar um þetta efnahagshrun og vesöld , sem við höfum farið í gegnum á síðustu tveimur árum , sé að við höfum verið orðin svo flink við að vera fátæk og vesöl , en kunnum ekki að vera rík , " segir hann og heldur áfram : " Ef það er virkilega hlutverk mannerfðafræðinnar að hjálpa manninum að átta sig á hver hann sé skiptir vitaskuld mestu máli að við komumst að því hvernig heilinn virkar .
Ég gæti tekið Karl Blöndal , skrælt af honum allt nema heilann , haldið honum lifandi í fötu og þá væri sá heili Karl og ekkert annað .
Ef ég tæki hins vegar heilann úr líkamanum og héldi líkamanum lifandi væri það ekki þú .
Heilinn í sjálfum sér er það sem mestu skiptir .
Hlutverk hans er að vera líffæri meðvitundar .
Meðvitundin er með tvo þætti , annars vegar athygli og hins vegar innihald meðvitundarinnar , hugsun og tilfinningar .
Við höfum ekki hugmynd um hvernig heilinn býr til hugsun , við höfum ekki hugmynd um hvernig heilinn býr til tilfinningar og getum ekki einu sinni skilgreint hugsun eða tilfinningu .
Við erum því á mjög erfiðum stað þegar kemur að því að átta okkur á hver við erum .
Afgangur líkamans er ekki til annars en að taka við og hjálpa okkur að koma hlutum frá okkur og safna saman sjúkdómum , sem endanlega drepa okkur , en heilinn er það , sem skiptir máli – hugsunin , tilfinningin og allt það , sem býr til persónuleika og mann .
" Hvernig býr heilinn til hugsun ? Kári segir að ákveðnir sjúkdómar leggist á þessa grundvallareiginleika mannsins , til dæmis geðklofi , sem sé sjúkdómur hugsunar og tilfinninga .
" Ég held að ekki sé nokkur möguleiki fyrir okkur að átta okkur á hvernig geðklofi verður til og þar af leiðandi að takast á við hann nema við komumst eitthvað áleiðis í að finna út hvernig heilinn býr til hugsun og tilfinningar .
" Íslensk erfðagreining vinnur nú að stóru verkefni þar sem margs konar próf eru lögð fyrir stóran hóp fólks til að komast að því hvað heilinn gerir .
" Heilinn er síðasta ónumda vígi líffræðinnar , " segir Kári .
" Ég held að langmest spennandi viðfangsefnið sé að varpa ljósi á hvernig heilinn virkar , fyrir utan það að hjálpa okkur að skilja hvernig maðurinn verður til og átta okkur á sögu mannsins .
Heilinn er bara líffæri .
Nýrun eru líffæri , sem býr til hland , heilinn er líffæri , sem býr til tilfinningar , og það á ekki að nálgast þetta á neinn annan hátt .
" Heilinn er hins vegar flókið fyrirbæri .
Kári bendir á að í erfðamenginu séu 3,5 milljarðar níturbasa , 100 sinnum fleiri taugafrumur séu í heilanum og 10.000 sinnum fleiri tengsl séu í heilanum en stafir í erfðamenginu .
" Þú ferð því úr einfaldri mynd af manninum í erfðamenginu í gríðarlega flókna mynd þegar þú ferð upp í heilann , " segir hann .
" En eins og með allt , sem virðist flókið þegar horft er á það úr fjarlægð , vaknar maður einn daginn og áttar sig á hvað hlutirnir geta verið hræðilega einfaldir .
" Miðpunktur alheimsins í heilanum Í rannsókn ÍE er fenginn stór hópur fólks og lögð fyrir hann próf , sem mæla hugsun , fjölbreytileika í minni , greind , sköpunargáfu og fleira .
" Síðan spyr maður hvað það sé í erfðamenginu , sem ræður þessum fjölbreytileika , " segir Kári .
" Um leið og fundnir eru erfðavísar þar sem breytileikar hafa áhrif er kominn lífrænn ferill .
Þessa leið förum við og ég held að þetta sé eina leiðin vegna þess að þarna erum við ekki með lífefnafræðilega kenningu um hvað gerist , heldur staðfestum að breytanleiki er í því hvernig fólk í þjóðfélaginu hugsar og mælum þá lífrænu ferla , sem ráða þessum fjölbreytileika .
En heilinn er ekki bara meira spennandi en nokkuð annað heldur er miðpunktur alheimsins í honum .
Okkar heimur er ekkert annað en það sem heilinn nemur og skilur .
Hann er líka spennandi ef hugsað er út í hvernig sjúkdómar í hjarta , nýrum , maga og svo framvegis verða til vegna þess að allir algengu sjúkdómarnir hafa bæði erfða- og umhverfisþátt í áhættu .
Í Hávamálum segir meira að segja einhvers staðar að fjórðungi bregði til fósturs .
Menn hafa því gert sér grein fyrir því í langan tíma , meira að segja á Íslandi , að bæði umhverfi og erfðir eiga samspil , en það er gríðarlega flókið vegna þess að það er ekkert auðvelt að draga línu milli erfða og umhverfis .
" Línan milli erfða og umhverfis horfin ? Kári segir besta dæmið um hvað það er erfitt vera uppgötvun , sem ÍE gerði um tóbaksfíkn og birtist í Nature .
" Við fundum breytileika sem hafa áhrif á tóbaksfíkn .
Fyrsti breytileikinn hefur ekki áhrif á hvort fólk byrjar að reykja , en ýtir undir magnið af sígarettum , sem þú reykir ef þú reykir á annað borð og gerði erfiðara um vik að hætta .
Næst spurðum við hinnar einföldu spurningar hvort þessi breytanleiki hefði áhrif á þá sjúkdóma , sem tengjast reykingum , eins og lungnakrabbamein .
Við sýndum fram á að þessi breytileiki eykur talsvert líkurnar á lungnakrabbameini .
En hið áhugaverða er að á Íslandi er lungnakrabbi nánast eingöngu umhverfissjúkdómur .
95 til 97% þeirra , sem fá lungnakrabbamein reykja og hafa reykt um lengri tíma .
En nú höfum við sem sagt fundið breytanleika í erfðamenginu , sem gerir að verkum að þú leitar í umhverfið , sem veldur sjúkdómnum .
Hvar er þá þessi lína á milli erfða og umhverfis ? Hún er ekki til .
" Kári kveðst 100% viss um að þetta líkan eigi við um alla algenga sjúkdóma : " Fyrst höfum við arfgengan þátt , sem hefur beint áhrif á það líffæri , sem sýkist .
Síðan höfum við arfgenga mynd heilans eða erfðir í starfsemi hans , sem gerir að verkum að þú annað hvort sækir í umhverfið eða forðast það .
Í heilanum liggur því hin hliðin á þessum flóknu erfðasjúkdómum .
Ég held að umhverfisþátturinn sé undir gríðarlegum , arfgengum áhrifum .
Okkar erfðir hafa áhrif á þennan umhverfisþátt að miklu marki .
Og málið flækist enn .
Við spurðum hvernig á því stæði að líf mannsins lengist .
Svo virðist sem val sé fyrir lengra lífi .
Hvers vegna ætti það að gerast að val sé fyrir því að fólk verði svo gamalt að það sé löngu hætt að eignast börn ? Hvernig passar það inn í hugmyndir okkar um náttúruval ? Settar hafa verið fram alls konar kenningar , til dæmis um ömmuáhrifin , en við sýndum einfaldlega fram á með ættfræðinni okkar að Íslendingur , sem á foreldra , sem verða mjög gamlir , eignast fleiri börn , en Íslendingur , sem á foreldra , sem deyja ungir .
Mest eru áhrifin hjá karlmanni , sem á móður , sem verður mjög gömul , þá verða börnin flest .
Þetta þýðir ósköp einfaldlega að erfðamengið hefur áhrif á hversu mörg börn einstaklingur eignast í gegnum það að það er erft frá manneskju , sem verður mjög gömul .
Í þessu tilfelli er amman hluti af umhverfinu , en sá hluti þess , sem endurspeglast í hluta af erfðamengi barnabarnsins .
" Kári segir mörkin milli mannsins og umhverfisins vera miklu óljósari en halda mætti fljótt á litið .
" Sagan er því bæði einföld og tær – þegar í heilagri ritningu segir í upphafi var orðið og orðið var hjá guði gleymdist að segja að orðið er skrifað í A , C , G og T , " segir hann .
" Allt í þeim heimi , sem við skiljum , markast af þeim upplýsingum , sem liggja í erfðamengi okkar .
Ég held því fram að allur heimurinn markist af þessu vegna þess að heimurinn er eingöngu til í okkar heila .
" Kári segir tvenns konar breytur í erfðamenginu hafa áhrif á líkurnar á sjúkdómum : " Annars vegar eru algengar breytur , sem hafa tiltölulega lítil áhrif hver út af fyrir sig .
Það eru breyturnar , sem setja okkur á normalkúrfu yfir hin og þessi líffræðilegu ferli .
Á öðrum endanum eru þeir , sem eiga á hættu að fá sjúkdóminn , á hinum þeir , sem eru varðir gegn honum .
En áhrif hverrar einstakrar breytu eru tiltölulega lítil .
Þær eru algengar vegna þess að einhvern tímann í sögunni hefur fylgt þeim einhver akkur og gerir jafn vel enn í dag .
Einn einstaklingur getur verið með margar algengar breytur , sem hafa áhrif á sama sjúkdóminn , og þegar þær koma saman getur hætta hans orðið mjög mikil .
Líkurnar á að afkvæmi hans erfi allar þessar breytur frá honum eru hins vegar litlar vegna þess að þær eru á mörgum litningum og þessir litningar veljast óháð hverjum öðrum inn í kynfrumur .
Þessar algengu breytur eru algengar af því að hver út af fyrir sig hefur lítil áhrif .
Saman getur mikil áhætta fylgt þeim , en þær valda ekki mikilli arfgengi af því að þær eru á svo mörgum litningum .
Hins vegar eru fágætar breytur með mjög mikil áhrif .
Þær setja einstaklinginn ekki á normalkúrfuna , heldur rjúfa hið líffræðilega ferli .
Þær eru fágætar og yfirleitt undir neikvæðu vali og á það til dæmis við um sjúkdóma , sem hafa áhrif á virkni heilans .
Það stafar að öllum líkindum af því að við þolum mjög lítið frávik frá normal virkni í heili .
Með öðrum orðum , ef heilinn virkar ekki á eðlilegan hátt eignast einstaklingurinn færri börn .
" Þrátt fyrir þetta hefur t.d. sjúkdómur eins og geðklofi verið með sömu tíðni í okkar samfélagi frá því að fyrst var brugðið mælistiku á hann .
Tíðni geðklofa er 0,5 til 1% út um allan heim og hefur verið í langan tíma .
" Hvernig getur það átt sér stað með sjúkdóm undir neikvæðu vali ? " spyr Kári .
" Ástæðan er að stökkbreytingarnar , sem auka líkurnar á geðklofa , gerast aftur og aftur .
Við erum í frábærri aðstöðu til að rannsaka slíkar stökkbreytingar vegna þess að við höfum gögn af þeirri gerð .
Ef við einangruðum úr þér DNA og raðgreindum fengjum við út úr því einhvers konar kokkteil af því sem kom úr móður þinni og föður .
Við erum í þeirri einstöku aðstöðu vegna þess hvað við skiljum vel strúktúr hinnar íslensku þjóðar að við getum skilið að það sem þú fékkst hjá móður þinni og föður .
Enginn í heiminum í dag getur gert það með jafn myndarlegum hætti og við og það hefur gert að verkum að við birtum grein í Nature fyrir ári eða svo þar sem við lýstum breytanleika , sem við fundum og er þannig að erfist hann frá föður eykur hann mjög líkur á sykursýki fullorðinna , en ver ef hann erfist frá móðurinni .
Þetta er enn eitt dæmi um hvernig náttúran reynir að kreista eins miklar upplýsingar úr okkar litla erfðamengi og mögulegt er .
" Verðum að deyja til að deyja ekki út Kári setur þetta í það samhengi að við þurfum að breytast af því að umhverfi okkar breytist .
" Ef við fyndum einhverja stórkostlega aðferð til að gera okkur eilíf , sem gæti gert það að verkum að við myndum ekki deyja af neinum þeim sjúkdómum , sem til eru í dag , eða af þeirri elli , sem við þekkjum í dag , gætum gert þetta með einni sprautu , sem allir í heiminum fengju , yrði það til þess að mannskepnan myndi deyja út .
Ástæðan er sú að umhverfið er alltaf að breytast og við þurfum að breytast með því .
Við breytumst með umhverfinu með því að eignast afkvæmi .
Við erum hönnuð á þann hátt að við sem einstaklingar verðum að deyja til þess að búa til pláss fyrir þá , sem aðlagast umhverfinu betur – til að við deyjum ekki út .
" Fíkn grundvallareiginleiki Hjá Íslenskri erfðagreiningu hefur fíkn af ýmsum toga verið rannsökuð .
" Tóbaksfíkn er stórhættuleg , áfengissýki leiðir til að fólk deyr fyrir aldur fram og er til bölvunar , fíkn í hin og þessi eiturlyf gerir hið sama , " segir Kári Stefánsson .
" Við tókum alla þá breytileika , sem við höfum fundið og hafa áhrif á fitu , í tengslum við reykingar , byrjun á reykingum , hversu miklar þær eru , alkóhólisma , fíkn í ópíöt og kannabis og sýndum fram á að mjög stór hluti af þeim breytum sem hafa áhrif á líkamsþyngd hefur líka áhrif á fíknina .
Við fundum fyrir tveimur vikum eða svo breytingu í einum erfðavísi , sem hefur áhrif á allt þetta .
Við höfum því fundið breytileika í erfðamenginu , sem hefur áhrif á það , sem er sameiginlegt allri fíkn .
Mikið hefur verið rætt um að fyrirbærið fíkn teygi anga sína um allt og eitthvað sé sameiginlegt allri fíkn og þarna höfum við líffræðilega sönnun fyrir því að svo sé .
Ég held að fíkn sem slík hljóti að vera grundvallareiginleiki og gegna mikilvægu hlutverki , en henni verði að halda innan einhverra marka eins og öllu öðru .
Ekkert í okkur er alvont og ég held að sú hegðun , sem tengist fíkn , geti verið nauðsynleg í sumum tilfellum .
Í það minnsta er hún í okkur og það er eins gott fyrir okkur að venjast þeirri staðreynd að þarna er hún .
" Reisa alþýðuhallir í austur-þýskum stíl 100 ára afmæli Háskóla Íslands ber upp á tíma kreppu og niðurskurðar .
Kári Stefánsson , sem í dag klukkan þrjú flytur fyrirlestur undir yfirskriftinni " Hönnun manns " í Hátíðasal í aðalbyggingu skólans , telur að forgangsröð stjórnvalda hafi verið snúið á hvolf þegar kemur að menntamálum .
" Ég er mjög hræddur um að þeir , sem ráða landinu eins og stendur , séu í dálitlu áfalli út af því , sem hefur gerst og því verkefni , sem bíður okkar við að endurreisa efnahag þessarar þjóðar , " segir Kári .
" Ég held að það fólk , sem nú stjórnar landinu , sé að gera alls konar hluti af mjög góðum ástæðum og vilji þjóðinni ekki nema það allra besta .
En það þýðir ekki að okkur sé boðið upp á það besta , sem völ er á .
Ég sá í blaði um daginn heilmiklu lofi hlaðið á byggingu við Náttúrufræðistofnun – þessa stórkostlegu , göfugu , umhverfisvænu byggingu – sem var reist árið 2009 , eftir að allt hafði hrunið hér .
Ég hef áður tjáð mig um tónlistarhúsið niðri við höfn , 700 fermetra húsið í Vatnajökulsþjóðgarði og menningarmiðstöðina á Akureyri .
Hérna hafa menn reist alþýðuhallir í austur-þýskum stíl og eytt í það fé , sem hefði verið hægt að nota í að reka Háskóla Íslands og kannski allt okkar skólakerfi í óbreyttu formi og jafnvel aukið því kraft .
Ég held að það hefði verið gífurlega mikilvægt á meðan á kreppunni stendur að geta boðið ungu fólki upp á háskólanám , í stað þess að takmarka aðgang , og sjá með þeim hætti til þess að þegar við komum út úr þessari kreppu höfum við samfélag af vel menntuðu , bjartsýnu , ungu fólki , sem gæti byggt upp hér atvinnu af annarri gerð en við höfum reitt okkur mest á upp á síðkastið .
" Kári kveðst gera sér fyllilega grein fyrir því að ríkisstjórnin ákveði að halda áfram með stór verkefni meðal annars vegna þess að það skapi vinnu fyrir verkafólk , sem eigi það skilið .
" Þetta er ekkert einfalt , " segir hann .
" Það er miklu auðveldara fyrir mig að sitja hér og segja við blaðamann að svona eigi að gera þetta vegna þess að ég þarf ekki að horfast í augu við að fleiri menn verði atvinnulausir á Íslandi .
Hins vegar held ég að það sé að minnsta kosti töluvert til í því að það versta , sem hægt er að gera í svona kreppu , sé að vega að skólakerfinu .
Ég held að þegar upp er staðið þurfum við að hafa tvennt í þessu samfélagi eigi að vera hægt að byggja upp heilbrigt efnahagslíf , gott skólakerfi og gott heilbrigðiskerfi .
Töluvert er til af rannsóknum , sem sýna að mjög erfitt er að byggja upp kraftmikið efnahagslíf án þess að hafa gott heilbrigðiskerfi , og það þarf engan Einstein til að reikna út að við byggjum ekki upp nútíma atvinnu á Íslandi án þess að hlúa betur að háskólanum og hlúa betur að menntakerfinu almennt .
" Umhverfisslys í skólamálum Kári er þeirrar hyggju að á Íslandi hafi átt sér stað mikið umhverfisslys í skólamálum á undanförnum árum .
" Menn hafa búið til háskóla í hverju krummaskuði á Íslandi og allt í einu hafa háskólar orðið tæki til að stuðla að auknu jafnvægi í byggð landsins , " segir hann .
" Við erum 320 þúsund manna samfélag og höfum ekki efni á nema einum háskóla .
Þeir eru meira að segja til , sem halda fram að við séum of lítið samfélag til að halda uppi góðum skóla , en því er ég að vísu gjörsamlega ósammála .
En það er ekki hægt að vera með meira en einn háskóla á Íslandi og ekkert vit í öðru en að sameina Háskólann í Reykjavík Háskóla Íslands , það er ekkert vit í því að vera með skóla út um allt land og ætlast til að þeir séu reknir á háskólastigi .
Þetta er bara bull og vitleysa og ég óttast að menn hafi ekki hugsað til enda þá hugsun : hvað er háskóli ? " 