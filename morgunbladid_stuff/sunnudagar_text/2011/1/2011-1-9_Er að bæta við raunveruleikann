Sigrún Eldjárn er tilnefnd til sænsku Alma-verðlaunanna sem voru stofnuð árið 2002 til minningar um Astrid Lindgren .
175 höfundar frá 62 löndum , þar á meðal margir virtustu barnabókahöfundar heims , eru tilnefndir og verðlaunaupphæðin er fimm milljónir sænskra króna .
Tilkynnt verður um verðlaunahafa í lok mars .
Sigrún er tilnefnd fyrir höfundarverk sitt sem rithöfundur og myndskreytir .
" Ég er ákaflega glöð og stolt því þetta eru stærstu barnabókaverðlaun í heimi , " segir Sigrún .
" Þarna eru tilnefndir mjög margir heimsþekktir höfundar og ég geri mér því ekki miklar vonir um að fá verðlaunin , en það er gaman og uppörvandi að fá að vera með á þessum lista .
" Sigrún átti 30 ára rithöfundarafmæli á síðasta ári , en fyrsta bók hennar Allt í plati kom út árið 1980 .
Bækurnar eru nú orðnar kringum 40 talsins .
Hún hefur hlotið ýmis verðlaun og viðurkenningar á ferlinum , þar á meðal frá Fræðsluráði Reykjavíkur , Ibby á Íslandi , úr Rithöfundasjóði Ríkisútvarpsins , Barnabókaverðlaunin Sögustein og Dimmalimm myndskreytiverðlaunin .
Hún hefur auk þess verið tilnefnd til H.C .
Andersen verðlauna , Norrænu barnabókaverðlaunanna og einnig þeirra Vest-norrænu .
Sigrún segir verðlaun , viðurkenningar og tilnefningar skipta máli .
" Þetta er ákveðin hvatning til að halda áfram að leggja sig fram .
Það er mikilvægt að vita og finna að það sem maður er að gera sé metið að verðleikum .
" Sigrún tók próf frá Myndlista- og handíðaskólanum árið 1977 og hefur meðal annars lagt stund á olíumálverk og unnið grafíkmyndir .
Hún hefur haldið einkasýningar og tekið þátt í fjölmörgum samsýningum innan lands og utan .
En af hverju byrjaði hún að skrifa ? " Ég byrjaði á því að myndskreyta bækur annarra höfunda og var búin að myndskreyta nokkrar bækur þegar mér datt í hug að prófa að skrifa sögu sjálf .
Á þessum tíma var mikið gert af afskaplega raunsæislegum bókum fyrir börn .
Mig langaði til að vita hvort ég gæti gert allt öðruvísi sögu , sögu þar sem allt getur gerst óháð því hvort það sé hægt í raunveruleikanum .
Fyrsta bókin mín hét Allt í plati og eftir að hún kom út varð ekki aftur snúið .
Síðan hef ég gert bók á nánast hverju ári og stundum fleiri en eina .
Mér finnst mjög skemmtilegt að gera þessar bækur og sérstaklega finnst mér gaman að geta gert bæði textann og myndirnar .
Að geta tvinnað þetta tvennt saman svo úr verði órjúfanleg heild .
Mér finnst myndirnar og textinn í verkum mínum skipta jafnmiklu máli .
" Mikilvægt starf Hvernig hugsarðu þér samspil myndar og texta ? " Í bókum þar sem er lítill texti en þeim mun meira um myndir er kjörið að láta eitthvað vera á myndunum sem er ekki í textanum , þannig að mynd og texti bæti hvort annað upp .
Í textameiri bókum eru myndirnar kannski meira til stuðnings hinu ritaða máli en eru samt mjög mikilvægur hluti sögunnar .
" Af hverju hefurðu kosið að skrifa fyrir börn ? " Kannski er ég bara svona barnaleg sjálf og hef aldrei orðið almennilega fullorðin ! En ég er að minnsta kosti sannfærð um að ég sé að vinna afskaplega mikilvægt starf .
Ég lifi í þeirri trú að ég sé að færa börnum eitthvað skemmtilegt að lesa og eitt af því mikilvægasta sem gert er fyrir börn er að láta þau lesa eða að lesa fyrir þau almennilegar bækur .
Þar með er maður auk þess að ala upp lesendur framtíðarinnar þannig að aðrir rithöfundar hafi einhverja til að skrifa fyrir .
Fyrstu lesendur mínir eru til dæmis núna orðnir um það bil 35 ára .
" Eru einhver viðfangsefni þér hugleiknari en önnur ? " Persónurnar í sögum mínum eru oftast venjulegir krakkar sem eru í tengslum við skrítnar verur eða gamalt fólk sem gerir ýmislegt óvenjulegt og klikkað .
Ég hef til dæmis skrifað allmargar sögur um strákinn Kugg og vinkonur hans sem eru tvær gamlar kellingar , þær Málfríður og mamma hennar .
Oft skrifa ég fantasíusögur og þar gerist sitthvað sem ekki getur gerst í raun og veru .
Krakkar hitta til dæmis geimverur og skrímsli eða ferðast um tímann .
Með því að láta ótrúlega hluti gerast er ég að bæta við raunveruleikann , kannski að bæta hann upp .
Ég hugsa aldrei neitt um boðskap .
Í sögunum er þó efalaust einhver boðskapur en hann kemur þá af sjálfu sér , ég er ekki að troða neinu slíku inn á fólk .
Fyrst og fremst vil ég gera skemmtilegar og spennandi sögur sem krakkar hafa ánægju af .
" Barn á safni Sigrún hefur átt afar farsæla samvinnu við Þórarin bróður sinn í skemmtilegum bókum þar sem Þórarinn yrkir ljóð og Sigrún gerir myndirnar .
Bækurnar eru ætlaðar börnum en fullorðnir njóta þeirra til jafns við þau .
Nú fyrir jólin sendu þau frá sér barnaljóðabókina Árstíðirnar .
" Ljóðin hans Þórarins eru frábær óháð aldri njótandans .
Allir hafa ánægju af þeim , " segir Sigrún .
" Hann segir sjálfur að þau séu fyrir börn og barnalegt fólk og lítur þar á það sem kost að vera barnalegur .
Okkur gengur vel að vinna saman og rífumst aldrei .
Við notumst við tvær aðferðir í okkar samvinnu , oftast kemur hann með ljóð sem ég myndskreyti en í sumum tilfellum geri ég myndina fyrst og hann ljóðskreytir hana síðan .
" Þú átt myndlistarferil fyrir utan myndskreytingar , geturðu sinnt þeim þætti myndlistarinnar ? " Smám saman og án þess að ég hafi beinlínis ákveðið það hefur bókagerðin orðið frekari og tekið mestallan tíma minn en það þýðir ekki að ég sé hætt að gera myndlist utan bókanna minna .
Ég er alltaf alveg á leiðinni að vinna meira að henni aftur .
Það kemur .
" Fyrir síðustu jól sendi Sigrún frá sér Forngripasafnið sem er fyrsta bókin í nýjum þríleik .
" Ég hef skrifað , held ég , fjóra þríleiki áður .
Þegar ég hef skapað persónur sem ég er sátt við finnst mér gaman og gott að leyfa þeim að lifa svolítið lengur í framhaldsbókum .
Nú er ég að vinna að bók númer tvö í þessum nýja þríleik .
Hún mun bera heitið Náttúrugripasafnið .
Þessi sería sem byrjar með Forngripasafninu á rætur sínar að rekja til þess að ég ólst upp á safni , það er að segja Þjóðminjasafninu þar sem faðir minn var þjóðminjavörður .
Fjölskyldan var með íbúð í húsinu og þar átti ég heima frá því ég fæddist þar til ég var fjórtán ára .
Í Þjóðminjasafnshúsinu var þá auðvitað forngripasafn og svo þar að auki náttúrugripasafn niðri í geymslum og Listasafn Íslands var síðan á efstu hæðinni auk hins ógleymanlega Vaxmyndasafns .
Þarna reikaði ég um sali sem barn .
Síðan , öllum þessum árum seinna , kom hugmyndin um að skrifa um annað barn sem elst upp á safni .
Þetta er auðvitað alls ekki saga um mig og ekkert annað í henni er líkt mínu lífi en kveikjan kemur samt þaðan .
" Skotthúfukerlingar lauma sér að Hvaða áhrif heldurðu að það hafi haft á þig að alast upp á safni ? " Það hefur örugglega haft áhrif en ég þekki auðvitað ekkert annað og veit ekkert hvernig ég hefði orðið ef ég hefði alist upp í venjulegu íbúðarhúsi .
Mér fannst alveg fullkomlega eðlilegt að búa á safni en líklega hefur það gert mig jafnskrítna og ég er .
" Heldurðu að þú hafir kannski sterkari tengsl við það þjóðlega fyrir vikið ? " Það má vel vera .
Það þjóðlega slæðist að minnsta kosti heilmikið inn í bækurnar mínar .
Þar hafa til dæmis skotthúfukerlingar verið algengar .
Gæslukonurnar á Þjóðminjasafninu voru margar hverjar klæddar peysufötum eða upphlut í vinnunni og voru auðvitað með skotthúfur .
Þegar ég var lítil voru þessar konur vinkonur mínar og ég rölti á milli þeirra þar sem þær sátu prjónandi hver í sínum sal safnsins .
Þær hafa svo greinilega laumast inn í sögur mínar og myndir .
" 