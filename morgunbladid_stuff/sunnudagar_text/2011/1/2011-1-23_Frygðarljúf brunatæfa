Margar hafa þær verið skrifaðar bækurnar um þetta líf sem kennt er við kyn .
Kynlífið er jú það fyrirbæri sem við mannfólkið hugsum um svo oft á dag að það er eiginlega stórundarlegt að við skulum geta einbeitt okkur í vinnunni og komið einhverju í verk .
En okkur er blessunarlega gefinn sá hæfileiki að geta haldið fantasíunum í aðskildu hólfi í hausnum og komið þannig í veg fyrir að kynórarnir flækist fyrir daglegum störfum okkar .
Og ekki er nógsamlega hægt að þakka fyrir að ekki skuli sjást utan á okkur hvað við hugsum .
Þar sem kynlíf er svo stór hluti af lífi okkar , meðvitund og undirmeðvitund , sem raun ber vitni , þá er ekkert skrýtið að firnin öll af bókum hafa verið skrifuð um þau málefni .
Við viljum alltaf vita meira og meira um samlífið , læra eitthvað nýtt , lesa um aðra og fræðast af þeim .
Ein er sú beðmálsbók sem er öðrum bókum skemmtilegri .
The Sensuous Woman heitir hún og kom út í Bandríkjunum árið 1969 og var margföld metsölubók .
Í íslenskri þýðingu Lofts Guðmundssonar heitir hún Kynlíf kvenna , en konan sem er höfundur bókarinnar kallar sig " J " .
Henni er mikið í mun að kenna öðrum konum að brjótast undan höftum og hverskonar bælingu sem kemur í veg fyrir að þær njóti sín til fullnustu í kynlífinu .
Í bókinni eru nákvæmar leiðbeiningar um það hvernig stunda skal frygðarþjálfun .
En það sem er frábærast af öllu við þessa bók er orðfærið .
Bókin er full af skemmtilega samsettum orðum um líkamans lystisemdir og hún opnar sannarlega hugann fyrir því hvað íslenskan er rík af unaðsorðum .
Frábær þýðing Lofts gerir lesturinn að hreinum unaðslestri sem af má hafa hina bestu skemmtun .
Í upphafi bókar hefur " J " orðið og segir svo um sjálfa sig : " Síðustu fimm árin hafa karlmenn ekki þreyzt á að slá mér dásamlegustu gullhamra – að ég sé mögnuð kyntöfrum , kona frá hvirfli til ilja , hin alfullkomna samtvinnun hefðarkvinnu í dagstofunni og óviðjafnanlegrar brunatæfu í bólinu , frygðarljúf , fögur , nútíma Lofn örvitseggjandi , sönn ímynd fýsnaheitrar konu .
" Sprengjusérfræðingar og eplaræktarhöldar hafa fest ást á þessari konu , svo fáir séu nefndir .
" Sízt myndi þér koma það til hugar , ef þú mættir mér á götu , því að ég er hvorki fríð sýnum né íturvaxin .
Ég er mikil um lendar og mjaðmir , tennurnar framstæðar , nefið uppbrett , eyrun mishá , auk þess sem ég geng ívið lotin og þjáist af ilsigi .
" Hún segist hafa náð " tangarhaldi á karlmönnum sem ekki bilar .
Með hyggni og elju hefur mér sumsé tekizt að ná því marki að verða fýsnaheit kona .
" Förum nánar út í þá sálma í næsta þætti .
