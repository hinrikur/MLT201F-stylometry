Mig langar að nota þetta tækifæri og mæra bók sem ég hef alltaf við höndina og les í reglulega þegar ég sit við að yrkja .
Þessi bók er ljóðasafn Jóns Helgasonar , Kvæðabók , en hún inniheldur auk hans eigin kvæða ljóðaþýðingar hans .
Ég keypti mér þetta eintak þegar ég var í menntaskóla og það er orðið nokkuð velkt en mér þykir náttúrlega bara enn vænna um það fyrir vikið .
Jón Helgason er að mínu viti einn mesti bragsnillingur íslenskrar ljóðlistar .
Sérstaklega er ég hrifinn af því hvernig hann notar gjarnan þríliði , bragliði sem eru þrjú atkvæði , í ljóðlínum sem eru fimm kveður .
Þannig skapar hann skemmtilegt flæði í ljóðmálinu .
Þríliðurinn er ríkjandi í einu hans frægasta kvæði , " Í Árnasafni " , sem hefst svo : " Innan við múrvegginn átti ég löngum mitt sæti .
" Jón notar þríliði líka óspart í ljóðaþýðingum sínum og sonnettum .
Annað ljóðasafn sem mér er kært og hefur fylgt mér alveg frá því í barnaskóla er Skólaljóð , ( stundum nefnt " bláa bókin ) .
Ég kom auga á þessa bók um daginn í bókabúð og sá mér til ánægju að hún var endurútgefin á liðnu ári .
Ég tók því mitt gamla , snjáða eintak fram úr hillu og rifjaði upp gömul kynni .
Þessi bók er á margan hátt góð sýnisbók íslenskrar ljóðlistar frá því á sautjándu öld og fram á fyrri hluta þeirrar tuttugustu ( yngsta skáldið er Steinn Steinarr en fyrirsögn þessa texta er fengin úr ljóði hans " Afmælisvísu " ) .
Ekki spilla fyrir rómantískar myndskreytingar Halldórs Péturssonar og teiknuð portrettin af skáldunum .
Steingrímur Thorsteinsson kankvís og góðlegur , Jóhann Sigurjónsson þunglyndislegur með hönd undir kinn , Steinn Steinarr svo þrjóskulegur að ósáttfýsi hans við heiminn , sem Halldór Laxness skrifaði um , beinlínis streymir frá andlitinu .
Ég er nýbúinn að ljúka við að lesa Madditt og Betu - Stórbók eftir Astrid Lindgren fyrir sex ára gamla dóttur mína , okkur báðum til ánægju .
Föðurhlutverkið hefur opnað fyrir mér töfrandi sagnaheim þessarar snjöllu skáldkonu , sem ég var ekki vel kunnugur áður .
Nú erum við feðgin byrjuð á ævintýrum Nonna .
Ég fann á bókasafni bókaflokk prýddan vatnslitamyndum þar sem sögur Jóns Sveinssonar eru endursagðar .
Sú stutta er mjög spennt .
