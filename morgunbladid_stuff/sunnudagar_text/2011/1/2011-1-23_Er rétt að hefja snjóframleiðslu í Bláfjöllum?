MEÐ Steinunn Sæmundsdóttir sjúkraþjálfari Það er engin spurning að hefja þarf snjóframleiðslu í Bláfjöllum og það sem allra fyrst .
Þetta verkefni þolir enga bið .
Bæði almenningur og iðkendur úr skíðafélögunum fóru tíðar ferðir norður í land á síðastliðnum vetri til að stunda sína íþrótt .
Áætlaður kostnaður sem foreldrar æfingakrakka á höfuðborgarsvæðinu lögðu út var samtals 42 milljónir , þar sem skíðadeildum hér er ekki boðið upp á nothæfa skíðaaðstöðu .
Það eru ekki einungis fjölskyldur æfingabarna sem stunda skíðin , heldur einnig þúsundir íbúa höfuðborgarsvæðisins .
Skíðaíþróttin er skemmtileg og ein vinsælasta fjölskylduíþróttagreinin sem við eigum .
Brettaskíðun er vinsælt unglingasport og skíðagangan hefur einnig stóraukist meðal almennings .
Það má ekki gerast að frekari fækkun verði í þessari íþróttagrein vegna aðstöðuleysis en raun ber vitni .
Ekki er víst að börnin fóti sig eins vel í annarri íþróttagrein .
Mikil heilsuefling er samhliða skíðaiðkun , líkamlegt og andlegt atgervi eykst og útivistin og hreyfingin eykur styrk , úthald og þol .
Sálræni þátturinn eflist samhliða og félagslegi þátturinn er gífurlega mikilvægur í starfsemi deildanna og þeirra sem stunda íþróttina almennt .
Rannsóknir sýna að forvarnagildi íþrótta er mikilvægt börnum og unglingum og er skíðaíþróttin þar ekki undanskilin .
Með tilkomu snjóframleiðslu í Bláfjöllum verður rekstur skíðasvæðanna og öll aðstaða á svæðinu fjölbreyttari , stöðugri og betri .
Jafnara álag verður á skíðasvæðið allan veturinn og rekstur skíðadeilda mun styrkjast með meiri nýliðun sem fylgir öruggari og fleiri skíðadögum .
Til samanburðar má skoða hvenær opið hefur verið í Hlíðarfjalli við Akureyri , en þeir dagar hafa farið vel yfir 100 á vetri eftir að snjóframleiðsla var hafin .
Uppsetning snjóframleiðslu fyrir Kóngsgil , Norðurleið og byrjendabrekku við Bláfjallaskála kostar ekki nema 263 milljónir , sem skiptist á 7 sveitarfélög .
Í nóvember sl. var opið í 21 dag og síðan ekki söguna meir .
Tíðar ferðir hafa því verið hjá æfingakrökkunum norður í land í desember og janúar .
Hitatölur í allt haust voru mjög hagstæðar fyrir snjóframleiðslu og væru skíðabrekkurnar fullar af snjó ef Bláfjöll væru með snjóframleiðslutæki .
MÓTI Gestur Páll Reynisson stjórnmálafræðingur Það minnir um margt á aðstæður sem söguhetjur í bókum Kurts Vonneguts lenda í , að finna sig í kjölfar efnahags- og í raun kerfishruns þurfa að færa rök gegn því að eyða hátt í hálfum milljarði króna af almannafé til framleiðslu snjós og það á Íslandi ! Undanfarin ár hafa vissulega verið mögur í mörgum skilningi orðsins .
Birtingarmynd þess kemur m.a. fram í síendurteknum uppskerubresti hjá skíðaáhugafólki og öðrum unnendum vetraríþrótta , sem stóla á skíðasvæði Bláfjalla .
Á meðan samúð mín er óskoruð í garð þessa hóps karla og kvenna , má hins vegar setja stórt spurningarmerki við lögmæti þess að fara út í jafndýra framkvæmd og lagt er upp með í uppsetningu snjóvélar í Bláfjöll .
Þó ekki sé ætlunin hér að gera lítið úr því ágæta áhugamáli sem skíðaiðkun er , þá er þetta fyrst og fremst áhugamál .
Ef dæminu er stillt upp út frá hagfræðilegu sjónarhorni er hinn raunverulegi kostnaður við allar okkar ákvarðanir í raun fórnarkostnaðurinn .
Hér er ekki eingöngu átt við um þær u.þ.b. 400 milljónir króna , sem myndi kosta að setja upp slíka maskínu , heldur einnig hvernig sveitarfélögin á SV-horninu gætu á annan hátt ráðstafað umræddri peningaupphæð enda er niðurskurður og skuldabaggi ofarlega á baugi í rekstri þeirra flestra .
Þegar þrengir að í efnahagsmálum og niðurskurðarhnífurinn er á fleygiferð tel ég í besta falli um góðlátlega veruleikafirringu að ræða ef standa á straum af slíkum kostnaði sem umrædd klakavél ( tæknilega er bara um mjög litla klaka að ræða ) myndi kosta útsvarsgreiðendur .
Eins og fyrr segir verðum við að líta til þess hvert umræddar fjárhæðir myndu annars fara .
Stórfelldur niðurskurður hjá ríki og sveitarfélögum hefur haft víðtæk neikvæð áhrif á lífskjör fólks , sér í lagi þeirra sem minnst mega við því .
Er frekari niðurskurður og skattahækkun réttlætanlegt meðal sem helgar umræddan tilgang ? Ég held ekki .
Sem gamalgróinn og eldheitur skíðaáhugamaður verð ég því að sýna æðruleysi og auðmýkt gagnvart samfélagslegum þörfum sem svo sannarlega hljóta að lenda ofar í forgangsröðun samfélagslegra gæða en snjóvél til þess að geta rennt sér niður brekkur oftar .
Í fullkomnum heimi væru hins vegar keyptar fjórar ef ekki fimm slíkar snjóvélar , en í fullkomnum heimi fjölgar ekki fátækum .
Í fullkomnum heimi eru ekki langar biðraðir eftir mat hjá hjálparstofnunum .
Í fullkomnum heimi verður enginn gjaldþrota .
Eigum við ekki bara að sætta okkur við snjóleysið og hlýjuna og fara frekar sund ? Til að mynda á Álftanesi ? 