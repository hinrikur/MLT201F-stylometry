Varla mátti á milli sjá hvor þeirra var maður leiksins á Emirates-leikvanginum í Lundúnum um liðna helgi , þar sem heimamenn í Arsenal sluppu fyrir horn gegn baráttuglöðu og vel skipulögðu B-deildarliði Leeds United .
Schmeichel varði eins og berserkur og Bruce tæklaði allt sem hreyfðist , jafnvel samherjana flæktust þeir fyrir .
" Svo virðist sem þessi tvö nöfn ætli að gera mér lífið leitt til eilífðarnóns , " sagði Arsène Wenger , knattspyrnustjóri Arsenal , stúrinn eftir leikinn .
Já , sannarlega déjà vu hjá þeim franska , eini munurinn var sá að núna voru þetta ekki Peter og Steve , heldur synir þeirra Kasper og Alex .
Það er ofmælt að Kasper Schmeichel og Alex Bruce séu föðurbetrungar en af bikarleiknum um síðustu helgi að dæma eru þeir á hraðri uppleið .
Með fingurgómamarkvörslunni frá Denílson í uppbótartíma sýndi Kasper og sannaði að hann getur ráðið úrslitum í leikjum eins og karl faðir hans gerði svo oft á sinni tíð .
Það er heldur ekki ofsögum sagt að Alex Bruce sé ódrepandi , í tvígang fór hann í grasið vegna áverka á hné í fyrri hálfleik en stóð í bæði skiptin upp aftur og kláraði leikinn .
Hafi tuðran verið býfluga var hann hunangið .
Engri gerð leikmanna unna Englendingar heitar en þeirri sem gefst aldrei upp – ekki undir neinum kringumstæðum .
Það urðu fagnaðarfundir þegar Schmeichel og Bruce gengu báðir til liðs við Leeds United síðastliðið sumar .
Sá fyrrnefndi frá Notts County en Bruce frá Ipswich Town .
Sem ungir drengir voru þeir samskælingar í Manchester , léku sér saman á sparkvellinum eftir skóla og fylgdust með feðrum sínum gera garðinn frægan í Leikhúsi draumanna um helgar .
Peter Schmeichel og Steve Bruce voru sem kunnugt er báðir í liði Manchester United sem endurheimti enska meistaratitililinn eftir 26 ára bið árið 1993 .
Bruce , sem leitt hafði liðið mestallan veturinn , hóf þá bikarinn langþráða á loft ásamt fyrirliðanum Bryan Robson .
Bruce yfirgaf United þremur árum síðar en Schmeichel linnti ekki látum fyrr en sjálfur Evrópubikarinn ( og vitaskuld þrennan ) var kominn í örugga höfn 1999 .
Velt upp úr faðerni sínu Alex Bruce , 26 ára , gekk í ungmennaakademíu Manchester United en var leystur undan samningi aðeins sextán ára .
Þá lá leiðin til Blackburn Rovers , þar sem honum var einnig ofaukið .
Fyrsta deildarleikinn lék Bruce sem lánsmaður hjá Oldham Athletic áður en faðir hans fékk hann til Birmingham City árið 2005 en hann rak trippin þar á þeim tíma .
Bruce skaut ekki rótum á St .
Andrews enda var honum stöðugt velt upp úr faðerni sínu .
Hann var til skemmri tíma lánaður til þriggja félaga áður en menn komust að þeirri niðurstöðu að það væri beggja hagur að hinn ungi Bruce fyndi sér nýtt félag .
Þá kom Ipswich Town inn í myndina .
Þar fékk Bruce loksins tækifæri til að láta ljós sitt skína , lék á annað hundrað leikja á árunum 2006 til 10 .
Bruce var fljótur að safna tíu gulum spjöldum hjá Ipswich sem þykir klárt merki um karlmennsku þar um slóðir og var í miklu uppáhaldi hjá stuðningsmönnum liðsins upp frá því .
Ekki skemmdi það heldur fyrir að Bruce er jafnvígur á ýmsar stöður á vellinum , svo sem bakvörð og miðvelling enda þótt hann kunni best við sig í miðju varnarinnar – eins og pabbi gamli .
Á síðastu sparktíð lenti Bruce upp á kant við þáverandi knattspyrnustjóra Ipswich , gamla liðsfélaga föður síns , Roy Keane , og var í kjölfarið lánaður til Leicester City .
Þegar Leeds kom inn í myndina síðastliðið sumar þurfti Bruce ekki að hugsa sig um tvisvar .
Hann hefur verið inn og út úr liðinu á leiktíðinni en hlýtur að hafa fest sig í sessi við hlið Andys O ' Briens eftir þessa vargaframgöngu á Emirates .
Kasper Schmeichel , 24 ára , var upphaflega á mála hjá Manchester City en var lánaður til Darlington , Bury og Falkirk áður en honum var hent út í djúpu laugina í upphafi tímabilsins 2007-08 .
Ungi maðurinn fór vel af stað hjá City en varð að láta í minni pokann fyrir Joe Hart og Shay Given .
Enn var hann lánaður , nú til Cardiff og Coventry , áður en Notts County , sem þá lék í D-deildinni , festi kaup á honum sumarið 2009 .
Þar var Schmeichel aftur kominn í læri hjá Sven-Göran Eriksson .
Allt gekk honum í haginn hjá County , sem vann sér sæti í C-deildinni sl. vor .
Að því búnu þurfti hins vegar að leysa Schmeichel undan samningi af fjárhagsástæðum .
Fjöldi félaga sýndi Dananum áhuga í framhaldinu en Leeds hreppti að endingu hnossið .
Ef frá eru talin meiðsli , sem héldu Schmeichel utan liðsins í tæpa tvo mánuði , hefur hann þótt leika býsna vel .
Eflaust er það bara upptakturinn .
Sonur Ince að koma til Peter Schmeichel og Steve Bruce eru ekki einu mennirnir úr meistaraliði Manchester United 1993 sem eiga syni sem hafa fetað í fótspor þeirra .
Miðvellingurinn knái Paul Ince á það líka .
Pilturinn heitir Thomas og verður nítján ára í lok mánaðarins .
Hann er samningsbundinn Liverpool en hefur verið í láni hjá Notts County – þar sem faðir hans ræður ríkjum .
Pólland um Danmörku frá Englandi til Írlands Þótt ótrúlegt megi virðast lék Steve Bruce , einn af merkustu miðvörðum sinnar kynslóðar , aldrei landsleik fyrir hönd Englands .
Hápunkturinn á landsliðsferli kappans var leikur með B-landsliði þjóðar sinnar árið 1987 .
Fyrir honum þvældust menn á borð við Terry Butcher , Des Walker , Martin Keown og Tony Adams , að ekki sé talað um gamla United-félagann , Gary Pallister , sem þó lék ekki nema 22 landsleiki .
Þegar er ljóst að Alex Bruce mun ekki heldur verja heiður Englands á velli .
Hann á nefnilega írska ömmu og kaus um árið að leika fyrir Írland .
Raunar var Norður-Írland líka inni í myndinni .
Alex lék sinn fyrsta landsleik gegn Ekvador árið 2007 en hefur aðeins náð að bæta einum leik til viðbótar í safnið .
Peter Schmeichel er vitaskuld fremsti markvörður Dana , lék 129 landsleiki á árunum 1987 til 2001 .
Toppurinn á landsliðsferli hans var sigurinn á Evrópumóti landsliða í Svíþjóð 1992 , þar sem Danir komu inn bakdyramegin vegna skálmaldarinnar í gömlu Júgóslavíu .
Þess má til gamans geta að Peter hefði hæglega getað leikið fyrir Pólland en sem kunnugt er á hann þarlendan föður .
Kasper Schmeichel hefur leikið með yngri landsliðum Dana en á enn eftir að leika A-landsleik .
Þegar hann sló í gegn í sínum fyrstu leikjum með Manchester City kom upp sú umræða að útvega honum enskt ríkisfang sem hefði verið auðsótt , þar sem Kasper hefur mestalla ævi búið í Englandi og talar að sögn dönsku með sterkum enskum hreim .
Hann sló þó strax á þessar raddir sjálfur með yfirlýsingu þess efnis að hann myndi aldrei leika fyrir aðra þjóð en Danmörku .
Hann stefnir ótrauður á A-landsliðið og lýsti því yfir í viðtali á dögunum að hann vonaðist til að Morten Olsen landsliðseinvaldur færi nú að veita sér aukna athygli vegna framgöngunnar hjá Leeds .
