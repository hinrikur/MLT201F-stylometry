Snemma í janúar var frá því skýrt í Brussel að nefnd þriggja vísra manna hefði komizt að þeirri niðurstöðu að kostnaður við að koma bókasöfnum , öðrum söfnum og þjóðskjalasöfnum í stafrænt form og varðveita með þeim hætti evrópska menningararfleifð mundi nema um 100 milljörðum evra ( sem er rúmlega sú upphæð , sem það kostar ESB að bjarga efnahag Írlands eða Portúgal ) .
Markmiðið með slíku verkefni væri annars vegar að auðvelda fólki aðgang að þeirri samansöfnun þekkingar sem þar væri að finna og hins vegar að koma í veg fyrir að þessi menningarverðmæti yrðu eyðilögð vegna hernaðarátaka eða náttúruhamfara .
Í því sambandi var minnt á að innrás Bandaríkjamanna í Írak leiddi til þess að ein milljón bóka , 10 milljónir skjala og 14 þúsund fornleifamunir eyðilögðust .
Þótt hér sé vísað til umræðna í Brussel um þetta mál má ganga út frá því sem vísu að sams konar umræður fari fram í öðrum löndum .
Frásagnir af þessu tagi hljóta að vekja okkur Íslendinga til umhugsunar um með hvaða hætti við varðveitum okkar menningararfleifð og á hvern hátt við gerum hana aðgengilega fyrir nýjar kynslóðir .
Um þetta var fjallað hér í Morgunblaðinu fyrir nokkrum árum en að vísu ekki á jafn tæknilegan hátt og nú er gert .
Þá var vakin athygli á því í ritstjórnargreinum blaðsins að ekki væri hægt að búast við því að einkafyrirtæki mundu sjá til þess að bókmenntaverk fyrri ára , áratuga og alda yrðu alltaf aðgengileg almenningi .
Ennfremur var bent á að nauðsynlegt væri að gefa út tónverk helztu tónskálda okkar tíma , bæði nóturnar sjálfar og verkin í flutningi á diskum .
Ekkert af þessu yrði gert af einkafyrirtækjum á sviði bókaútgáfu eða diskaútgáfu þar sem þau hefðu ekki fjárhagslegt bolmagn til þess .
Bent var á að æskilegt væri að öll ritverk Vilhjálms Stefánssonar , eins þekktasta Íslendings á alþjóðavettvangi sem uppi hefur verið , yrðu þýdd og gefin út á íslenzku .
Og svo mætti lengi telja .
Í Sögu Íslands , sem þjóðin gaf sjálfri sér þegar haldið var upp á 1100 ára afmæli Íslands byggðar árið 1974 og nú er komin út í 10 bindum , er fjallað um bókmenntaverk , myndlist og tónlist fyrri alda sem ekki hafa komið að ráði fyrir almennings sjónir á okkar tímum .
Saga Íslands sjálf vekur spurningar um hvernig henni verði bezt komið til skila til nýrra kynslóða .
Hér á þessum vettvangi hefur áður verið á það bent að æskilegt væri að gefa þá sögu út í stafrænu formi með þeirri gagnvirkni sem nútímatækni býður upp á .
Með þeim hætti mundum við koma upplýsingum um sögu þjóðar okkar til nýrra kynslóða sem þurfa á því að halda að vita hvaðan þær eru komnar og hverjar þær eru .
Vinna við að koma upplýsingum í stafrænt form er hafin og hefur staðið yfir í nokkur ár .
Þannig er nú auðvelt að lesa Morgunblaðið frá því að það fyrst kom út 2. nóvember 1913 á tölvuskjá heima hjá sér og svo er einnig um önnur blöð og jafnvel landsmálablöð fyrri tíðar .
Tækniframfarir eru hins vegar miklar .
Ný tegund lestækja er að ryðja sér til rúms og fleiri og fleiri Íslendingar taka þau í notkun .
Nú þarf ekki lengur að bíða eftir því að pöntuð bók berist frá útlöndum .
Það er hægt að panta hana frá Amazon og fá hana inn á Kindle-lestækið örfáum mínútum eftir pöntun .
Innan tiltölulega skamms tíma verða slík tæki orðin mjög almenn .
Nú er hægt að lesa dagblöð , hvort sem er innlend eða erlend á tölvuskjám og þau eru að verða aðgengileg á spjaldtölvum .
Spurning er hvort ekki sé tímabært að marka markvissa , heildstæða og metnaðarfulla stefnu um varðveizlu íslenzkrar menningararfleifðar frá fyrri öldum og síðari tímum á stafrænu formi og leggja drög að því að það verkefni verði unnið á næstu 10-20 árum eftir því hvað umfang þess verði talið mikið .
Hér er um umfangsmikið menningarverk að ræða sem kostar verulega fjármuni en þjóðin gæti tekið ákvörðun um að gefa sjálfri sér í tilefni af 100 ára afmæli fullveldisins 1. desember 2018 og kannski með hliðsjón af 1100 ára afmæli Alþingis árið 2030 .
Með því að ætla okkur nokkuð langan tíma en þó ekki of langan í verkið getur það orðið fjárhagslega framkvæmanlegt fyrir þjóðina .
Hluta af því væri hægt að úthýsa til einkafyrirtækja , bæði útgáfufyrirtækja og tæknifyrirtækja , sem yrði vítamínsprauta fyrir rekstur þeirra .
En kjarni málsins er sá að þetta er verk sem okkur ber að hefja .
Okkur ber skylda til að koma menningararfleifð okkar í það form sem ný tækni gefur kost á og gerir það að verkum að sú arfleifð verður þjóðinni allri aðgengileg .
Fyrir utan það menningarlega gildi sem það hefur er hollt hverri kynslóð að hafa í huga hvernig fólk lifði af í þessu landi .
Þegar við höfum í huga hvernig aðstæður fólks voru hér fyrr á öldum verður okkur enn betur ljóst hvers konar afrek fyrri kynslóðir Íslendinga hafa unnið með þeim menningarverðmætum , sem þær skildu eftir sig og þjóðarvitund okkar í dag byggist á að verulegu leyti .
Þetta er verkefni sem enginn tekur ákvörðun um að ráðast í nema Alþingi .
Kannski segir einhver sem svo að nú sé ekki bezti tíminn til að ráðast í slíkt verk .
Þá er rétt að minna á að við vorum fátæk þjóð þegar við hófum byggingu Þjóðleikhússins enda tók langan tíma að ljúka byggingu þess en það tókst .
Og fleiri slík dæmi má nefna .
Vonandi finna einhverjir þingmenn hjá sér hvöt til þess að taka þetta mál upp á Alþingi .
