Starfsmenn B & L og Ingvars Helgasonar hf. gerðu glæsilega veislu fyrir sig og maka sína í eigin húsakynnum um liðna helgi undir stjórn Friðrik V matreiðslumeistara .
Það gerir framtakið enn merkilegra að menn höfðu ekki hugmynd um hvað stóð til þegar þeir mættu á staðinn .
Ljósmyndir : Skúli K. Skúlason Texti : Orri Páll Ormarsson orri@mbl.is Starfsmönnum B & L og Ingvars Helgasonar brá í brún þegar þeir komu af starfsmannafundi upp úr hádeginu síðastliðinn laugardag og við þeim tók Friðrik V ( ekki kóngurinn , heldur matreiðslumeistarinn ) og harðsnúið lið á hans vegum og upplýsti að nú þyrftu menn að láta hendur standa fram úr ermum – gera þyrfti fyrir starfsmenn og maka þeirra tvö hundruð manna veislu fyrir kvöldið .
Starfsmennirnir vissu að eitthvað stóð til þennan dag en mikil leynd hvíldi yfir áformunum .
Sumir veðjuðu á úlpur vegna óvissuferðar en enginn á gömlu góðu svuntuna .
" Ég hef gert svona veislur áður en aldrei fyrir fleiri en fimmtán til tuttugu starfsmenn , auk maka , " segir Friðrik V. " Satt best að segja leist mér ekkert á þetta til að byrja með en lét tilleiðast .
Til að gera langa sögu stutta var þetta mjög skemmtilegt og gekk vonum framar .
" Undir það taka Loftur Ágústsson , markaðsstjóri fyrirtækisins , og Dagur Jónasson sölustjóri , sem báru hitann og þungann af uppátækinu af hálfu starfsmanna .
" Þetta var afskaplega vel heppnað .
Hefði ekki getað gengið betur , " segja þeir .
Starfsmönnum – 115 manns – var skipt upp í fjóra hópa og fengu þeir allir sitt verkefni .
Hópur 1 eldaði fyrir kvöldið undir stjórn Friðriks .
Hópur 2 lagði á borð og allt tilheyrandi í kringum það undir stjórn Jónasar Karlssonar þjóns og bróður Friðriks V. Hópur 3 bjó til skemmtiatriði og annaðist veislustjórn undir stjórn Atla Þórs Albertssonar leikara og hópur 4 sá um að ná í borð , stóla , borðbúnað , rýma húsnæðið og gera það veisluhæft .
Þeim hópi stýrði Arnrún Magnúsdóttir , eiginkona Friðriks .
Valið var í hópana " vísindalega af handahófi " .
" Við vildum hafa þverskurðinn af fyrirtækinu í hverjum hópi , " upplýsir Loftur .
Friðrik lagði áherslu á , að gera allt frá grunni á laugardeginum .
Ekki var búið í haginn .
Arnrún segir stjórnendur hafa byrjað á því að þarfagreina til að glöggva sig á styrk hvers og eins liðsmanns .
Ábyrgðinni var dreift og hópunum skipt upp í smærri hópa .
Í eldhúsinu fóru sumir í að búa til forrétt , aðrir aðalrétt og enn aðrir eftirrétt .
Tíminn var naumur og mikilvægt að halda vel á spöðunum .
Loftur og Dagur segja Friðrik hafa stjórnað mannskapnum eins og herforingi og verið ófeiminn við að brýna raustina – þyrfti þess með .
Matreiðslumeistarinn hlær að þessu innleggi .
" Þetta er eins og á fótboltavellinum .
Einhver þarf að stjórna liðinu meðan á leik stendur en á eftir eru allir vinir , " segir hann .
Það kom Lofti og Degi þægilega á óvart hversu vel fólk brást við uppátækinu .
" Í svona stórum hópi má alltaf búast við því að einhver vilji ekki taka þátt í svona óvæntum uppákomum en það var ekkert svoleiðis .
Allir sem einn sinntu sínum skyldum með glöðu geði , " segir Loftur og Friðrik og Arnrún bæta við að starfsmenn B & L og IH séu greinilega samstilltur og vel skipulagður hópur .
" Þetta var algjörlega til fyrirmyndar , " segir Arnrún .
Að veislu lokinni voru starfsmenn hvergi nærri hólpnir .
Taka þurfti af borðum og breyta veislusalnum aftur í bílasölu .
Á þeim tímapunkti hefði múður ekki komið Degi og Lofti í opna skjöldu en það var öðru nær .
Hver einasti maður gekk þegjandi og hljóðalaust til sinna verka .
Um miðnætti voru engin ummerki um veislu í húsinu .
Geri aðrir betur ! B & L og IH eru í grunninn þrjú fyrirtæki , B & L , IH og Bílaland , og fyrir vikið koma starfsmenn úr þremur áttum .
Eins og alkunna er hafa tvö undanfarin ár verið erfið í faginu og hafi einhvern tíma verið þörf á hópefli er það nú .
Dagur og Loftur eru á einu máli um að þetta uppátæki hafi gert fólki gott .
" Eftir þetta er enginn vafi á því að við vinnum öll hjá sama fyrirtækinu .
" 