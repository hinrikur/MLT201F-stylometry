Órætt landslag málað á tvo veggi stofunnar og svo hangir þar skáldsaga , sem aðeins er til í tveimur eintökum , handskrifuð með smáu og fínu letri í stórum ramma .
Það er rithöfundurinn sjálfur sem býr til skreytingarnar í íbúð sinni við Bergþórugötuna .
Guðmundur Óskarsson fékk íslensku bókmenntaverðlaunin í fyrra fyrir skáldsöguna Bankster , en lét vera að senda frá sér bók með flóðinu fyrir jólin .
Hann sendi hinsvegar vinum og fjölskyldu orðhviður eða örsögur úr bókinni Vaxandi nánd , innrammaðar og handskrifaðar .
" Ég sendi hverjum eina sögu og reyndi að finna sögu sem átti við , " segir hann .
" Maður gefur nú ekki það margar gjafir , ég held þær hafi ekki verið nema tólf .
Svo gaf ég Bjarna [ Bjarnasyni rithöfundi ] og Katrínu [ Júlíusdóttur ráðherra ] slíka gjöf þegar þau héldu upp á að hafa verið ár saman .
Þau fengu sögu þar sem eldri maður er með yngri konu , hann vaknar og áttar sig á aldursmuninum , og hafði tekið eftir tveim örum – það verður svona blóðsuguelement .
" Hann þagnar .
" Ég passaði að taka fram á kortinu að þetta væri vel meint , " bætir hann við og hlær .
Annars eru gjafainnkaupin í föstum skorðum .
" Ég fer yfirleitt í Guðstein fyrir afa og Sigurbogann fyrir ömmurnar , frúarbúð á horni Laugavegar og Barónsstígs – þar fást sápur og pakkar í baðherbergið .
Svo spyr ég mömmu hvað hana vanti í stellið .
Nema ég ákvað að gera það ekki núna , eins og ég sagði þér , heldur gaf fólki tímann .
Það er það sem maður á minnst af .
Og þannig hefur allt árið verið – maður hefur bara verið að splæsa tíma .
" Hann kemur færandi hendi með te í bollum og fjórar stangir af Caramel-súkkulaði , sest í sófann sem stofan hverfist um og bítur í hálsmjótt súkkulaðið .
– Hvert er hlutverk sófans ? " Það er mikilvægt , " svarar Guðmundur hátíðlega .
" Þetta er lykilhúsgagn , hér situr maður og borðar .
Ég bý ekki heima hjá mér í þeirri merkingu , framan af býr móðirin þar sem maður á heima og þegar ég flutti að heiman leit ég því ekki á þetta sem heimili .
Ég fékk mér ekki eldhúsborð fyrr en í sumar , fimmta árið sem ég bý hér ; þetta er meira vinnustaður , ekkert sjónvarp og ekkert sem truflar .
" – Þegar ég boðaði komu mína sagðist þú verða í vinnunni til fimm .
" Já , í Landsbankanum , " segir hann .
" Ég hef reyndar verið að velta fyrir mér rithöfundarstarfinu .
Ég hef aldrei áttað mig á því .
Það er svo fjarlægt mér að hugsa um það sem starf – það er fáránleg tilhugsun .
Ég er sískrifandi og hef skrifað frá því ég man ekki hvenær , þó að það hafi ekki alltaf verið markvisst , þá býr þetta innra með manni – þetta er gróið við mann .
" – Líturðu þá á þig sem frístundahöfund , eins og Elías Mar kallaði það ? " Ég geri þetta reyndar ekki í frístundum .
Skrifin eru mikilvægust af öllu .
Þetta ár hef ég verið mikið með vinum mínum ; ég ákvað að taka eitt rólegt ár og gefa tíma .
En þegar ég sinni hugmyndum er það af alvöru og þá skrifa ég með endalok í huga , þá sker ég allt annað frá .
Það gerist ósjálfrátt , þannig að ég myndi aldrei , þótt ég standi í brauðstriti frá átta til fimm , kalla mig frístundahöfund .
" – Öfugt við það sem margir halda var þér ekki sagt upp hjá bankanum , eins og Markúsi í Bankster ? " Nei , það tók því ekki , ég var hvorki nógu hátt settur né nógu hátt launaður , það hefði ekki sparað mikið og ekki verið neitt statement .
" – Komu bókmenntaverðlaunin flatt upp á þig ? " Njah , " svarar Guðmundur beggja blands .
" Jú , þau gerðu það nú , en ef maður undrast þegar eitthvað gott kemur fyrir mann , hvernig á maður þá að bregðast við því slæma .
Ég reyni frekar að vera opinn fyrir þessu góða .
Það getur komið manni úr jafnvægi , en það er ekki það versta .
Ég held það megi læra af sigrum , en ég held það sé erfiðara en af ósigrum .
Frændi minn talaði um það þegar hann slátraði mér í skák í gamla daga , að maður lærði ekkert á því að vinna – betra væri að tapa vel og lengi .
Svo kom bara heimaskítsmát ! " – Er eitthvað á teikniborðinu ? " Þrátt fyrir að ég hafi verið afslappaður síðasta árið , þá hef ég skoðað ýmsar hugmyndir og nú er ég búinn að söðla dýrið .
Ég ætla að reyna að koma út bók í ár , þó að það sé ekkert mjög líklegt .
" – Er það bókin sem þú ætlaðir að skrifa þegar Bankster knúði dyra ? " Nei , hún verður aldrei skrifuð held ég , tíminn leið og maður breytist .
Eins og með þessa hérna ...
" Hann bendir á innrömmuðu skáldsöguna á veggnum .
" Hún kemur aldrei út – maður les hana stundum sér til skemmtunar , málsgrein og málsgrein .
" – Hvaða saga er þetta ? " Þetta er sveitasaga sem gerist í þorpi úti á landi og var æfing í því að loka hringnum – ná að ljúka við eina sögu sem manni finnst vera heild .
Ég skrifaði hana árið 2003 og það var lærdómsríkur tími .
Hún nefnist Andspænis , ekki spyrja mig af hverju .
" – Kom hún fyrir í Vaxandi nánd ? " Jú , það eru glefsur úr henni þar .
Ég sneri upp á þrjár fjórar senur – nokkurskonar best of eða það sem ég gat sætt mig við .
" – Talarðu um óskrifuð verk ? " Ég hef enga hjátrú í þeim efnum .
" – Hvað ertu að skrifa fyrir næsta ár ? " Ég er að skrifa feðgasögu um son íslensks listmálara , sem er ekki raunverulegur , en á örugglega fyrirmynd , jafnvel fyrirmyndir .
En þessi listmálari sló í gegn eftir andlátið og ég er að skoða hvaða möguleika sonur hans og alnafni á í lífinu .
Strákurinn vinnur bara við að sinna arfleifð föður síns , þannig fær karlinn eiginlega tvö líf , eða kannski 1,9 og strákurinn 0,1 .
Sagan gerist á tveimur tímum , en bara á einum stað og það líða sextíu ár á milli .
Þau fara til borgar í Frakklandi um vorið og eru þar í einhvern tíma , svo kemur strákurinn aftur þangað .
Það er grunnurinn , en það er tæplega ramminn .
Ég veit bara ekki nógu mikið um hana sjálfur ennþá .
" – Þú hefur ekki teiknað söguna upp ? " Nei , það er meira að segja óljóst hvernig hún endar .
En það eru möguleikar ...
" Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 