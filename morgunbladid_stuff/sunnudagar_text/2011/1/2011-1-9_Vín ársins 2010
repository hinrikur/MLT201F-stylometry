Það má kannski segja að árið 2010 hafi verið það ár sem kreppan fór virkilega að segja til sín í vínframboði á Íslandi .
Þrátt fyrir að gengi krónunnar hafi styrkst nokkuð frá árinu 2009 þá hafa álögur á áfengi aukist verulega .
Á sama tíma hefur dregið verulega úr birgðum af betri vínum sem fluttar voru til landsins fyrir hrun og því enn á " gamla " genginu .
Flest slík vín hverfa af markaðnum þegar birgðir eru á þrotum enda hefði verð þeirra stökkbreyst ef þau hefðu verið keypt inn á hærra gengi .
Neytendur þurfa á sama tíma að glíma við almenna rýrnun kaupmáttar og vilja því helst borga minna fyrir hverja vínflösku á sama tíma og verð fer hækkandi .
Ekki góð blanda .
Þetta hefur endurspeglast í nýliðun tegunda á markaðnum .
Hér áður fyrr voru vín algeng sem kostuðu um 2 evrur og þar fyrir ofan frá framleiðanda en nú hefur skollið á flóðbylgja vína sem eflaust kosta nokkuð undir evrunni frá bónda .
Menn geta síðan dregið sínar ályktanir af því .
Þar með er þó ekki sagt að allt sé svart .
Þegar maður lítur yfir þau hundruð vína sem smökkuð voru á síðasta ári er ýmislegt sem stendur upp úr .
Það halda sem betur fer áfram að koma inn virkilega góð ný vín , auk þess sem mörg vín sem lengi hafa verið á markaðnum standa ávallt fyrir sínu , vín frá framleiðendum á borð við Montes , Torres og Baron de Ley svo dæmi séu nefnd .
Það er alltaf erfitt að velja eitthvert eitt þegar margir góðir kostir eru í boði .
Það eru þó nokkur vín sem kæmu vel til greina sem vín ársins .
Það mætti nefna tvö frábær Búrgundarvín á fínu verði : Pascal Lachaux Chardonnay og Domaine Arnoux-Lachaux Pinot Fin .
Eða nýsjálensku vínin frá vínhúsinu Spy Valley , ekki síst hið rauða Merlot og hið hvíta Sauvignon Blanc .
Það mætti líka horfa til Austurríkis og hvítvínsins Fischer Gruner Veltliner , sem eru einhver bestu kaupin í hvítum vínum þegar horft er til samspils verðs og gæða .
Það á einnig við um hið spænska Mo Monastrell sem líkt og Fischer-vínið lækkaði um tugi prósenta í verði á árinu þar sem erlendi framleiðandinn kom til móts við íslenska markaðinn .
Svo má nefna rauðvín á Vidal-Fleury Cotes-du-Rhone 2007 þar sem stórkostlegur árgangur gerir að verkum að vín í ódýrari kantinum fer að spila í efri deildinni .
Suður-afrísku hvítvínin Two Oceans Sauvignon Blanc og Drostdy Hof Chardonnay og hið spænska Mayor de Castillo sönnuðu svo að mjög ódýr vín geta vel verið meira en ásættanleg .
Önnur vissulega dýrari voru síðan það góð að þau verður að nefna .
Ítölsku Valpolicella-vínin frá Ca ' Rugate og spænsku Empordá-rauðvínin frá vínhúsinu Perelada eða þá hið magnaða Gigondas frá Saint-Cosme .
Vínið sem stendur endanlega uppi sem sigurvegari ársins er hvorki hvítt né rautt .
Það er freyðandi og kemur frá Ítalíu , nánar tiltekið Trentino í norðurhluta landsins .
Ferrari Maximum Brut er í verðflokkinum mitt á milli freyðivína og kampavína .
Guilio Ferrari stofnaði víngerðina árið 1902 og frá upphafi hafa öll vínin verið framleidd með hinni hefðbundnu kampavínsaðferð , sem byggist á því að kolsýrugerjunin á sér stað í hverri flösku fyrir sig .
Þvílíkur fengur að fá þetta vín á íslenska markaðinn .
