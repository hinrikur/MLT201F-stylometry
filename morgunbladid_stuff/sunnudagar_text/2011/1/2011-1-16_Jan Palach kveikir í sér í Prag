Í ágúst 1968 réðust Sovétmenn inn í Tékkóslóvakíu til að binda enda á " Vorið í Prag " , umbætur ríkisstjórnar Alexanders Dubceks á undangengnum mánuðum .
Innrásin hleypti illu blóði í marga Tékka , ekki síst unga róttæklinga , og hópur stúdenta bast böndum um að svipta sig lífi til að mótmæla henni .
Fyrstur til að láta verða af þeim áformum var hinn tvítugi Jan Palach sem hellti yfir sig bensíni og kveikti síðan í sér á Wenceslas-torginu í Prag á þessum degi fyrir 42 árum .
Uppátækið vakti að vonum mikinn óhug viðstaddra sem tókst að slökkva í Palach meðan hann var ennþá með lífsmarki .
Hann var fluttur með hraði á næsta sjúkrahús , þar sem hann lést af sárum sínum þremur dögum síðar .
Palach var mjög illa leikinn þegar á sjúkrahúsið var komið , með þriðja stigs brunasár út um allan líkamann .
Brunasárasérfræðingurinn Jaroslava Moserová tók á móti honum og ræddi drykklanga stund við hann meðan honum entist meðvitund .
Bað Palach hana að gera heiminum grein fyrir því hvers vegna hann hefði í raun og veru framið sjálfsvíg .
" Það var ekki endilega hernám Sovétmanna , heldur áhrifin sem það hafði á þjóðina , honum fannst fólk ekki bara vera að gefast upp [ fyrir Sovétmönnum ] , heldur alfarið að missa móðinn .
Þá þróun vildi hann stöðva , " sagði Moserová .
" Þegar maður horfði á fólkið á götunni , obbann af fólkinu á götunni , alvarlegt og þögult með depurð í augum , áttaði maður sig á því að allt þetta góða fólk var reiðubúið að gefa eftir .
Sú staða hafði greinilega mikil áhrif á ungt fólk , stúdenta .
" Jaroslava Moserová sat síðar á þingi í Tékklandi og var um tíma orðuð við embætti forseta landsins .
Hún lést fyrir tæpum fimm árum .
Útför Palachs snerist upp í allsherjarmótmæli gegn hernáminu og mánuði síðar fetaði annar stúdent , Jan Zajíc , í fótspor hans .
Brenndi sig til bana á sama stað .
Í apríl sama ár fór sá þriðji , Evzen Plocek , í Jihlava .
Fleiri ungmenni höfðu hug á að brenna sig en hurfu frá því vegna ummæla sem Palach lét falla á dánarbeðinum þess efnis að kvalirnar hefðu verið yfirgengilegar .
Þeim upplýsingum var af skiljanlegum ástæðum komið vel og rækilega á framfæri .
Palach var upphaflega grafinn í Olsany-kirkjugarðinum í Prag en þegar grafreitur hans var orðinn að einskonar helgistað í borginni lét leynilögregla landsins grafa lík hans upp í október 1973 .
Líkið var brennt og sent móður hans í fæðingarbæ Palachs , Vsetaty .
Í gröfina í Olsany var í staðinn lögð til hinstu hvílu ónafngreind kona af elliheimili .
Móður Palachs var meinað að grafa duftkerið fyrr en ári síðar .
Þessari meðferð var harðlega mótmælt en lengi vel var talað fyrir daufum eyrum .
Á tuttugu ára ártíð Palachs , í janúar 1989 , var efnt til mikilla mótmæla í Prag gegn þáverandi stjórnvöldum , svokallaðrar Palach-viku .
Voru mótmælin barin niður af lögreglu .
Almennt er talið að Palach-vikan hafi verið upptakturinn að falli kommúnismans í Tékkóslóvakíu ellefu mánuðum síðar .
Eftir flauelsbyltinguna var nafn Jans Palachs aftur hafið til vegs og virðingar .
Aska hans var flutt í upprunalegan grafreit í Prag og minnisvarða , krossi úr bronsi , komið fyrir á torginu , þar sem hann bar eld að sér og annað torg nefnt eftir honum .
Minnisvarða um Palach er víðar að finna , meðal annars í geimnum en smástirni var nefnt í höfuðið á honum , 1834 Palach .
Sjálfsvíg Palachs er eitt hið frægasta sinnar tegundar í heiminum og fjölmörg dæmi þess að fólk hafi sótt í það innblástur .
Þannig brenndu sex Tékkar sig til bana vorið 2003 , þeirra á meðal grunnskóladrengur , Zdenek Adamec að nafni , sem kveikti í sér á svo til sama stað og Palach og vitnaði í sjálfsmorðsbréfi sínu til hans og hinna tveggja sem létust í mótmælunum árið 1969. orri@mbl.is 