Ég og Sindri sonur minn brugðum okkur í skíðaferð til Austurríkis yfir jólin , sem var bæði dýrlegt og skemmtilegt .
Þar dvöldum við í eina viku í góðu yfirlæti , í litlu skíðaþorpi í austurrísku Ölpunum , Lech , sem státar af hreint unaðslegum skíðabrekkum , fjölbreyttum og skemmtilegum .
Þessi ferð er ekki efni í sérstakan pistil nú á nýju ári , nema fyrir þær sakir að í ferðinni kynntumst við ungum hjónum og fimm ára syni þeirra , alveg gullfallegum og heillandi litlum gutta .
Þeirra saga á , að ég held , erindi við okkur Íslendinga og þess vegna ákvað ég að deila henni með ykkur lesendur góðir , svona í örsögumynd .
Hjónin eru frá Rúmeníu , en hafa búið undanfarin tvö ár í Bretlandi .
Hún er menntaður tannlæknir og hann er matreiðslumeistari , sem starfaði á virtustu veitingastöðum Búkarest áður en þau yfirgáfu sitt heimaland .
Hjónin voru bara unglingar þegar kommúnisminn í Austur-Evrópu féll , en minnast ógnarstjórnar Nicolae Ceausescus samt sem áður með hryllingi , en hann stjórnaði Rúmeníu með harðri hendi frá 1965 til 1989 .
Í framhaldi af blóðugri uppreisn í Rúmeníu var hann tekinn af lífi ásamt konu sinni í árslok 1989 .
Rúmenía varð aðili að ESB árið 2007 og það var við þá breytingu sem ungu hjónin ákváðu að freista gæfunnar í Bretlandi , hefja nýtt líf og aðalástæðan fyrir ákvörðun þeirra var sú , að þau töldu sig geta búið syninum sínum unga bjartari og betri framtíð , en þau töldu sig geta í heimalandi sínu .
En ekki er allt sem sýnist og ekki er allt gull sem glóir .
Unga konan sagði okkur að líf þeirra í Bretlandi undanfarin tvö ár hefði verið martröð líkust .
Hún starfar á stórri tannlæknastofu , þar sem hún þarf dag hvern , að sinna í það minnsta 40 sjúklingum .
Hún segist vera lægst í valdapíramítanum og þiggja smánarlaun fyrir þrælavinnu .
Hún er komin í sérstakt framhaldsnám , sem tekur fimm ár , til þess að eiga möguleika á því að komast örlítið upp í kjörum .
Hún segir óhikað að Bretar fari hryllilega með innflytjendur frá Austur-Evrópu og skipti þá engu máli , hversu vel menntaðir þeir séu og hæfir starfskraftar .
Á þá sé litið sem ódýrt vinnuafl , sem beri að gjörnýta , í þágu Breta .
Hann hefur enga atvinnu fengið frá því þau komu til Bretlands og segir að þótt Bretar , eins og önnur Evrópusambandslönd , lofi gulli og grænum skógum og dásami frjálst flæði vinnuafls innan ESB , þá sé það einfaldlega staðreynd , að þeir sem flytjist til Bretlands í góðri trú , frá Austur-Evrópu , sitji alls ekki við sama borð og Bretar .
Hann hafi sótt um starf sem matreiðslumeistari yfir 20 sinnum á þessum rúmu tveimur árum , án árangurs .
Hann hafi bestu hugsanlegu meðmæli frá Búkarest , en ekkert gangi .
Hann sé því heima að hugsa um heimilið og soninn , á meðan konan þræli sér út , myrkranna á milli .
Þau eru búin að vera að nurla saman fyrir þessari viku skíðaferð í tæp tvö ár og það sem var hvað sárast , var að sjá að hvorugt hjónanna var á skíðum þessa dýrðardaga í Lech .
Þau höfðu ekki efni á því .
Nei , aðalástæðan fyrir ferðinni þeirra var aftur sonurinn ungi .
Þau settu hann í skíðaskóla og stóðu svo bara tvö hjá , fylgdust með hnokkanum læra að renna sér á skíðum og hvöttu hann til dáða .
Gleði ungu hjónanna náði hámarki síðasta daginn sem barnið var í skíðaskólanum , því þann dag vann hann til verðlauna .
Það var á þeim að heyra að þau hefðu eignast heimsmeistara , slík var gleði þeirra .
Er ekki alveg augljóst af þessari litlu sorgarsögu , að það hlýtur að vera okkur Íslendingum gríðarlegt kappsmál , að komast í ESB klúbbinn og geta þar með fengið óheftan aðgang að þrælabúðum Breta fyrir innflytjendur ? Er þetta ekki alveg örugglega draumalandið sem Össur og Jóhanna vilja senda okkar unga vel menntaða fólk til , sem í kjölfar hruns , íhugar að kjósa með fótunum og reyna að hefja nýtt líf annars staðar ? 