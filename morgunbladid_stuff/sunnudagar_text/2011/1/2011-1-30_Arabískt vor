Eftir byltinguna í Túnis blása ferskir vindar um samfélagið og breytingarnar gerast hratt .
Í hillum bókabúða eru til sölu bækur , sem um árabil hafa verið bannaðar .
Fjölmiðlar eru hálfráðvilltir í hinu nýfengna frelsi .
Á blaðinu La Presse hefur Faouzia Mezzi , sem um tíma var bannað að skrifa á meðan hinn brottflúni Zine el-Abidine Ben Ali var við völd , tekið forustuna .
Ritstjóri blaðsins hefur verið sviptur völdum þótt enn hafi hann skrifstofustólinn sinn og ráfi um ritstjórnina .
Uppreisnin í Túnis kom neðan frá .
Óbeitin á Ben Ali , Leilu Trabelsi , eiginkonu hans , og þeirra spilltu ættmennum og vinum var orðin alger og þegar grænmetissalinn Mohammed Bouazizi kveikti í sér leystist gremjan úr læðingi .
Enginn veit hvað tekur við í Túnis eða hvort vindar frelsis og lýðræðis munu halda áfram að blása um samfélagið og margir spyrja sig hvort í landinu muni rísa stjórn bókstafstrúarmanna .
Nú eru þeir dreifðir og myndu að mati sérfræðinga í mesta lagi ná 20% fylgi , en þeir munu verða meira áberandi á götum úti með hverjum deginum sem líður .
Rachid Gannouchi er leiðtogi túniskra íslamista .
Hann hefur verið í útlegð , en hyggst nú snúa aftur .
Í viðtali við Der Spiegel fyrir tæpri viku kvaðst hann vilja jafnrétti kynjanna og ekki gera kröfu til þess að sharia-lög verði tekin upp : " Nú þarf Túnis á frelsi að halda og að byggja upp raunverulegt lýðræði .
" Yadh Ben Achour , rithöfundur , lögmaður og sérfræðingur í Kóraninum , hyggst leggja drög að nýja Túnis , þótt ekki fái hann að gera það einn .
Hann vill koma á lýðræði og setja valdhöfunum skorður , sérstaklega forsetaembættinu : " Það er eðli lýðræðisins .
Sá sem sigrar fær ekki að tæma bikar sigursins í botn , um það snýst það .
" Hræringarnar í Túnis hafa smitað út frá sér í arabaheiminum .
Þegar leiðtogar arabalandanna hittust í Sharm al-Sheikh í Egyptalandi fyrr í mánuðinum var Amr Moussa , leiðtogi Arababandalagsins , ómyrkur í máli : " Byltingin í Túnis er ekki langt frá okkur lengur .
Hinn arabíski borgari er reiðari og óánægðri en nokkru sinni .
Fátæktin , atvinnuleysið og samdrátturinn hefur brotið hina arabísku sál .
" Næstur tók til máls Hosni Mubarak , forseti Egyptalands .
Hann nefndi Túnis ekki einu orði .
Á föstudag mótmæltu þúsundir manna í Kaíró og flugust á við lögreglu .
Mohamed ElBaradei , handhafi friðarverðlauna Nóbels , sem hefur beitt sér gegn Mubarak , var handtekinn .
En það er ekki bara Egyptaland .
Í Alsír , Jórdaníu , Súdan , Óman , Máritaníu og Jemen kraumar óánægjan .
Ástandið er verra í flestum arabaríkjum , sem eru 21 auk Palestínu , en í Túnis .
53,4% araba eru undir 24 ára aldri og þrír fjórðu þeirra eru án atvinnu .
Það eru 190 milljónir manna .
Í Írak átti að koma á lýðræði í krafti vestrænna innrásarherja og lýðræðið átti að fara um arabaheiminn sem eldur í sinu .
Það bál kviknaði aldrei .
Nú er hins vegar hafið neistaflug .
Vestræn stjórnvöld koma þar hvergi nærri og hafa reyndar stutt valdhafana þrátt fyrir stjórnarfar þeirra af ótta við það , sem tekið gæti við af þeim – valdhafa , sem ekki sitja í krafti vinsælda , heldur ógnar og öryggissveita .
ElBaradei kveðst vona að atburðirnir í arabaheiminum séu fyrirboði " arabísks vors " .
Nágrannarnir hafi alltaf horft til Egyptalands í leit að fyrirmynd .
" Ég vona að heimkynni mín heyri til fyrstu landanna þar sem frelsi og lýðræði fái að blómstra .
Það sem Túnisbúar geta ættum við Egyptar einnig að vera færir um .
" 