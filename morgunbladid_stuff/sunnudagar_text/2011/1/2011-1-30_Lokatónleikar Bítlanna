Vegfarendur á Savile Row í Lundúnum ráku upp stór augu á þessum degi fyrir 42 árum þegar tónar tóku skyndilega að streyma fram af þaki byggingar númer 3 við götuna , þar sem Apple-útgáfan var til húsa .
Í fyrstu trúðu menn varla sínum eigin augum en ekki var um að villast – þetta voru sjálfir Bítlarnir sem ekki höfðu leikið saman opinberlega í þrjú ár .
Orðið fór eins og eldur í sinu um borgina og fólk dreif að úr öllum áttum , táningsstúlkur í pínupilsum , prúðbúna kaupahéðna og allt þar á milli .
Enginn mátti missa af þessum langþráða viðburði .
Vegfarendur vissu það ekki á því augnabliki ( ekki einu sinni þeir sjálfir ) en þetta voru síðustu tónleikar Bítlanna .
Fjórmenningarnir fræknu frá Liverpool hættu að leika á tónleikum árið 1966 – höfðu einfaldlega fengið nóg .
Samkomulagið innan sveitarinnar hafði farið hríðversnandi síðan og í reynd var hún í andarslitrunum þegar Savile Row-tónleikarnir fóru fram .
Paul McCartney var eini meðlimurinn sem hafði áhuga á því að halda samstarfinu áfram .
John Lennon vildi róa á önnur mið með nýju kærustunni sinni , Yoko Ono ; George Harrison hafði tekið miklum framförum sem lagahöfundur og smám saman fengið nóg af því að standa í skugga félaga sinna og Ringo Starr hugði á frama í kvikmyndum .
John var fastur í fjötrum fíkniefna á þessum tíma og Paul sá fyrir vikið um að reka trippin .
Svo slæmt var ástandið að í hljóðverinu léku fjórmenningarnir eins og leiguþý hver í lögum annars – með fýlusvip á vör .
Hugtakið samvinna hafði skolast burt með baðvatninu .
Paul sá að ekki varð við þetta ástand unað og í þeirri veiku von að bjarga bandinu stakk hann upp á því að haldnir yrðu opinberir en óhefðbundnir tónleikar .
Ýmsir staðir voru ræddir , svo sem kyndillýst hringleikahús í Sádi-Arabíu , skemmtiferðaskip úti á rúmsjó , þinghúsið í Lundúnum , ónefndur barnaspítali og flugvöllur , þar sem kyrjað yrði til nýlentra flóttamanna frá Bíafra .
Allar steyttu þessar hugmyndir á skeri .
Ringo vildi ekki fara úr landi og George gat ekki hugsað sér að endurtaka " sirkusinn " sem síðustu tónleikaferðir Bítlanna voru .
Paul var spenntur fyrir því að leika einhvers staðar í leyfisleysi og freista þess að fá lögregluna til að leysa tónleikana upp , Yoko lagði til að leikið yrði frammi fyrir tuttugu þúsund tómum sætum og John upplýsti að honum litist sífellt betur á að spila á hæli .
Eftir japl , jaml og fuður varð húsþakið ofan á .
" Vegna þess að það var einfaldast , " upplýsti George síðar .
Þá var ákveðið að kvikmynda herlegheitin og einblína fyrir vikið meira á tökuvélarnar en áhorfendur .
Tónleikunum seinkaði reyndar um nokkra daga fyrir þær sakir að George hætti og byrjaði aftur í sveitinni í millitíðinni .
Allt hékk á bláþræði hjá blessuðum Bítlunum .
Það var svo á hvössu og grámyglulegu miðdegi að Bítlarnir báru búnað sinn upp á þak Apple-byggingarinnar og komu sér fyrir á tjörupappa innan um skorsteina .
Svo svalt var í veðri að Ringo fékk lánaða regnkápu hjá konu sinni og John brá sér í pels af Yoko .
Síðan var talið í " Get Back " .
Þar sem þeir stóðu þarna rauðnefjaðir á þakinu hvarf allur ágreiningur sem dögg fyrir sólu .
Bítlarnir voru aftur Bítlarnir – leikglaðir og samstiga .
Paul söng af endurnýjaðri ástríðu og hinir gáfu sig alla í gjörninginn .
Eftir átta eða níu lög tók rótarinn , Mal Evans , eftir því að lögreglan var mætt á svæðið og gaf fjórmenningunum merki .
Paul tók af skarið : " Við hættum ekki .
" Seinna viðurkenndi hann að hafa séð fyrir sér fyrirsagnir blaðanna : " Bítlarnir handteknir á húsþaki .
" " Þið verðið að hætta núna , " sagði fyrsti lögreglumaðurinn sem komst upp á þakið .
" Dragið okkur í burtu , " svaraði Paul um hæl og renndi í næsta lag .
Ekki kom til þess , lögreglan tók græjurnar einfaldlega úr sambandi .
Þannig lauk einu sögufrægasta giggi allra tíma .
orri@mbl.is 