Þegar Ísland sökk misstum við helminginn af okkar viðskiptum á einum degi .
Ári síðar fór danski markaðurinn líka .
Það var því ekki um annað að ræða en að róa á ný mið. Við fengum okkur bandarískan umboðsmann og það samstarf hefur smám saman verið að skila sér , " segir Örn Ólason , grafískur hönnuður , sem rekur ásamt tveimur Dönum hönnunarstofuna THANK YOU í Kaupmannahöfn , sem sérhæfir sig í lifandi grafík .
Hann viðurkennir að sér hafi hreint ekki litist á blikuna í upphafi en vel sé að spilast úr stöðunni .
Á skömmum tíma hefur THANK YOU nefnilega landað tveimur stórum samningum vestra , annars vegar við ION-sjónvarpsstöðina og hins vegar sjónvarpsstöð Sundance-kvikmyndahátíðarinnar .
Af öðrum viðskiptavinum stofunnar í Bandaríkjunum má nefna hugbúnaðarfyrirtækið Adobe Systems og tónlistarstöðina MTV .
Sjálfur er Örn nýkominn frá Hollywood þar sem verið var að taka upp atriði með leikurum af holdi og blóði sem sett verða inn í grafík í tengslum við verkefni á vegum ION .
Að færa út kvíarnar THANK YOU var eingöngu i hreyfigrafík en hefur smám saman verið að færa út kvíarnar .
" Það gerist oftar og oftar að viðskiptavinir biðji okkur um hjálp með aðra snertifleti og við bregðumst auðvitað við því .
Annars fáum við hjálp hjá undirverktökum þegar það hriktir í , " segir hann en tíu manns starfa á stofunni í Kaupmannahöfn .
" Við tónum okkur upp og niður eftir þörfum .
Segja má að við séum með puttana í öllu þessa dagana .
Hreyfigrafíkin getur auðveldlega fætt útlitið fyrir prent , vef og svo framvegis .
Þetta eru vissulega spennandi tímar og tæknin gerir okkur kleift að vinna hvar sem er .
" Að sögn Arnar er hönnunargeirinn sérhæfðari í Bandaríkjunum en á Norðurlöndunum .
" Þar eru allir settir í box en við blöndum þessu meira .
" Allir saman " -mórallinn er mjög ríkur hérna í Danmörku og svo kem ég með gamla góða íslenska viðhorfið : " Auðvitað reddum við þessu ! " Hinn dæmigerði Íslendingur veit ekki alltaf hversu djúp laugin er þegar hann stingur sér út í , " segir hann og hlær .
Örn segir flest verkefni stofunnar vera stærri og tímafrekari en áður .
Tilbúið í gær-verkefnum hafi blessunarlega fækkað .
Oftar en ekki þarf THANK YOU að taka þátt í útboðum vegna verkefna og þá er það ýmist allt eða ekkert .
" Það eru kannski þrjú til sex fyrirtæki að bjóða í sama verkefnið og öll þurfa að leggja tíma og peninga í að hanna og sýna hugmyndirnar enda þótt aðeins eitt hreppi hnossið að lokum .
Það er auðvitað hundfúlt að tapa slíku útboði en svona er bara umhverfið , " segir Örn en eins og gefur að skilja er þeim mun meira fjör þegar THANK YOU fer með sigur af hólmi .
THANK YOU hefur líka komið ár sinni þokkalega fyrir borð í Evrópu en af viðskiptavinum stofunnar á meginlandinu má nefna svissneska úraframleiðandann Swatch .
" Maður er farinn að ferðast nokkuð til þess að sinna sínu starfi .
Það er hreint ekki leiðinlegt , " segir Örn .
Eitthvað er Eyjólfur líka að hressast hér nyrðra en Örn og félagar fengu sitt fyrsta verkefni á Íslandi frá bankahruni á dögunum , fyrir Icelandair Cargo sem þeir unnu í samvinnu við Íslensku auglýsingastofuna .
" Ég er ekki frá því að það sé smáskíma í norðri .
" Kominn með " hus og have " Örn lærði sitt fag í Kanada en hefur búið og starfað í Danmörku í rúman áratug .
Hann hugsar hlýlega til Íslands og heimsækir landið reglulega en sér sig ekki flytja heim í bráð .
" Ég er búinn að koma mér vel fyrir í Danmörku , kominn með " hus og have " , eins og það heitir , konu og þrjú börn á aldrinum fjögurra til átta ára .
Ég er orðinn hættulega mikill Dani , " viðurkennir Örn .
" Frúin er raunar hálfsænsk , þannig að heimilið er skandinavísk prótótýpa , konan talar dönsku , ég íslensku og tengdó sænsku , þannig að okkur vantar bara norska au pair , " bætir hann við hlæjandi .
Það er líka eins gott að halda enskunni við .
" Eins og staðan er núna er Bandaríkjamarkaður tvímælalaust mest spennandi kosturinn fyrir okkur hjá THANK YOU .
Annars tökum við bara eitt verkefni fyrir í einu og eigum fyrir pakkanum .
" Áhugasamir geta kynnt sér fyrirtæki Arnar betur á www.thankyou.dk .
