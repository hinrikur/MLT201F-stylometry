Öllum er ljóst að samfélag okkar , sem og þau sem við höfum mest saman að sælda við , breytast ört .
Það veldur því að við þörfnumst sífellt nýrra orða til að gera okkur jarðvistina léttbærari og skiljanlegri .
Ný orð yfir ný fyrirbæri gera okkur kleift að vera virk í þessum nútíma sem þó staldrar svo stutt við áður en sá næsti birtist .
Í því augnamiði smíðum við nýyrði mörg , lögum erlend orð að íslensku beygingar- og hljóðkerfi og tökum gömul íslensk orð , sem misst hafa af hraðlestinni , orðið eins konar strandaglópar eins og orðið skjár svo dæmi sé nefnt .
Mörg hinna nýju orða verða gildir þegnar málsamfélagsins , önnur týnast brátt ; verða undir í samkeppninni .
Fylgifiskur alls þessa er náttúrlega sá að sum gömul og gegn orð glatast með öllu eða verða svo fágæt í munni manna og skrifum að þeir sem þau nota teljast til sérvitringa , eins konar fornmanna sem neita að hlýða kalli tímans .
Þessi orð verða úti og rata ekki til hinna nýju byggða af því að þeirra virðist engin þörf lengur .
Þau verða samferða í útlegðina gömlum atvinnuháttum og verkmenningu sem gengin er sér til húðar .
Þannig er það staðreynd að allsendis væri ómögulegt að kenna börnum vorum og unglingum ljóðið um Bjössa á mjólkurbílnum án þess að því fylgdu nákvæmar orðskýringar .
Þannig stendur í Íslensku orðabókinni : " Brúsapallur : pallur á mótum þjóðvegar og heimreiðar að býli þar sem mjólkurbrúsar eru settir fyrir mjólkurbílinn .
" Það vekur athygli að sögnin , sem fylgir skýringunni , er í nútíð ( eru ) .
Nú er tími brúsapallanna liðinn og líklega væri réttara að nota þátíðina ( voru ) .
Brotthvarf brúsapallanna úr íslensku þjóðlífi var fyrir nokkrum árum tilefni þessarar vísu manns sem virðist sakna ákaft horfins tíma : Öðruvísi allt í gær ; aldni tíminn fallinn .
Okkar bíður engin mær við engan brúsapallinn .
Brúsapallurinn horfni er einungis eitt dæmi ótal margra um orð sem látið hafa í minni pokann fyrir þessu óttalega skrímsli sem við köllum þróun , jafnvel framfarir , og engu eirir .
Stundum gerist það og að orð sem notuð hafa verið í áratugi , jafnvel aldir , um fyrirbæri sem enn eru í fullu gildi í samfélaginu , verða að víkja , gjarna vegna erlendra áhrifa .
Að sumum þessara orða þykir mér mikil eftirsjá .
Ég nefni hin fallegu orð skólasystkini , skólabróðir og skólasystir .
Mér finnst sem í þessum orðum felist einhver náin tengsl og væntumþykja ; við tengjumst nánum böndum , erum eins konar fjölskylda .
Nú eru komin ný orð yfir þetta , ferlega ljót , nánast afstyrmi að því er mér finnst : samnemendur eða samstúdentar .
Að baki þessara nýmyndana liggur enska orðið fellow student .
Hvernig væri að snúa þessari þróun við og hverfa til fortíðar ; stundum er það býsna vænlegt eins og í þessu tilviki .
Í gamla daga sungum við sem vorum í KFUM fullum hálsi " Fús við Jesús fylgjum þér " og öllum þótti gott .
Lýsingarorðið fús var öllum skiljanlegt og ætti svo að vera enn .
Nú ber hins vegar mjög á því að menn forðast þetta gamla og góða orð .
Í stað þess er komið annað orð , einnig gamalt og gott , en hefur nú breytt um merkingu , eða kannski fært út landamæri sín .
Það er orðið viljugur .
Þegar ég var að vaxa úr grasi var orðið viljugur haft um hesta þá sem réðu lítt við fjör sitt og kapp ( og voru ungum , óvönum knöpum stórhættulegir ) .
Önnur merking sneri að börnum og unglingum sem þóttu kná til vinnu og ólöt .
" Hann Jói er ákaflega viljugur til verka .
" Nú sjáum við og heyrum setningu sem þessa : " Hann Jói reyndist viljugur að fara í heimsókn til samnemanda síns .
" Þannig hefðum við krakkarnir í KFUM verið viljug að fylgja Jesú en ekki fús .
Hér hafa menn án vafa fallið flatir fyrir enska orðinu willing , algerlega að tilefnislausu ; engin þörf var á þessari nýju merkingu lýsingarorðsins viljugur .
Þetta eru einungis fá dæmi um þróun tungumálsins .
Þegar betur er að gáð má glöggt sjá að þar er fátt heilagt .
Sumt virðist vart umflúið .
Annað vekur spurningar .
Fórum við e.t.v. of hratt ? Var það sem nýtt kom kannski ekki betra – jafnvel verra ? 