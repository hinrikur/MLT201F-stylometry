Frétt Morgunblaðsins á fimmtudaginn var , um grunsemdir um njósnir á Alþingi , vakti vitaskuld mikla athygli , ekki síst meðal þingmanna á hinu háa Alþingi .
En hún vakti fleira : Hún vakti reiði meðal fjölmargra þingmanna sem telja , a.m.k. sumir , að þeir hafi unnið við falskt öryggi í heilt ár .
Ég held að flestir sem fylgst hafa með umræðum á Alþingi um málið á fimmtudag , bæði fyrir og eftir hádegi , hljóti að vera sammála þeim þingmönnum sem lýstu yfir furðu sinni á því að hafa ekki verið upplýstir um atvikið þegar það átti sér stað .
Mér fundust viðbrögð sumra þingmannanna vera hreint öldungis út í hött .
Til dæmis þeirra Marðar Árnasonar og Álfheiðar Ingadóttur .
Í augum Marðar Árnasonar var fréttin augljóslega ekki trúverðug af því að Agnes Bragadóttir hafði skrifað hana og Álfheiður Ingadóttir var nú svo frumleg að ráðast bara beint á Morgunblaðið sem væri jú að reyna að aðstoða Bandaríkjamenn ! Ætli Mörður ræfillinn hafi ekki verið vonsvikinn þegar Ásta R. Jóhannesdóttir , forseti þingsins , staðfesti fréttina í einu og öllu , eftir að hann hafði fúkyrst úr ræðustól og m.a. fyrirskipað þingmanni að " halda munni " sem síðast þegar ég vissi þýddi það sama og " halda kjafti " .
Svo vildi Mörður að forsetinn vítti þingmann sem hafði leyft sér í ræðustól á Alþingi að benda á hin augljósu tengsl á milli eins þingmanns Hreyfingarinnar og uppljóstrunarvefsins Wikileaks .
Þór Saari staðfesti hér í Morgunblaðinu í gær að Julian Assange , forsprakki Wikileaks , hefði ásamt fleirum verið í húsnæðinu þar sem fartölvan , útbúin til njósna , fannst , þ.e. á fimmtu hæð Austurstrætis 8-10 .
Á þeirri hæð eru þingmenn Hreyfingarinnar með skrifstofur sínar og tölvan fannst í auðu herbergi sem er ætlað til afnota þegar varaþingmaður Hreyfingarinnar er kallaður inn .
Var ekki sjálfsagt og eðlilegt að benda á þessi tengsl þótt Birgitta Jónsdóttir , fyrrum stórvinkona Assange , hefði kosið að gera í engu grein fyrir heimsóknum Wikileaks-manna til sín , heldur flutti hún ljóð með leikrænum tilburðum .
Halda menn að Wikileaks og forsvarsmenn síðunnar séu einhverjir hvítþvegnir englar ? Vita menn það ekki að Julian Assange hlaut dóm í Ástralíu fyrir tölvuinnbrot ? Hann er heimsþekktur tölvuhakkari .
Það hefði ég haldið að menn vissu almennt og skiptir þá litlu hvað Kristinn Hrafnsson , talsmaður Wikileaks , segir í þeim efnum .
Ég er eiginlega steinhissa á því að viðbrögð þingheims alls skuli ekki hafa verið miklu harkalegri en þau voru því vitanlega er það óþolandi fyrir þá þingmenn sem eru með skrifstofur sínar í Austurstræti , en það eru allir þingmenn Sjálfstæðisflokksins og Hreyfingarinnar , að vita ekki hvort með ólögmætum hætti var brotist inn í tölvur þeirra , tölvupóstur skoðaður og fleira .
Bara grunurinn um að slíkt geti hafa gerst er með öllu óþolandi .
Ég hefði haldið að þingmenn rykju upp til handa og fóta og krefðust rannsóknar .
Í gær kom á daginn að umræddri tölvu var stungið í samband á skrifstofu varaþingmannsins hinn 28. desember 2009 .
Borðtölvan sem var þar áður tengd hafði verið aftengd og fartölvunni komið í samband .
Þetta var sem sé tveimur dögum áður en Alþingi samþykkti lögin um ríkisábyrgð á Icesave en það gerðist hinn 30. desember .
Það voru lögin sem forsetinn synjaði svo staðfestingar í ársbyrjun í fyrra .
Tölvan var sem sé tengd tölvukerfi Alþingis í rúman mánuð .
Það er hægt að fylgjast með mikilli umferð í tölvukerfum á rúmum mánuði .
Það er hægt að stela miklu magni gagna á heilum mánuði .
