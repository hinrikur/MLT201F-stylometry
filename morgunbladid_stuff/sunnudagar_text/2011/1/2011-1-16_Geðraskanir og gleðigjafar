Fólk með geðraskanir hefur löngum búið við fordóma og félagslega skömm í samfélaginu .
Fjölmiðlar hafa átt sinn þátt í að viðhalda og endurskapa staðalímyndir um þessa sjúkdóma og enn er mikið verk að vinna enda þótt umræðan sé í dag opnari og upplýstari en áður .
Í Sunnudagsmogganum í dag hefur göngu sína greinaflokkur eftir Unni H. Jóhannsdóttur blaðamann , þar sem hún veltir fyrir sér birtingarmyndum geðraskana og fólks með geðraskanir í fjölmiðlum , bæði almennt og í Morgunblaðinu á tímabilinu 1993 til 2008 .
Í þessari fyrstu grein sinni , af þremur , vitnar Unnur meðal annars til alþjóðlegrar rannsóknar um fordóma gagnvart geðrænum vandamálum , sem Íslendingar tóku þátt í .
" Í rannsókninni fengu þátttakendur þrjár persónulýsingar , ein persónan var með þunglyndi , önnur með geðklofa og sú þriðja með astma , " skrifar Unnur .
" Niðurstöður rannsóknarinnar leiddu í ljós að um 20% voru ófús að vera nágrannar þess sem var með geðklofa , 10% þess sem var þunglyndur en aðeins 3,7% þess sem var með astma .
Niðurstöðurnar benda til þess að almenningur hérlendis vilji mun meiri félagslega fjarlægð gagnvart einstaklingnum með geðræn vandamál .
" Það er sannarlega verk að vinna og vonandi verður greinaflokkur Unnar þarft innlegg í umræðuna .
Ekki er hægt að ætlast til að fólk skilji það sem það þekkir ekki .
Manneskjan lætur sig gjarnan dreyma um eilíft líf .
Í fróðlegu samtali við Karl Blöndal í blaðinu í dag varar Kári Stefánsson , forstjóri Íslenskrar erfðagreiningar , við þessum draumum með eftirfarandi röksemdum : " Ef við fyndum einhverja stórkostlega aðferð til að gera okkur eilíf , sem gæti gert það að verkum að við myndum ekki deyja af neinum þeim sjúkdómum sem til eru í dag eða af þeirri elli sem við þekkjum í dag , gætum gert þetta með einni sprautu sem allir í heiminum fengju , yrði það til þess að mannskepnan myndi deyja út .
Ástæðan er sú að umhverfið er alltaf að breytast og við þurfum að breytast með því .
Við breytumst með umhverfinu með því að eignast afkvæmi .
Við erum hönnuð á þann hátt að við sem einstaklingar verðum að deyja til þess að búa til pláss fyrir þá sem aðlagast umhverfinu betur – til að við deyjum ekki út .
" Upplyfting er aldrei brýnni en í svartasta skammdeginu .
Þess vegna er gott að hafa jólin , áramótin og " strákana okkar " sem fasta punkta í tilverunni á þessum árstíma .
Fátt er betur til þess fallið að sameina þessa þjóð en karlalandsliðið okkar í handbolta og ljóst að fólk mun sitja sem límt við skjáinn næstu tvær vikurnar eða svo meðan heimsmeistaramótið í Svíþjóð stendur yfir .
Sunnudagsmogginn sendir strákunum góða strauma .
Fleira fólk en " strákarnir okkar " hefur tekið að sér það hlutverk að ylja þjóðinni á undanförnum árum og misserum , tveir slíkir gleðigjafar láta ljós sitt skína í Sunnudagsmogganum í dag , leikararnir Gunnar Helgason og Ólafur Darri Ólafsson .
Í samtali við Kolbrúnu Bergþórsdóttur kveðst Gunnar í sínu lífi hafa tekið einarða stöðu með húmornum .
" Ég held að það sé skemmtilegra þannig .
Það eru nógu margir í hinu .
Það hefur aldrei þótt eins fínt að vera húmormegin og fýlumegin , sem er mjög skrýtið .
Ég er reyndar þannig gerður að ef það er alvarlegt atriði í leikriti sem ég leikstýri þá finnst mér að eitthvað fyndið verði að gerast fljótlega á eftir eða inni í dramanu miðju .
Langbest er ef áhorfendur hlæja með tárin í augunum , " segir hann .
Vonandi á hér við hið fornkveðna , að hláturinn lengi lífið .
Þó ekki um of .
