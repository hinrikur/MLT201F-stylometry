Líklegast eigum við það mörg sameiginlegt að það er ekki létt verk að koma sér af stað á morgnana .
Það er dimmt úti , frost og hvasst .
Þessi árstími er mörgum þungbær , en talið er að um 6% Íslendinga eigi við eða finni fyrir skammdegisþunglyndi eða vetraróyndi .
Meðal einkenna vetraróyndis eru : Þunglyndi , depurð , athafnaleysi , kvíði , þreyta , aukin svefnþörf , erfiðleikar við að komast á fætur .
Eins og gefur að skilja þá er það lítið framboð af dagsbirtu sem orsakar vetraróyndi .
Samkvæmt kenningunni ætti vetraróyndi að aukast eftir því sem fjær dregur miðbaug .
Svo er þó ekki , því vetraróyndi er ekki eins algengt á meðal Íslendinga og annarra þjóða sem búa á svipaðri breiddargráðu .
Ekki veit ég hvernig á þessu stendur , Íslendingar hafa þó kúldrast í myrkri lengur en aðrar þjóðir Evrópu .
Í hart nær þúsund ár hafði þjóðin nánast ekkert ljósmeti annað en grútarlampa sem rétt tírði á .
Það hafa því líklegast orðið einhverjar efnabreytingar í þjóðinni sem gera það að verkum að hún þolir betur skammdegið en aðrar þjóðir sem búa á sömu breiddargráðu .
Ástæðan fyrir því að myrkur og vetraróyndi er gert að umræðuefni á þessum vettvangi er að í liðinni viku var efnt til málþings á vegum Lífeðlisfræðistofnunar Háskóla Íslands um rannsóknir í lífeðlisfræði .
Málþingið var haldið til heiðurs Jóhanni Axelssyni prófessor emeritus .
Jóhann er með merkustu vísindamönnum þjóðarinnar , hann lauk tveimur doktorsprófum og hafa rannsóknir hans vakið heimsathygli , til dæmis rannsóknir hans á ofkælingu .
Jóhann er eins og margir aðrir andans menn fagurkeri , unnandi málaralistarinnar og sígildrar tónlistar .
Þess vegna er nánast allt það sem frá Jóhanni kemur áhugavert og fræðandi , jafnvel fyrir okkur leikmenn .
Meðal athyglisverðra rannsókna Jóhanns og samstarfsmanna hans voru rannsóknir á vetraróyndi í Kanada .
Rannsóknir á Íslendingum og Kanadabúum af alíslenskum ættum sýndu fram á mun lægri tíðni skammdegisþunglyndis hjá Íslendingum og Vestur-Íslendingum en hjá fólki af öðru þjóðerni sem býr á mun lægri breiddargráðum .
Niðurstöður þessara rannsókna sýndu , svart á hvítu , að líkur á að greinast með vetrarþunglyndi , þungbærara form vetraróyndis , voru þrefalt meiri meðal íbúa í Winnipeg sem höfðu ekki íslenskt blóð í æðum .
Mörgum útlendingum sem búa hér á Íslandi finnst skammdegið erfitt .
Eiginkona erlends sendiherra var svo hart leikin af skammdegisþunglyndi að hún treysti sér ekki að dvelja hér í Reykjavík yfir svartasta skammdegið .
Það fór svo að lokum að sendiherrann bað um flutning til þess að bjarga hjónabandinu .
Nú er hægt að koma í veg fyrir eða draga úr vetraróyndi með svo kallaðri birtumeðferð .
Þeim sem eiga við vetraróyndi að stríða er ráðlagt að sitja fyrir framan sérstakt ljós eða flúrljósbox á degi hverjum í skammdeginu .
Fyrir flest okkar sem búum hér í Reykjavík er skammdegið lítið vandamál , allstaðar eru öflugar raflýsingar .
Ferðaþjónustan kvartar meira að segja nú orðið yfir " ljósmengun " víða nálægt byggð .
Ekki lengur hægt að sjá stjörnur himinsins og norðurljósin nægjanlega vel .
Það er nefnilega stórkostleg upplifun að vera úti í náttúrunni fjarri byggð í skammdeginu og virða fyrir sér stjörnubjartan himininn og leik norðurljósanna á himinhvolfinu .
Birta stjarna og norðurljósa lýsir upp snævi þakta jörðina með ólýsanlegum litum sem stöðugt breytast .
Þá hefur það frábær áhrif á streitu að sitja við kertaljós í hlýju húsi úti í sveit og njóta friðarins , hlýða á vindinn og í stað þess að horfa á sjónvarpið , að njóta fegurðar himinsins .
Það kæmi mér ekki á óvart að erlendir ferðamenn mundu í framtíðinni þyrpast til Íslands til þess að njóta myrkurs og vetrar .
Það koma að vísu nú þegar ferðamenn til landsins til þess arna , aðallega þá Japanir , til þess að skoða norðurljósin .
Íslendingar eru merkilegur þjóðflokkur sem hokrað hefur hér norður í Dumbshafi í þúsund ár , hluta ársins í myrkri og kulda .
Getur verið að einhverjar erfðabreytingar hafi orðið í þjóðinni á þessum tíma eins og sannast hefur hvað varðar vetraróyndið ? Eftir hrunið mætti ætla að svo sé , því hegðun Íslendinga við stjórnun efnahagsmála , stjórnvalda og einstaklinga , er allt öðruvísi en hjá öðrum þjóðum .
Væri ekki rétt að fá dr. Jóhann Axelsson til að rannsaka þetta ? 